<!DOCTYPE html><html lang="no"><head><title>Forskrift om tilsyn med barn i barneverninstitusjoner for omsorg og behandling.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-12-11-1564</dd><dt class="dokid">DokumentID</dt><dd class="dokid">LTI/forskrift/2003-12-11-1564</dd><dt class="ministry">Departement</dt><dd class="ministry"><ul><li>Barne- og familiedepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 17 s 2818</dd><dt class="dateInForce">I kraft fra</dt><dd class="dateInForce">2004-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1993-02-09-550</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1992-07-17-100/§2-3</li><li>lov/1992-07-17-100/§5-7</li></ul></dd><dt class="dateOfPublication">Kunngjort</dt><dd class="dateOfPublication">2003-12-19</dd><dt class="journalNumber">Journalnummer</dt><dd class="journalNumber">2003-1379</dd><dt class="titleShort">Korttittel</dt><dd class="titleShort">Forskrift om tilsyn med barneverninstitusjoner</dd><dt class="title">Tittel</dt><dd class="title">Forskrift om tilsyn med barn i barneverninstitusjoner for omsorg og behandling.</dd><dt class="miscInformation">Annet om dokumentet</dt><dd class="miscInformation">Fastsatt av Barne- og familiedepartementet 11. desember 2003 med hjemmel i lov av 17. juli 1992 nr. 100 om barneverntjenester § 2-3 fjerde ledd og § 5-7 tredje ledd.</dd><dt class="refid">RefID</dt><dd class="refid">forskrift/2003-12-11-1564</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilsyn med barn i barneverninstitusjoner for omsorg og behandling.<ul class="tocSubUl"><li>§ 1. Virkeområde</li><li>§ 2. Formål med tilsynet</li><li>§ 3. Tilsynsansvarlig og tilsynsmyndighet</li><li>§ 4. Tilsynsutvalg</li><li>§ 5. Informasjon om tilsynsmyndigheten</li><li>§ 6. Overordnet tilsyn (fylkesmannens tilsynsansvar når tilsynsutvalg er oppnevnt)</li><li>§ 7. Tilsynsmyndighetens oppgaver</li><li>§ 8. Tilsynsbesøk</li><li>§ 9. Tilsyn ved systemrevisjon</li><li>§ 10. Møtevirksomheten</li><li>§ 11. Klagebehandling</li><li>§ 12. Tiltak ved mangler o.l. – tilsynsmyndighetens oppfølging</li><li>§ 13. Uttalelser</li><li>§ 14. Årsrapport</li><li>§ 15. Taushetsplikt</li><li>§ 16. Utgiftene</li><li>§ 17. Nærmere instruks</li><li>§ 18. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2003-12-11-1564" id="dokument"><h1>Forskrift om tilsyn med barn i barneverninstitusjoner for omsorg og behandling.</h1><article class="legalArticle" data-lovdata-URL="LTI/forskrift/2003-12-11-1564/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Denne forskriften gjelder tilsyn med barn i institusjoner for barn etter barnevernloven § 5-1.</article><article class="legalP" id="paragraf-1-ledd-2">Forskriften gjelder tilsvarende for private og kommunale institusjoner som er godkjent etter barnevernloven § 5-8 og for fosterhjem med særlige forutsetninger etter barnevernloven § 4-27.</article></article><article class="legalArticle" data-lovdata-URL="LTI/forskrift/2003-12-11-1564/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Formål med tilsynet</span></h2><article class="legalP" id="paragraf-2-ledd-1">Tilsynet skal ha til formål å påse at lover og regelverk blir fulgt, og at barna får forsvarlig omsorg og behandling i institusjonen. Videre skal tilsynet påse at barna blir behandlet hensynsfullt og med respekt for den enkeltes integritet.</article><article class="legalP" id="paragraf-2-ledd-2">Tilsynsmyndigheten skal ha sin oppmerksomhet rettet mot alle forhold som har betydning for barnas utvikling, trivsel, velferd og rettssikkerhet.</article></article><article class="legalArticle" data-lovdata-URL="LTI/forskrift/2003-12-11-1564/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Tilsynsansvarlig og tilsynsmyndighet</span></h2><article class="legalP" id="paragraf-3-ledd-1">Fylkesmannen i det fylket institusjonen ligger har ansvaret for at det blir ført tilsyn i overensstemmelse med denne forskriften.</article><article class="legalP" id="paragraf-3-ledd-2">Tilsynsmyndigheten er fylkesmannen eller et utvalg oppnevnt av fylkesmannen, jf. § 4.</article></article><article class="legalArticle" data-lovdata-URL="LTI/forskrift/2003-12-11-1564/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Tilsynsutvalg</span></h2><article class="legalP" id="paragraf-4-ledd-1">Til å føre løpende tilsyn etter § 8 kan fylkesmannen oppnevne tilsynsutvalg.</article><article class="legalP" id="paragraf-4-ledd-2">Utvalget skal ha minst tre medlemmer. Utvalget skal ha barnefaglig kompetanse. Ett av medlemmene skal være jurist. Begge kjønn skal være representert. Det skal oppnevnes personlige vararepresentanter for medlemmene. Utvalget velger selv sin leder.</article><article class="legalP" id="paragraf-4-ledd-3">Medlem av institusjonens styre eller ansatte i institusjonen, ansatte ved den statlige regionale barnevernmyndigheten som har driftsansvaret for institusjonen, eller ansatte hos fylkesmannen, kan ikke oppnevnes som medlem.</article><article class="legalP" id="paragraf-4-ledd-4">Utvalget oppnevnes for 4 år av gangen.</article></article><article class="legalArticle" data-lovdata-URL="LTI/forskrift/2003-12-11-1564/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Informasjon om tilsynsmyndigheten</span></h2><article class="legalP" id="paragraf-5-ledd-1">Fylkesmannen skal gi barna, personalet og statlig regional barnevernmyndighet informasjon om tilsynsmyndighetenes oppgaver og om hvem som skal føre tilsyn. Dersom tilsynsutvalg er oppnevnt, skal melding gis om hvem som er medlemmer og om deres adresser. Fylkesmannen skal også gi barna informasjon om at de kan ta kontakt med tilsynsmyndighetene utenom tilsynsbesøk og om hvordan de kan komme i kontakt med tilsynsmyndighetene.</article></article><article class="legalArticle" data-lovdata-URL="LTI/forskrift/2003-12-11-1564/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Overordnet tilsyn (fylkesmannens tilsynsansvar når tilsynsutvalg er oppnevnt)</span></h2><article class="legalP" id="paragraf-6-ledd-1">Når tilsynsutvalg er oppnevnt, har fylkesmannen et overordnet tilsynsansvar. Dette innebærer at fylkesmannen skal administrere tilsynsutvalgets virksomhet, gi råd og veiledning og formidle opplysninger. Fylkesmannen må gripe inn dersom noe tyder på at tilsynsutvalget ikke fungerer som det skal. Fylkesmannen kan selv føre direkte tilsyn og eventuelt sørge for tiltak etter § 12. Fylkesmannen har et særlig ansvar for å følge opp eventuell tvangsbruk, jf. § 7 fjerde ledd og § 11 fjerde ledd.</article><article class="legalP" id="paragraf-6-ledd-2">For å sikre nødvendig kontakt og informasjon, bør fylkesmannen innkalle tilsynsutvalget til møte minst en gang hvert halvår.</article></article><article class="legalArticle" data-lovdata-URL="LTI/forskrift/2003-12-11-1564/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Tilsynsmyndighetens oppgaver</span></h2><article class="legalP" id="paragraf-7-ledd-1">Tilsynsmyndigheten skal påse at institusjonene drives i samsvar med gjeldende lover, forskrifter og retningslinjer.</article><article class="legalP" id="paragraf-7-ledd-2">Tilsynsmyndigheten skal påse at institusjonen ivaretar de forutsetninger for oppholdet som er lagt til grunn i barneverntjenestens eller fylkesnemndas vedtak og at det enkelte barn<ul class="defaultList"><li data-li-identifier="a)" data-name="a)"><article class="listArticle" id="paragraf-7-ledd-2-punkt-1"><article class="legalP" id="paragraf-7-ledd-2-punkt-1-ledd-1">får forsvarlig og respektfull omsorg og behandling,</article></article></li><li data-li-identifier="b)" data-name="b)"><article class="listArticle" id="paragraf-7-ledd-2-punkt-2"><article class="legalP" id="paragraf-7-ledd-2-punkt-2-ledd-1">får opplæring i samsvar med regelverket og</article></article></li><li data-li-identifier="c)" data-name="c)"><article class="listArticle" id="paragraf-7-ledd-2-punkt-3"><article class="legalP" id="paragraf-7-ledd-2-punkt-3-ledd-1">ikke utsettes for forhold som hensett til barnets alder krenker dets integritet og at barnets rettigheter etter lov om barneverntjenester § 5-9 blir respektert, jf. retten til å ha samkvem med andre og friheten til å bevege seg fritt i og utenfor institusjonsområdet.</article></article></li></ul></article><article class="legalP" id="paragraf-7-ledd-3">Tilsynsmyndigheten skal påse at det foreligger målsetting og plan for det enkelte barn, og at denne planen jevnlig blir vurdert.</article><article class="legalP" id="paragraf-7-ledd-4">Tilsynsmyndigheten skal påse at eventuell bruk av tvangsmidler ikke skjer i strid med gjeldende regler, jf. barnevernloven § 5-9, forskrifter gitt i medhold av denne bestemmelsen og straffelovens regler om nødrett og nødverge, § 47 og § 48. Tilsynsmyndigheten skal gjøre seg kjent med de skriftlige opptegnelser som gjøres i forbindelse med bruk av tvang. Når tilsynet føres av et tilsynsutvalg, skal dette sørge for at slike opplysninger gis videre til fylkesmannen.</article><article class="legalP" id="paragraf-7-ledd-5">Tilsynsmyndigheten skal påse at eventuelt tilbakehold i institusjon av barn plassert uten eget samtykke etter barnevernloven § 4-24, ikke skjer utover det som følger av loven og fylkesnemndas vedtak.</article><article class="legalP" id="paragraf-7-ledd-6">Tilsynsmyndigheten skal påse at eventuelt tilbakehold i institusjon av barn plassert etter samtykke, jf. barnevernloven § 4-26, kun skjer når barnet og ev. også foreldrene dersom barnet er under 15 år, uttrykkelig har gitt samtykke til tilbakehold.</article></article><article class="legalArticle" data-lovdata-URL="LTI/forskrift/2003-12-11-1564/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Tilsynsbesøk</span></h2><article class="legalP" id="paragraf-8-ledd-1">Tilsynsmyndigheten, som hovedregel ved minst to representanter, skal føre rutinemessig tilsyn ved besøk i institusjonen så ofte som forholdene ved institusjonen tilsier det.</article><article class="legalP" id="paragraf-8-ledd-2">Tilsynsmyndigheten skal i alle tilfeller føre tilsyn ved besøk i institusjonen minst to ganger hvert år. Minst ett besøk skal skje uanmeldt. Institusjoner som tar imot barn plassert etter barnevernloven § 4-24 og § 4-26 skal besøkes minst fire ganger hvert år. Minst to besøk skal skje uanmeldt.</article><article class="legalP" id="paragraf-8-ledd-3">I tillegg til tilsynsbesøk etter første og annet ledd skal besøk alltid finne sted ved klager, når tilsynsmyndigheten på annen måte er kjent med uheldige forhold og når andre grunner tilsier det.</article><article class="legalP" id="paragraf-8-ledd-4">Tilsynsbesøk skal legges til tidspunkter der det kan forventes at barna er til stede på institusjonen.</article><article class="legalP" id="paragraf-8-ledd-5">Tilsynsmyndigheten skal ta kontakt med det enkelte barn. Når barnets alder og modenhet tilsier det skal tilsynsmyndigheten forespørre det enkelte barn om barnets syn på oppholdet. Det enkelte barn har rett til å snakke med de som utøver tilsynet uten at personalet er til stede. Tilsynsmyndigheten skal opplyse barnet om dette.</article><article class="legalP" id="paragraf-8-ledd-6">Etter hvert besøk skal tilsynsmyndigheten utarbeide skriftlig rapport som sendes institusjonen og statlig regional barnevernmyndighet. Dersom besøket er utført av tilsynsutvalg skal rapporten også sendes fylkesmannen.</article></article><article class="legalArticle" data-lovdata-URL="LTI/forskrift/2003-12-11-1564/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Tilsyn ved systemrevisjon</span></h2><article class="legalP" id="paragraf-9-ledd-1">Tilsynsmyndigheten skal foreta tilsyn i form av systemrevisjon i institusjonen en gang hvert år. Tilsynsmyndigheten skal herunder påse at institusjonene har etablert tilfredsstillende internkontrollsystem for institusjonen og fører kontroll med sin egen virksomhet, jf. forskrift om krav til barneverninstitusjoner § 10. Det skal ikke foretas tilsyn i form av systemrevisjon med fosterhjem med særlige forutsetninger etter barnevernloven § 4-27.</article></article><article class="legalArticle" data-lovdata-URL="LTI/forskrift/2003-12-11-1564/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Møtevirksomheten</span></h2><article class="legalP" id="paragraf-10-ledd-1">Tilsynsmyndighetene kan innkalle institusjonens styre og personalet i institusjonen til møter. Barna og deres foresatte kan også innkalles til møtet.</article><article class="legalP" id="paragraf-10-ledd-2">Det skal skrives referat fra møtene. Referatet sendes møtedeltakerne og statlig regional barnevernmyndighet.</article></article><article class="legalArticle" data-lovdata-URL="LTI/forskrift/2003-12-11-1564/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Klagebehandling</span></h2><article class="legalP" id="paragraf-11-ledd-1">Tilsynsmyndigheten skal behandle alle muntlige og skriftlige henvendelser fra barna og deres foresatte. Klager som gjelder enkeltvedtak følger reglene i forvaltningsloven kapittel VI med visse særregler, se lov om barneverntjenester § 6-1, jf. særlig § 6-5 og § 6-6. For andre henvendelser gjelder reglene her.</article><article class="legalP" id="paragraf-11-ledd-2">Tilsynsmyndigheten må sørge for at de påklagede forhold blir best mulig belyst og eventuelt sørge for tiltak etter § 12.</article><article class="legalP" id="paragraf-11-ledd-3">I tilfelle der tilsynsutvalg ikke er oppnevnt, må fylkesmannen behandle klagen eller henvendelsen og eventuelt sørge for tiltak etter § 12.</article><article class="legalP" id="paragraf-11-ledd-4">Henvendelser som gjelder tvangsbruk skal uansett behandles av fylkesmannen.</article><article class="legalP" id="paragraf-11-ledd-5">Det er ingen frist for henvendelser som ikke gjelder enkeltvedtak.</article><article class="legalP" id="paragraf-11-ledd-6">Det skal føres særskilt protokoll over henvendelsene.</article><article class="legalP" id="paragraf-11-ledd-7">Klageren skal underrettes om utfallet.</article></article><article class="legalArticle" data-lovdata-URL="LTI/forskrift/2003-12-11-1564/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Tiltak ved mangler o.l. – tilsynsmyndighetens oppfølging</span></h2><article class="legalP" id="paragraf-12-ledd-1">Når tilsynsmyndigheten under tilsyn, jf. § 8 og § 9, behandling av klager eller henvendelser eller på annen måte blir oppmerksom på forhold som man mener bør endres, skal begrunnet melding sendes institusjonens ledelse, med samtidig underretning til statlig regional barnevernmyndighet og eventuelt fylkesmannen. Såvidt mulig bør det fremmes forslag om tiltak. Spørsmål om mindre endringer kan tas opp direkte med institusjonens ledelse.</article><article class="legalP" id="paragraf-12-ledd-2">Finner tilsynsmyndigheten at institusjonen drives på en måte som kan ha skadelige følger for de barna som oppholder seg der eller for andre, eller at driften på annen måte er uforsvarlig, skal tilsynsutvalget straks melde fra om forholdet til fylkesmannen. Fylkesmannen kan gi pålegg om å rette forholdet. Fylkesmannen kan også gi pålegg om å nedlegge driften, jf. barnevernloven § 5-7. Pålegget skal være skriftlig og inneholde en frist for når det skal være utført.</article></article><article class="legalArticle" data-lovdata-URL="LTI/forskrift/2003-12-11-1564/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Uttalelser</span></h2><article class="legalP" id="paragraf-13-ledd-1">Tilsynsutvalget skal avgi uttalelser i saker som angår tilsynsarbeidet, og som blir forelagt det av Barne- og familiedepartementet, fylkesmannen og statlig regional barnevernmyndighet. Tilsvarende gjelder for fylkesmannen.</article></article><article class="legalArticle" data-lovdata-URL="LTI/forskrift/2003-12-11-1564/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Årsrapport</span></h2><article class="legalP" id="paragraf-14-ledd-1">Ved utgangen av året skal den som har ført tilsyn utarbeide en årsrapport om tilsynsvirksomheten.</article><article class="legalP" id="paragraf-14-ledd-2">Rapporten skal inneholde en oppgave over antall utførte tilsynsbesøk etter § 8, antall systemrevisjoner etter § 9, antall avholdte møter etter § 6 annet ledd og § 10 og en oversikt over hvilke saker tilsynet har tatt opp i løpet av året, jf. særlig § 11. Føres tilsynet av et tilsynsutvalg, skal også sammensetningen oppgis.</article><article class="legalP" id="paragraf-14-ledd-3">Rapporten bør videre inneholde en generell vurdering av forholdene innen tilsynsområdet når det gjelder tilsynets oppgaver etter § 7, eventuelt også med forslag til tiltak av mer generell karakter.</article><article class="legalP" id="paragraf-14-ledd-4">Rapporten sendes institusjonens ledelse og statlig regional barnevernmyndighet. Er tilsynet utført av tilsynsutvalg skal rapporten også sendes fylkesmannen.</article></article><article class="legalArticle" data-lovdata-URL="LTI/forskrift/2003-12-11-1564/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Taushetsplikt</span></h2><article class="legalP" id="paragraf-15-ledd-1">Tilsynsutvalgets medlemmer og fylkesmannen har taushetsplikt i henhold til reglene i lov om barneverntjenester § 6-7.</article><article class="legalP" id="paragraf-15-ledd-2">Tilsynsmyndigheten kan pålegge styret og de ansatte å gi opplysninger som nevnt i lov om barneverntjenester § 6-7 tredje ledd.</article></article><article class="legalArticle" data-lovdata-URL="LTI/forskrift/2003-12-11-1564/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Utgiftene</span></h2><article class="legalP" id="paragraf-16-ledd-1">Utgiftene til tilsynsutvalgets virksomhet dekkes av staten ved fylkesmannen. Barne- og familiedepartementet kan gi nærmere bestemmelser om satser.</article></article><article class="legalArticle" data-lovdata-URL="LTI/forskrift/2003-12-11-1564/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Nærmere instruks</span></h2><article class="legalP" id="paragraf-17-ledd-1">Fylkesmannen kan innenfor rammene av denne forskriften fastsette nærmere instruks for tilsynsutvalg.</article></article><article class="legalArticle" data-lovdata-URL="LTI/forskrift/2003-12-11-1564/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Ikrafttredelse</span></h2><article class="legalP" id="paragraf-18-ledd-1">Denne forskriften trer i kraft 1. januar 2004. Fra samme tidspunkt oppheves forskrift av 9. februar 1993 nr. 550 om tilsyn i barneverninstitusjoner for omsorg og behandling.</article></article></main></body></html>