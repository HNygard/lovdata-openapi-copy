<!DOCTYPE html><html lang="no"><head><title>Lov om humanmedisinsk bruk av bioteknologi m.m. (bioteknologiloven).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2003-12-05-100</dd><dt class="dokid">DokumentID</dt><dd class="dokid">LTI/lov/2003-12-05-100</dd><dt class="ministry">Departement</dt><dd class="ministry"><ul><li>Helsedepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 16 s 2519</dd><dt class="dateInForce">I kraft fra</dt><dd class="dateInForce">Kongen bestemmer.</dd><dt class="changesToDocuments">Endrer</dt><dd class="changesToDocuments"><ul><li>lov/1994-08-05-56</li><li>lov/1981-04-08-7</li></ul></dd><dt class="dateOfPublication">Kunngjort</dt><dd class="dateOfPublication">2003-12-05</dd><dt class="journalNumber">Journalnummer</dt><dd class="journalNumber">2003-1161</dd><dt class="titleShort">Korttittel</dt><dd class="titleShort">Bioteknologiloven</dd><dt class="title">Tittel</dt><dd class="title">Lov om humanmedisinsk bruk av bioteknologi m.m. (bioteknologiloven).</dd><dt class="miscInformation">Annet om dokumentet</dt><dd class="miscInformation">Ot.prp.nr.64 (2002–2003), Innst.O.nr.16 (2003–2004) og Besl.O.nr.10 (2003–2004). Odels- og lagtingsvedtak hhv. 18. og 27. november 2003. Fremmet av Helsedepartementet.</dd><dt class="refid">RefID</dt><dd class="refid">lov/2003-12-05-100</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om humanmedisinsk bruk av bioteknologi m.m. (bioteknologiloven).<ul class="tocSubUl"><li>Kapittel 1. Formål og virkeområde<ul class="tocSubUl"><li>§ 1-1. Lovens formål</li><li>§ 1-2. Lovens virkeområde</li></ul></li><li>Kapittel 2. Assistert befruktning<ul class="tocSubUl"><li>§ 2-1. Definisjoner</li><li>§ 2-2. Krav til samlivsform</li><li>§ 2-3. Vilkår for inseminasjon</li><li>§ 2-4. Vilkår for befruktning utenfor kroppen</li><li>§ 2-5. Informasjon og samtykke</li><li>§ 2-6. Avgjørelse om behandling</li><li>§ 2-7. Barnets rett til opplysninger om sædgiver</li><li>§ 2-8. Donorregister</li><li>§ 2-9. Sædgiver</li><li>§ 2-10. Valg av sædgiver</li><li>§ 2-11. Lagring og import av sæd</li><li>§ 2-12. Forskrifter</li><li>§ 2-13. Behandling av sæd før befruktning</li><li>§ 2-14. Genetisk undersøkelse av befruktede egg</li><li>§ 2-15. Anvendelse og tilbakeføring av befruktede egg</li><li>§ 2-16. Lagring av befruktede egg</li><li>§ 2-17. Lagring av ubefruktede egg og eggstokkvev</li><li>§ 2-18. Forbud mot eggdonasjon og transplantasjon av organer og vev som produserer kjønnsceller</li><li>§ 2-19. Godkjenning av behandlingsformer m.m.</li></ul></li><li>Kapittel 3. Forskning på befruktede egg og kloning m.m.<ul class="tocSubUl"><li>§ 3-1. Forbud mot forskning på befruktede egg m.m.</li><li>§ 3-2. Forbud mot framstilling av menneskeembryoer ved kloning m.m.</li><li>§ 3-3. Forbud mot bruk av teknikker med sikte på å framstille arvemessig like individer</li></ul></li><li>Kapittel 4. Fosterdiagnostikk<ul class="tocSubUl"><li>§ 4-1. Definisjon</li><li>§ 4-2. Godkjenning av fosterdiagnostikk</li><li>§ 4-3. Samtykke</li><li>§ 4-4. Informasjon og genetisk veiledning</li><li>§ 4-5. Opplysning om kjønn før 12. svangerskapsuke</li><li>§ 4-6. Farskapstesting på fosterstadiet</li></ul></li><li>Kapittel 5. Genetiske undersøkelser av fødte m.m.<ul class="tocSubUl"><li>§ 5-1. Definisjon</li><li>§ 5-2. Anvendelse av genetiske undersøkelser</li><li>§ 5-3. Godkjenning av genetiske undersøkelser</li><li>§ 5-4. Samtykke</li><li>§ 5-5. Genetisk veiledning</li><li>§ 5-6. Genetiske masseundersøkelser og farmakogenetiske undersøkelser</li><li>§ 5-7. Genetisk undersøkelse av barn</li><li>§ 5-8. Forbud mot bruk av genetiske opplysninger utenfor helsetjenesten</li><li>§ 5-9. Oppsøkende genetisk informasjonsvirksomhet</li></ul></li><li>Kapittel 6. Genterapi<ul class="tocSubUl"><li>§ 6-1. Definisjon</li><li>§ 6-2. Vilkår for genterapi</li><li>§ 6-3. Godkjenning av genterapi</li><li>§ 6-4. Samtykke</li></ul></li><li>Kapittel 7. Generelle bestemmelser<ul class="tocSubUl"><li>§ 7-1. Godkjenning av virksomheter</li><li>§ 7-2. Rapporteringsplikt</li><li>§ 7-3. Bioteknologinemnda</li><li>§ 7-4. Forskrifter</li><li>§ 7-5. Straff</li><li>§ 7-6. Ikrafttredelse og overgangsordninger</li><li>§ 7-7. Endringer i andre lover</li></ul></li></ul></li></ul></dd></dl></header><main class="documentBody" data-lovdata-URL="LTI/lov/2003-12-05-100" id="dokument"><h1>Lov om humanmedisinsk bruk av bioteknologi m.m. (bioteknologiloven).</h1><article class="defaultP" data-text-size="small">Følgende lov oppheves:<ul class="defaultList" data-text-size="small"><li><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov av 5. august 1994 nr. 56 om medisinsk bruk av bioteknologi.</article></article></li></ul></article><article class="defaultP" data-text-size="small">Endring i følgende lov:<ul class="defaultList" data-text-size="small"><li><article class="listArticle" data-text-size="small" id="punkt-2"><article class="legalP" id="punkt-2-ledd-1">Lov av 8. april 1982 nr. 7 om barn og foreldre (barnelova).</article></article></li></ul></article><section class="section" data-name="kap1" id="kapittel-1" data-lovdata-URL="LTI/lov/2003-12-05-100/KAPITTEL_1"><h2>Kapittel 1. Formål og virkeområde</h2><article class="legalArticle" data-lovdata-URL="LTI/lov/2003-12-05-100/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Lovens formål</span></h3><article class="legalP" id="kapittel-1-paragraf-1-ledd-1">Formålet med denne loven er å sikre at medisinsk bruk av bioteknologi utnyttes til beste for mennesker i et samfunn der det er plass til alle. Dette skal skje i samsvar med prinsipper om respekt for menneskeverd, menneskelige rettigheter og personlig integritet og uten diskriminering på grunnlag av arveanlegg basert på de etiske normer nedfelt i vår vestlige kulturarv.</article></article><article class="legalArticle" data-lovdata-URL="LTI/lov/2003-12-05-100/§1-2" data-name="§1-2" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">Lovens virkeområde</span></h3><article class="legalP" id="kapittel-1-paragraf-2-ledd-1">Loven gjelder humanmedisinsk bruk av bioteknologi m.m. og omfatter assistert befruktning, forskning på befruktede egg og kloning, fosterdiagnostikk, genetiske undersøkelser av fødte og genterapi m.m.</article><article class="legalP" id="kapittel-1-paragraf-2-ledd-2">Loven gjelder ikke for forskning som ikke har diagnostiske eller behandlingsmessige konsekvenser for deltakeren eller hvor opplysninger om den enkelte ikke føres tilbake til vedkommende. Unntatt fra dette er bestemmelsene i kap. 3.</article><article class="legalP" id="kapittel-1-paragraf-2-ledd-3">Loven gjelder ikke for obduksjon som faller inn under lov 9. februar 1973 nr. 6 om transplantasjon, sykehusobduksjon og avgivelse av lik m.m., kapittel II og sakkyndig likundersøkelse, jf. lov 22. mai 1981 nr. 25 om rettergangsmåten i straffesaker § 228.</article><article class="legalP" id="kapittel-1-paragraf-2-ledd-4">Loven gjelder i riket. Kongen kan i forskrift bestemme at loven helt eller delvis skal gjelde for Svalbard og Jan Mayen.</article></article></section><section class="section" data-name="kap2" id="kapittel-2" data-lovdata-URL="LTI/lov/2003-12-05-100/KAPITTEL_2"><h2>Kapittel 2. Assistert befruktning</h2><article class="legalArticle" data-lovdata-URL="LTI/lov/2003-12-05-100/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Definisjoner</span></h3><article class="legalP" id="kapittel-2-paragraf-1-ledd-1">I denne lov forstås med:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-1-ledd-1-punkt-1"><article class="legalP" id="kapittel-2-paragraf-1-ledd-1-punkt-1-ledd-1">assistert befruktning: inseminasjon og befruktning utenfor kroppen;</article></article></li><li data-li-identifier="b)" data-name="b)"><article class="listArticle" id="kapittel-2-paragraf-1-ledd-1-punkt-2"><article class="legalP" id="kapittel-2-paragraf-1-ledd-1-punkt-2-ledd-1">inseminasjon: innføring av sæd i kvinnen på annen måte enn ved samleie;</article></article></li><li data-li-identifier="c)" data-name="c)"><article class="listArticle" id="kapittel-2-paragraf-1-ledd-1-punkt-3"><article class="legalP" id="kapittel-2-paragraf-1-ledd-1-punkt-3-ledd-1">befruktning utenfor kroppen: befruktning av egg utenfor kvinnens kropp.</article></article></li></ul></article></article><article class="legalArticle" data-lovdata-URL="LTI/lov/2003-12-05-100/§2-2" data-name="§2-2" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Krav til samlivsform</span></h3><article class="legalP" id="kapittel-2-paragraf-2-ledd-1">Assistert befruktning kan bare utføres på kvinne som er gift eller som er samboer med en mann i ekteskapsliknende forhold.</article></article><article class="legalArticle" data-lovdata-URL="LTI/lov/2003-12-05-100/§2-3" data-name="§2-3" id="kapittel-2-paragraf-3"><h3 class="legalArticleHeader"><span class="legalArticleValue">§ 2-3</span>. <span class="legalArticleTitle">Vilkår for inseminasjon</span></h3><article class="legalP" id="kapittel-2-paragraf-3-ledd-1">Inseminasjon kan bare finne sted når mannen er befruktningsudyktig eller selv har eller er bærer av alvorlig arvelig sykdom.</article><article class="legalP" id="kapittel-2-paragraf-3-ledd-2">Inseminasjon kan i særskilte tilfelle finne sted dersom kvinnen er bærer av alvorlig arvelig kjønnsbundet sykdom, jf. § 2-13.</article></article><article class="legalArticle" data-lovdata-URL="LTI/lov/2003-12-05-100/§2-4" data-name="§2-4" id="kapittel-2-paragraf-4"><h3 class="legalArticleHeader"><span class="legalArticleValue">§ 2-4</span>. <span class="legalArticleTitle">Vilkår for befruktning utenfor kroppen</span></h3><article class="legalP" id="kapittel-2-paragraf-4-ledd-1">Befruktning utenfor kroppen kan bare finne sted når kvinnen eller mannen er befruktningsudyktig eller ved uforklarlig befruktningsudyktighet.</article></article><article class="legalArticle" data-lovdata-URL="LTI/lov/2003-12-05-100/§2-5" data-name="§2-5" id="kapittel-2-paragraf-5"><h3 class="legalArticleHeader"><span class="legalArticleValue">§ 2-5</span>. <span class="legalArticleTitle">Informasjon og samtykke</span></h3><article class="legalP" id="kapittel-2-paragraf-5-ledd-1">Paret skal gis informasjon om behandlingen og om de medisinske og rettslige virkninger behandlingen kan få. Informasjonen skal også omfatte informasjon om adopsjon.</article><article class="legalP" id="kapittel-2-paragraf-5-ledd-2">Før behandlingen påbegynnes, skal behandlende lege påse at det foreligger skriftlig samtykke fra kvinnen og hennes ektemann eller samboer. Ved gjentatte behandlinger skal nytt samtykke innhentes.</article></article><article class="legalArticle" data-lovdata-URL="LTI/lov/2003-12-05-100/§2-6" data-name="§2-6" id="kapittel-2-paragraf-6"><h3 class="legalArticleHeader"><span class="legalArticleValue">§ 2-6</span>. <span class="legalArticleTitle">Avgjørelse om behandling</span></h3><article class="legalP" id="kapittel-2-paragraf-6-ledd-1">Beslutning om å foreta behandling med sikte på assistert befruktning treffes av lege. Avgjørelsen skal bygge på medisinske og psykososiale vurderinger av paret. Det skal legges vekt på parets omsorgsevne og hensynet til barnets beste.</article><article class="legalP" id="kapittel-2-paragraf-6-ledd-2">Legen kan innhente den informasjon som er nødvendig, for å foreta en helhetsvurdering av paret.</article></article><article class="legalArticle" data-lovdata-URL="LTI/lov/2003-12-05-100/§2-7" data-name="§2-7" id="kapittel-2-paragraf-7"><h3 class="legalArticleHeader"><span class="legalArticleValue">§ 2-7</span>. <span class="legalArticleTitle">Barnets rett til opplysninger om sædgiver</span></h3><article class="legalP" id="kapittel-2-paragraf-7-ledd-1">Den som er født etter assistert befruktning ved hjelp av donorsæd har ved fylte 18 år rett til å få opplysninger om sædgivers identitet. Et donorregister skal bistå barnet med dette.</article></article><article class="legalArticle" data-lovdata-URL="LTI/lov/2003-12-05-100/§2-8" data-name="§2-8" id="kapittel-2-paragraf-8"><h3 class="legalArticleHeader"><span class="legalArticleValue">§ 2-8</span>. <span class="legalArticleTitle">Donorregister</span></h3><article class="legalP" id="kapittel-2-paragraf-8-ledd-1">Departementet skal opprette register for registrering av sædgivers identitet, slik at barnets rett etter § 2-7 kan oppfylles.</article></article><article class="legalArticle" data-lovdata-URL="LTI/lov/2003-12-05-100/§2-9" data-name="§2-9" id="kapittel-2-paragraf-9"><h3 class="legalArticleHeader"><span class="legalArticleValue">§ 2-9</span>. <span class="legalArticleTitle">Sædgiver</span></h3><article class="legalP" id="kapittel-2-paragraf-9-ledd-1">En sædgiver skal være myndig. Giveren må gi skriftlig samtykke til at sæden kan brukes til befruktning og at hans identitet registreres i donorregisteret. Samtykke kan tilbakekalles fram til befruktningen har funnet sted.</article><article class="legalP" id="kapittel-2-paragraf-9-ledd-2">En sædgiver skal ikke gis opplysninger om parets eller barnets identitet.</article></article><article class="legalArticle" data-lovdata-URL="LTI/lov/2003-12-05-100/§2-10" data-name="§2-10" id="kapittel-2-paragraf-10"><h3 class="legalArticleHeader"><span class="legalArticleValue">§ 2-10</span>. <span class="legalArticleTitle">Valg av sædgiver</span></h3><article class="legalP" id="kapittel-2-paragraf-10-ledd-1">Behandlende lege skal velge egnet sædgiver. Virksomheten som utfører den assisterte befruktningen skal sørge for at nødvendige opplysninger om behandlingen registreres og meldes.</article></article><article class="legalArticle" data-lovdata-URL="LTI/lov/2003-12-05-100/§2-11" data-name="§2-11" id="kapittel-2-paragraf-11"><h3 class="legalArticleHeader"><span class="legalArticleValue">§ 2-11</span>. <span class="legalArticleTitle">Lagring og import av sæd</span></h3><article class="legalP" id="kapittel-2-paragraf-11-ledd-1">Lagring og import av sæd kan bare finne sted ved virksomheter som er særskilt godkjent for dette.</article><article class="legalP" id="kapittel-2-paragraf-11-ledd-2">Virksomheter som lagrer donorsæd, skal sørge for at opplysninger om sædgivers identitet registreres og meldes til et donorregister.</article><article class="legalP" id="kapittel-2-paragraf-11-ledd-3">Sæd skal ikke utleveres for bruk til assistert befruktning etter givers død.</article></article><article class="legalArticle" data-lovdata-URL="LTI/lov/2003-12-05-100/§2-12" data-name="§2-12" id="kapittel-2-paragraf-12"><h3 class="legalArticleHeader"><span class="legalArticleValue">§ 2-12</span>. <span class="legalArticleTitle">Forskrifter</span></h3><article class="legalP" id="kapittel-2-paragraf-12-ledd-1">Departementet kan i forskrift gi nærmere regler om organisering av sædbanker, bruk av donorsæd samt registrering og melding av opplysninger om sædgiver.</article></article><article class="legalArticle" data-lovdata-URL="LTI/lov/2003-12-05-100/§2-13" data-name="§2-13" id="kapittel-2-paragraf-13"><h3 class="legalArticleHeader"><span class="legalArticleValue">§ 2-13</span>. <span class="legalArticleTitle">Behandling av sæd før befruktning</span></h3><article class="legalP" id="kapittel-2-paragraf-13-ledd-1">Behandling av sæd før befruktning for å påvirke valg av barnets kjønn er bare tillatt dersom kvinnen er bærer av alvorlig arvelig kjønnsbundet sykdom.</article></article><article class="legalArticle" data-lovdata-URL="LTI/lov/2003-12-05-100/§2-14" data-name="§2-14" id="kapittel-2-paragraf-14"><h3 class="legalArticleHeader"><span class="legalArticleValue">§ 2-14</span>. <span class="legalArticleTitle">Genetisk undersøkelse av befruktede egg</span></h3><article class="legalP" id="kapittel-2-paragraf-14-ledd-1">Genetisk undersøkelse av et befruktet egg, før det settes inn i livmoren, herunder undersøkelse for å velge barnets kjønn (preimplantasjonsdiagnostikk), kan bare gjøres i spesielle tilfeller ved alvorlig arvelig kjønnsbundet sykdom uten behandlingsmuligheter.</article><article class="legalP" id="kapittel-2-paragraf-14-ledd-2">Før slik preimplantasjonsdiagnostikk foretas, skal kvinnen eller paret gis genetisk veiledning og informasjon.</article></article><article class="legalArticle" data-lovdata-URL="LTI/lov/2003-12-05-100/§2-15" data-name="§2-15" id="kapittel-2-paragraf-15"><h3 class="legalArticleHeader"><span class="legalArticleValue">§ 2-15</span>. <span class="legalArticleTitle">Anvendelse og tilbakeføring av befruktede egg</span></h3><article class="legalP" id="kapittel-2-paragraf-15-ledd-1">Befruktede egg kan bare anvendes for tilbakeføring i den kvinnen eggcellen stammer fra.</article><article class="legalP" id="kapittel-2-paragraf-15-ledd-2">Departementet kan gi nærmere forskrifter om tilbakeføring av befruktede egg i en kvinnes kropp ved befruktning utenfor kroppen.</article></article><article class="legalArticle" data-lovdata-URL="LTI/lov/2003-12-05-100/§2-16" data-name="§2-16" id="kapittel-2-paragraf-16"><h3 class="legalArticleHeader"><span class="legalArticleValue">§ 2-16</span>. <span class="legalArticleTitle">Lagring av befruktede egg</span></h3><article class="legalP" id="kapittel-2-paragraf-16-ledd-1">Bare virksomheter som er godkjent etter § 7-1 til å utføre assistert befruktning, kan etter godkjenning lagre befruktede egg.</article><article class="legalP" id="kapittel-2-paragraf-16-ledd-2">Befruktede egg må ikke lagres i mer enn fem år, og skal deretter destrueres.</article></article><article class="legalArticle" data-lovdata-URL="LTI/lov/2003-12-05-100/§2-17" data-name="§2-17" id="kapittel-2-paragraf-17"><h3 class="legalArticleHeader"><span class="legalArticleValue">§ 2-17</span>. <span class="legalArticleTitle">Lagring av ubefruktede egg og eggstokkvev</span></h3><article class="legalP" id="kapittel-2-paragraf-17-ledd-1">Bare virksomheter som er godkjent etter § 7-1 til å utføre assistert befruktning, kan etter godkjenning lagre ubefruktede egg og eggstokkvev.</article><article class="legalP" id="kapittel-2-paragraf-17-ledd-2">Ubefruktede egg og eggstokkvev kan bare lagres når lovens vilkår for assistert befruktning er oppfylt, eller dersom en kvinne skal gjennomgå behandling som kan skade befruktningsdyktigheten.</article><article class="legalP" id="kapittel-2-paragraf-17-ledd-3">Lagrede ubefruktede egg og lagret eggstokkvev kan bare oppbevares så lenge hensynet til kvinnen som har avgitt materialet, tilsier det og det kan anses medisinsk forsvarlig.</article><article class="legalP" id="kapittel-2-paragraf-17-ledd-4">Ved kvinnens død skal lagrede ubefruktede egg og lagret eggstokkvev destrueres.</article></article><article class="legalArticle" data-lovdata-URL="LTI/lov/2003-12-05-100/§2-18" data-name="§2-18" id="kapittel-2-paragraf-18"><h3 class="legalArticleHeader"><span class="legalArticleValue">§ 2-18</span>. <span class="legalArticleTitle">Forbud mot eggdonasjon og transplantasjon av organer og vev som produserer kjønnsceller</span></h3><article class="legalP" id="kapittel-2-paragraf-18-ledd-1">Donasjon av egg eller deler av dette fra en kvinne til en annen er forbudt.</article><article class="legalP" id="kapittel-2-paragraf-18-ledd-2">Transplantasjon av organer og vev som produserer kjønnsceller fra en person til en annen med det formål å behandle infertilitet er forbudt.</article></article><article class="legalArticle" data-lovdata-URL="LTI/lov/2003-12-05-100/§2-19" data-name="§2-19" id="kapittel-2-paragraf-19"><h3 class="legalArticleHeader"><span class="legalArticleValue">§ 2-19</span>. <span class="legalArticleTitle">Godkjenning av behandlingsformer m.m.</span></h3><article class="legalP" id="kapittel-2-paragraf-19-ledd-1">Behandlingsformer som faller inn under § 2-1, lagring og import av sæd jf. § 2-11, teknikker for behandling av sæd jf. § 2-13, samt lagring av befruktede egg og ubefruktede egg og eggstokkvev jf. §§ 2-16 og 2-17, skal godkjennes av departementet, og kan bare tas i bruk eller foretas ved virksomheter godkjent i henhold til § 7-1.</article><article class="legalP" id="kapittel-2-paragraf-19-ledd-2">Før departementet avgjør om godkjenning skal gis, skal søknaden forelegges Bioteknologinemnda.</article></article></section><section class="section" data-name="kap3" id="kapittel-3" data-lovdata-URL="LTI/lov/2003-12-05-100/KAPITTEL_3"><h2>Kapittel 3. Forskning på befruktede egg og kloning m.m.</h2><article class="legalArticle" data-lovdata-URL="LTI/lov/2003-12-05-100/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Forbud mot forskning på befruktede egg m.m.</span></h3><article class="legalP" id="kapittel-3-paragraf-1-ledd-1">Det er forbudt å forske på befruktede egg, menneskeembryoer og cellelinjer som er dyrket ut fra befruktede egg eller menneskeembryoer.</article></article><article class="legalArticle" data-lovdata-URL="LTI/lov/2003-12-05-100/§3-2" data-name="§3-2" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">Forbud mot framstilling av menneskeembryoer ved kloning m.m.</span></h3><article class="legalP" id="kapittel-3-paragraf-2-ledd-1">Det er forbudt:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-2-ledd-1-punkt-1"><article class="legalP" id="kapittel-3-paragraf-2-ledd-1-punkt-1-ledd-1">å framstille menneskeembryoer ved kloning,</article></article></li><li data-li-identifier="b)" data-name="b)"><article class="listArticle" id="kapittel-3-paragraf-2-ledd-1-punkt-2"><article class="legalP" id="kapittel-3-paragraf-2-ledd-1-punkt-2-ledd-1">å forske på cellelinjer som er dyrket ut fra menneskeembryoer ved kloning og</article></article></li><li data-li-identifier="c)" data-name="c)"><article class="listArticle" id="kapittel-3-paragraf-2-ledd-1-punkt-3"><article class="legalP" id="kapittel-3-paragraf-2-ledd-1-punkt-3-ledd-1">å framstille embryoer ved kloning ved at arvematerial fra menneske settes inn i en eggcelle fra dyr.</article></article></li></ul></article><article class="legalP" id="kapittel-3-paragraf-2-ledd-2">Med kloning menes teknikker for å framstille arvemessig like kopier.</article></article><article class="legalArticle" data-lovdata-URL="LTI/lov/2003-12-05-100/§3-3" data-name="§3-3" id="kapittel-3-paragraf-3"><h3 class="legalArticleHeader"><span class="legalArticleValue">§ 3-3</span>. <span class="legalArticleTitle">Forbud mot bruk av teknikker med sikte på å framstille arvemessig like individer</span></h3><article class="legalP" id="kapittel-3-paragraf-3-ledd-1">Bruk av teknikker med sikte på å framstille arvemessig like individer er forbudt.</article></article></section><section class="section" data-name="kap4" id="kapittel-4" data-lovdata-URL="LTI/lov/2003-12-05-100/KAPITTEL_4"><h2>Kapittel 4. Fosterdiagnostikk</h2><article class="legalArticle" data-lovdata-URL="LTI/lov/2003-12-05-100/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Definisjon</span></h3><article class="legalP" id="kapittel-4-paragraf-1-ledd-1">Med fosterdiagnostikk forstås i denne lov undersøkelse av føtale celler, foster eller en gravid kvinne med det formål å få informasjon om fosterets genetiske egenskaper eller for å påvise eller utelukke sykdom eller utviklingsavvik hos fosteret.</article><article class="legalP" id="kapittel-4-paragraf-1-ledd-2">Ultralydundersøkelser i den alminnelige svangerskapsomsorgen anses ikke som fosterdiagnostikk i henhold til første ledd, og omfattes derfor ikke av denne loven med unntak av § 4-5.</article></article><article class="legalArticle" data-lovdata-URL="LTI/lov/2003-12-05-100/§4-2" data-name="§4-2" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">Godkjenning av fosterdiagnostikk</span></h3><article class="legalP" id="kapittel-4-paragraf-2-ledd-1">Undersøkelsesmetoder som faller inn under § 4-1 første ledd, skal godkjennes av departementet.</article><article class="legalP" id="kapittel-4-paragraf-2-ledd-2">Før departementet avgjør om godkjenning skal gis, skal søknaden forelegges Bioteknologinemnda.</article></article><article class="legalArticle" data-lovdata-URL="LTI/lov/2003-12-05-100/§4-3" data-name="§4-3" id="kapittel-4-paragraf-3"><h3 class="legalArticleHeader"><span class="legalArticleValue">§ 4-3</span>. <span class="legalArticleTitle">Samtykke</span></h3><article class="legalP" id="kapittel-4-paragraf-3-ledd-1">Før fosterdiagnostikk, jf. § 4-1 foretas, må den som skal undersøkes, gi skriftlig samtykke.</article></article><article class="legalArticle" data-lovdata-URL="LTI/lov/2003-12-05-100/§4-4" data-name="§4-4" id="kapittel-4-paragraf-4"><h3 class="legalArticleHeader"><span class="legalArticleValue">§ 4-4</span>. <span class="legalArticleTitle">Informasjon og genetisk veiledning</span></h3><article class="legalP" id="kapittel-4-paragraf-4-ledd-1">Ved fosterdiagnostikk skal kvinnen eller paret før undersøkelsen gis informasjon som blant annet skal omfatte at undersøkelsen er frivillig, hvilken risiko som er forbundet med gjennomføringen av undersøkelsen, hva undersøkelsen kan avdekke og hvilke konsekvenser dette kan få for barnet, kvinnen, paret og familien. Dersom det er mistanke om genetisk sykdom skal kvinnen eller paret også gis genetisk veiledning.</article><article class="legalP" id="kapittel-4-paragraf-4-ledd-2">Hvis undersøkelsen viser at fosteret kan ha en sykdom eller et utviklingsavvik, skal kvinnen eller paret gis informasjon og genetisk veiledning om den aktuelle sykdommen eller funksjonshemmingen, samt om gjeldende rettigheter og aktuelle hjelpetiltak.</article></article><article class="legalArticle" data-lovdata-URL="LTI/lov/2003-12-05-100/§4-5" data-name="§4-5" id="kapittel-4-paragraf-5"><h3 class="legalArticleHeader"><span class="legalArticleValue">§ 4-5</span>. <span class="legalArticleTitle">Opplysning om kjønn før 12. svangerskapsuke</span></h3><article class="legalP" id="kapittel-4-paragraf-5-ledd-1">Opplysning om fosterets kjønn før 12. svangerskapsuke som fremkommer ved fosterdiagnostikk eller annen undersøkelse av fosteret, skal bare gis dersom kvinnen er bærer av alvorlig kjønnsbundet sykdom.</article></article><article class="legalArticle" data-lovdata-URL="LTI/lov/2003-12-05-100/§4-6" data-name="§4-6" id="kapittel-4-paragraf-6"><h3 class="legalArticleHeader"><span class="legalArticleValue">§ 4-6</span>. <span class="legalArticleTitle">Farskapstesting på fosterstadiet</span></h3><article class="legalP" id="kapittel-4-paragraf-6-ledd-1">Fosterdiagnostikk med sikte på å fastsette farskap og farskapstesting på fosterstadiet er forbudt. Dette gjelder ikke når svangerskapet kan være et resultat av omstendigheter som omtalt i straffeloven §§ 192 til 199.</article></article></section><section class="section" data-name="kap5" id="kapittel-5" data-lovdata-URL="LTI/lov/2003-12-05-100/KAPITTEL_5"><h2>Kapittel 5. Genetiske undersøkelser av fødte m.m.</h2><article class="legalArticle" data-lovdata-URL="LTI/lov/2003-12-05-100/§5-1" data-name="§5-1" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">Definisjon</span></h3><article class="legalP" id="kapittel-5-paragraf-1-ledd-1">Med genetiske undersøkelser menes i denne loven alle typer analyser av menneskets arvestoff, både på nukleinsyre- og kromosomnivå, av genprodukter og deres funksjon, eller organundersøkelser, som har til hensikt å gi informasjon om menneskets arveegenskaper.</article><article class="legalP" id="kapittel-5-paragraf-1-ledd-2">Med genetiske undersøkelser av fødte menes i denne lov:<ul class="defaultList"><li data-li-identifier="a)" data-name="a)"><article class="listArticle" id="kapittel-5-paragraf-1-ledd-2-punkt-1"><article class="legalP" id="kapittel-5-paragraf-1-ledd-2-punkt-1-ledd-1">genetiske undersøkelser for å stille sykdomsdiagnose.</article></article></li><li data-li-identifier="b)" data-name="b)"><article class="listArticle" id="kapittel-5-paragraf-1-ledd-2-punkt-2"><article class="legalP" id="kapittel-5-paragraf-1-ledd-2-punkt-2-ledd-1">genetiske presymptomatiske undersøkelser, genetiske prediktive undersøkelser og genetiske undersøkelser for å påvise eller utelukke bærertilstand for arvelige sykdommer som først viser seg i senere generasjoner.</article></article></li><li data-li-identifier="c)" data-name="c)"><article class="listArticle" id="kapittel-5-paragraf-1-ledd-2-punkt-3"><article class="legalP" id="kapittel-5-paragraf-1-ledd-2-punkt-3-ledd-1">genetiske laboratorieundersøkelser for å bestemme kjønnstilhørighet, unntatt genetiske laboratorieundersøkelser for identifikasjonsformål.</article></article></li></ul></article></article><article class="legalArticle" data-lovdata-URL="LTI/lov/2003-12-05-100/§5-2" data-name="§5-2" id="kapittel-5-paragraf-2"><h3 class="legalArticleHeader"><span class="legalArticleValue">§ 5-2</span>. <span class="legalArticleTitle">Anvendelse av genetiske undersøkelser</span></h3><article class="legalP" id="kapittel-5-paragraf-2-ledd-1">Genetiske undersøkelser skal bare anvendes til medisinske formål med diagnostiske eller behandlingsmessige siktemål.</article></article><article class="legalArticle" data-lovdata-URL="LTI/lov/2003-12-05-100/§5-3" data-name="§5-3" id="kapittel-5-paragraf-3"><h3 class="legalArticleHeader"><span class="legalArticleValue">§ 5-3</span>. <span class="legalArticleTitle">Godkjenning av genetiske undersøkelser</span></h3><article class="legalP" id="kapittel-5-paragraf-3-ledd-1">Før genetiske undersøkelser som omtalt i § 5-1 annet ledd bokstav b tas i bruk, skal departementet gi særskilt godkjenning for den enkelte sykdom/sykdomsdisposisjon som gjøres til gjenstand for undersøkelse.</article><article class="legalP" id="kapittel-5-paragraf-3-ledd-2">Før departementet avgjør om godkjenning skal gis, skal søknaden forelegges Bioteknologinemnda.</article></article><article class="legalArticle" data-lovdata-URL="LTI/lov/2003-12-05-100/§5-4" data-name="§5-4" id="kapittel-5-paragraf-4"><h3 class="legalArticleHeader"><span class="legalArticleValue">§ 5-4</span>. <span class="legalArticleTitle">Samtykke</span></h3><article class="legalP" id="kapittel-5-paragraf-4-ledd-1">Før genetisk undersøkelse som omfattes av § 5-1 annet ledd bokstav b foretas, må den som skal undersøkes, gi skriftlig samtykke til undersøkelsen.</article><article class="legalP" id="kapittel-5-paragraf-4-ledd-2">Før det foretas genetisk undersøkelse som omfattes av § 5-1 annet ledd bokstav b av barn under 16 år, skal det gis skriftlig samtykke fra barnets foreldre eller andre med foreldreansvar.</article></article><article class="legalArticle" data-lovdata-URL="LTI/lov/2003-12-05-100/§5-5" data-name="§5-5" id="kapittel-5-paragraf-5"><h3 class="legalArticleHeader"><span class="legalArticleValue">§ 5-5</span>. <span class="legalArticleTitle">Genetisk veiledning</span></h3><article class="legalP" id="kapittel-5-paragraf-5-ledd-1">Ved genetiske undersøkelser som omfattes av § 5-1 annet ledd bokstav b, skal den som undersøkes, gis genetisk veiledning både før, under og etter at undersøkelsen er foretatt.</article><article class="legalP" id="kapittel-5-paragraf-5-ledd-2">Dersom den som undersøkes, er et barn under 16 år, skal genetisk veiledning også gis til barnets foreldre eller andre med foreldreansvar.</article></article><article class="legalArticle" data-lovdata-URL="LTI/lov/2003-12-05-100/§5-6" data-name="§5-6" id="kapittel-5-paragraf-6"><h3 class="legalArticleHeader"><span class="legalArticleValue">§ 5-6</span>. <span class="legalArticleTitle">Genetiske masseundersøkelser og farmakogenetiske undersøkelser</span></h3><article class="legalP" id="kapittel-5-paragraf-6-ledd-1">Kongen kan gi forskrifter om godkjenning av genetiske masseundersøkelser og farmakogenetiske undersøkelser. I forskriften kan det gjøres unntak fra lovens krav om skriftlig samtykke, genetisk veiledning, godkjenning av virksomhet eller rapportering.</article></article><article class="legalArticle" data-lovdata-URL="LTI/lov/2003-12-05-100/§5-7" data-name="§5-7" id="kapittel-5-paragraf-7"><h3 class="legalArticleHeader"><span class="legalArticleValue">§ 5-7</span>. <span class="legalArticleTitle">Genetisk undersøkelse av barn</span></h3><article class="legalP" id="kapittel-5-paragraf-7-ledd-1">Genetisk undersøkelse som omfattes av § 5-1 annet ledd bokstav b, skal ikke utføres på barn før barnet er fylt 16 år, med mindre undersøkelsen kan påvise forhold som ved behandling kan forhindre eller redusere helseskade hos barnet.</article><article class="legalP" id="kapittel-5-paragraf-7-ledd-2">Departementet kan i særlige tilfeller gjøre unntak fra forbudet i første ledd.</article></article><article class="legalArticle" data-lovdata-URL="LTI/lov/2003-12-05-100/§5-8" data-name="§5-8" id="kapittel-5-paragraf-8"><h3 class="legalArticleHeader"><span class="legalArticleValue">§ 5-8</span>. <span class="legalArticleTitle">Forbud mot bruk av genetiske opplysninger utenfor helsetjenesten</span></h3><article class="legalP" id="kapittel-5-paragraf-8-ledd-1">Det er forbudt å be om, motta, besitte, eller bruke opplysninger om en annen person som er fremkommet ved genetiske undersøkelser som omfattes av § 5-1 annet ledd bokstav b, eller ved systematisk kartlegging av arvelig sykdom i en familie.</article><article class="legalP" id="kapittel-5-paragraf-8-ledd-2">Det er forbudt å spørre om genetiske undersøkelser eller systematisk kartlegging av arvelig sykdom i en familie har vært utført.</article><article class="legalP" id="kapittel-5-paragraf-8-ledd-3">Forbudet i første og annet ledd omfatter ikke virksomheter som er godkjent etter § 7-1 til å utføre genetiske undersøkelser som omfattes av § 5-1 annet ledd, eller til forskningsformål. Dersom genetiske opplysninger skal benyttes til forskningsformål må den opplysningene gjelder ha gitt samtykke til dette.</article><article class="legalP" id="kapittel-5-paragraf-8-ledd-4">Unntatt fra forbudet i første og annet ledd er helsepersonell som trenger opplysningene i diagnostisk og behandlingsmessig øyemed.</article></article><article class="legalArticle" data-lovdata-URL="LTI/lov/2003-12-05-100/§5-9" data-name="§5-9" id="kapittel-5-paragraf-9"><h3 class="legalArticleHeader"><span class="legalArticleValue">§ 5-9</span>. <span class="legalArticleTitle">Oppsøkende genetisk informasjonsvirksomhet</span></h3><article class="legalP" id="kapittel-5-paragraf-9-ledd-1">Med oppsøkende genetisk informasjonsvirksomhet forstås i denne loven helsepersonells adgang til å informere pasientens berørte slektninger om arvelig sykdom i familien.</article><article class="legalP" id="kapittel-5-paragraf-9-ledd-2">Når det er dokumentert at en pasient har eller er disponert for en arvelig sykdom, bestemmer pasienten selv om han eller hun vil informere berørte slektninger om dette.</article><article class="legalP" id="kapittel-5-paragraf-9-ledd-3">Dersom pasienten ikke selv kan eller vil informere berørte slektninger, kan helsepersonell be om pasientens samtykke til å informere disse, hvis vilkårene i femte ledd er oppfylt og sykdommen er godkjent av departementet etter sjuende ledd.</article><article class="legalP" id="kapittel-5-paragraf-9-ledd-4">Dersom pasienten ikke kan samtykke til at helsepersonell informerer berørte slektninger, kan helsepersonell i særlige tilfeller gjøre dette, hvis vilkårene i femte ledd er oppfylt og sykdommen er godkjent av departementet etter sjuende ledd.</article><article class="legalP" id="kapittel-5-paragraf-9-ledd-5">Før helsepersonell tar kontakt med slektningene, skal han eller hun vurdere om:<ul class="defaultList"><li data-li-identifier="1." data-name="1."><article class="listArticle" id="kapittel-5-paragraf-9-ledd-5-punkt-1"><article class="legalP" id="kapittel-5-paragraf-9-ledd-5-punkt-1-ledd-1">det gjelder en sykdom med vesentlige konsekvenser for den enkeltes liv eller helse,</article></article></li><li data-li-identifier="2." data-name="2."><article class="listArticle" id="kapittel-5-paragraf-9-ledd-5-punkt-2"><article class="legalP" id="kapittel-5-paragraf-9-ledd-5-punkt-2-ledd-1">det er en rimelig grad av sannsynlighet for at også slektningene har et arvelig sykdomsanlegg som kan føre til sykdom senere i livet,</article></article></li><li data-li-identifier="3." data-name="3."><article class="listArticle" id="kapittel-5-paragraf-9-ledd-5-punkt-3"><article class="legalP" id="kapittel-5-paragraf-9-ledd-5-punkt-3-ledd-1">det foreligger en dokumentert sammenheng mellom det arvelige sykdomsanlegget og utvikling av sykdom,</article></article></li><li data-li-identifier="4." data-name="4."><article class="listArticle" id="kapittel-5-paragraf-9-ledd-5-punkt-4"><article class="legalP" id="kapittel-5-paragraf-9-ledd-5-punkt-4-ledd-1">de genetiske undersøkelser som benyttes for å fastslå det arvelige sykdomsanlegget, er sikre, og</article></article></li><li data-li-identifier="5." data-name="5."><article class="listArticle" id="kapittel-5-paragraf-9-ledd-5-punkt-5"><article class="legalP" id="kapittel-5-paragraf-9-ledd-5-punkt-5-ledd-1">sykdommen kan forebygges eller behandles med god effekt.</article></article></li></ul></article><article class="legalP" id="kapittel-5-paragraf-9-ledd-6">Dersom slektningen er under 16 år, skal bare foreldrene eller andre med foreldreansvar informeres.</article><article class="legalP" id="kapittel-5-paragraf-9-ledd-7">Departementet bestemmer i forskrift eller i det enkelte tilfelle hvilke sykdommer som kan gjøres til gjenstand for oppsøkende genetisk virksomhet.</article></article></section><section class="section" data-name="kap6" id="kapittel-6" data-lovdata-URL="LTI/lov/2003-12-05-100/KAPITTEL_6"><h2>Kapittel 6. Genterapi</h2><article class="legalArticle" data-lovdata-URL="LTI/lov/2003-12-05-100/§6-1" data-name="§6-1" id="kapittel-6-paragraf-1"><h3 class="legalArticleHeader"><span class="legalArticleValue">§ 6-1</span>. <span class="legalArticleTitle">Definisjon</span></h3><article class="legalP" id="kapittel-6-paragraf-1-ledd-1">Med genterapi menes i denne loven overføring av genetisk materiale til humane celler for medisinske formål eller for å påvirke biologiske funksjoner.</article></article><article class="legalArticle" data-lovdata-URL="LTI/lov/2003-12-05-100/§6-2" data-name="§6-2" id="kapittel-6-paragraf-2"><h3 class="legalArticleHeader"><span class="legalArticleValue">§ 6-2</span>. <span class="legalArticleTitle">Vilkår for genterapi</span></h3><article class="legalP" id="kapittel-6-paragraf-2-ledd-1">Genterapi kan bare benyttes for behandling av alvorlig sykdom eller for å hindre at slik sykdom oppstår.</article><article class="legalP" id="kapittel-6-paragraf-2-ledd-2">Genterapi på foster og befruktede egg og genterapi som kan medføre genetiske endringer i kjønnsceller, er forbudt.</article></article><article class="legalArticle" data-lovdata-URL="LTI/lov/2003-12-05-100/§6-3" data-name="§6-3" id="kapittel-6-paragraf-3"><h3 class="legalArticleHeader"><span class="legalArticleValue">§ 6-3</span>. <span class="legalArticleTitle">Godkjenning av genterapi</span></h3><article class="legalP" id="kapittel-6-paragraf-3-ledd-1">Behandlingsformer som faller inn under § 6-2 første ledd, skal godkjennes av departementet.</article><article class="legalP" id="kapittel-6-paragraf-3-ledd-2">Departementet kan gi forskrifter om saksbehandlingen.</article><article class="legalP" id="kapittel-6-paragraf-3-ledd-3">Før departementet avgjør om godkjenning skal gis, skal søknaden forelegges Bioteknologinemnda.</article></article><article class="legalArticle" data-lovdata-URL="LTI/lov/2003-12-05-100/§6-4" data-name="§6-4" id="kapittel-6-paragraf-4"><h3 class="legalArticleHeader"><span class="legalArticleValue">§ 6-4</span>. <span class="legalArticleTitle">Samtykke</span></h3><article class="legalP" id="kapittel-6-paragraf-4-ledd-1">Før genterapi igangsettes må den som skal behandles, gi skriftlig samtykke. Før det igangsettes genterapi på barn under 16 år, skal det gis skriftlig samtykke fra foreldrene eller andre med foreldreansvar.</article></article></section><section class="section" data-name="kap7" id="kapittel-7" data-lovdata-URL="LTI/lov/2003-12-05-100/KAPITTEL_7"><h2>Kapittel 7. Generelle bestemmelser</h2><article class="legalArticle" data-lovdata-URL="LTI/lov/2003-12-05-100/§7-1" data-name="§7-1" id="kapittel-7-paragraf-1"><h3 class="legalArticleHeader"><span class="legalArticleValue">§ 7-1</span>. <span class="legalArticleTitle">Godkjenning av virksomheter</span></h3><article class="legalP" id="kapittel-7-paragraf-1-ledd-1">Medisinsk bruk av bioteknologi m.m. som krever godkjenning etter §§ 2-19, 4-2, 5-3 og 6-3 første ledd i denne loven, kan bare finne sted ved virksomheter som er spesielt godkjent av departementet for det aktuelle formål. Det skal fremgå av godkjenningsvedtaket hvilke former for medisinsk bioteknologi virksomheten har tillatelse til å foreta eller rekvirere.</article><article class="legalP" id="kapittel-7-paragraf-1-ledd-2">Departementet kan i godkjenningsvedtaket sette nærmere vilkår for godkjenning.</article></article><article class="legalArticle" data-lovdata-URL="LTI/lov/2003-12-05-100/§7-2" data-name="§7-2" id="kapittel-7-paragraf-2"><h3 class="legalArticleHeader"><span class="legalArticleValue">§ 7-2</span>. <span class="legalArticleTitle">Rapporteringsplikt</span></h3><article class="legalP" id="kapittel-7-paragraf-2-ledd-1">Enhver virksomhet som er godkjent etter § 7-1, skal gi skriftlig rapport til departementet om virksomheten.</article><article class="legalP" id="kapittel-7-paragraf-2-ledd-2">Departementet fastsetter nærmere regler om rapporteringsplikten.</article></article><article class="legalArticle" data-lovdata-URL="LTI/lov/2003-12-05-100/§7-3" data-name="§7-3" id="kapittel-7-paragraf-3"><h3 class="legalArticleHeader"><span class="legalArticleValue">§ 7-3</span>. <span class="legalArticleTitle">Bioteknologinemnda</span></h3><article class="legalP" id="kapittel-7-paragraf-3-ledd-1">Kongen oppnevner en nemnd som på begjæring eller av eget tiltak, kan gi uttalelser i saker etter denne lov og i andre spørsmål om bioteknologi. Nemndas uttalelser er offentlige, med mindre annet følger av lovbestemt taushetsplikt.</article><article class="legalP" id="kapittel-7-paragraf-3-ledd-2">Kongen kan gi nærmere regler om nemndas virksomhet.</article></article><article class="legalArticle" data-lovdata-URL="LTI/lov/2003-12-05-100/§7-4" data-name="§7-4" id="kapittel-7-paragraf-4"><h3 class="legalArticleHeader"><span class="legalArticleValue">§ 7-4</span>. <span class="legalArticleTitle">Forskrifter</span></h3><article class="legalP" id="kapittel-7-paragraf-4-ledd-1">Kongen kan ved forskrift fastsette nærmere bestemmelser til utfylling og gjennomføring av loven.</article></article><article class="legalArticle" data-lovdata-URL="LTI/lov/2003-12-05-100/§7-5" data-name="§7-5" id="kapittel-7-paragraf-5"><h3 class="legalArticleHeader"><span class="legalArticleValue">§ 7-5</span>. <span class="legalArticleTitle">Straff</span></h3><article class="legalP" id="kapittel-7-paragraf-5-ledd-1">Den som forsettlig overtrer loven eller bestemmelser gitt i medhold av loven straffes med bøter eller fengsel i inntil tre måneder. Medvirkning straffes på samme måte.</article></article><article class="legalArticle" data-lovdata-URL="LTI/lov/2003-12-05-100/§7-6" data-name="§7-6" id="kapittel-7-paragraf-6"><h3 class="legalArticleHeader"><span class="legalArticleValue">§ 7-6</span>. <span class="legalArticleTitle">Ikrafttredelse og overgangsordninger</span></h3><article class="legalP" id="kapittel-7-paragraf-6-ledd-1">Loven trer i kraft fra det tidspunkt Kongen bestemmer. Kongen kan sette i kraft de enkelte bestemmelser i loven til forskjellig tid.</article><article class="legalP" id="kapittel-7-paragraf-6-ledd-2">Vedtak truffet med hjemmel i lov 5. august 1994 nr. 56 om medisinsk bruk av bioteknologi skal fortsatt gjelde så langt de ikke strider mot loven her, eller mot forskrifter eller enkeltvedtak truffet i medhold av loven her.</article></article><article class="legalArticle" data-lovdata-URL="LTI/lov/2003-12-05-100/§7-7" data-name="§7-7" id="kapittel-7-paragraf-7"><h3 class="legalArticleHeader"><span class="legalArticleValue">§ 7-7</span>. <span class="legalArticleTitle">Endringer i andre lover</span></h3><article class="legalP" id="kapittel-7-paragraf-7-ledd-1">Fra det tidspunkt loven trer i kraft, endres andre lover slik:</article> <article class="defaultP" margin-top="true">1. Lov 5. august 1994 nr. 56 om medisinsk bruk av bioteknologi oppheves.</article> <article class="defaultP" margin-top="true">2. I lov 8. april 1981 nr. 7 om barn og foreldre (barnelova) skal § 9 fjerde og femte ledd lyde:</article><article class="legalP" id="kapittel-7-paragraf-7-ledd-2">Er det utført assistert befruktning på mora, og ektemann eller sambuar har gitt sitt samtykke til dette, skal det seiast dom for at han er faren, dersom det ikkje er lite truleg at barnet er avla ved assistert befruktning.</article><article class="legalP" id="kapittel-7-paragraf-7-ledd-3">Sædgiveren kan ikkje dømast til far. Dette gjeld likevel ikkje dersom assistert befruktning er gjort med sæd frå ektemann eller sambuar.</article></article></section></main></body></html>