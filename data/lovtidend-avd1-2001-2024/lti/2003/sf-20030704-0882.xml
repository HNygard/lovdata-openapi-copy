<!DOCTYPE html><html lang="no"><head><title>Forskrift om stedlig virkeområde for lov om elektronisk kommunikasjon vedrørende Svalbard, Jan Mayen, Bilandene og Antarktis</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-07-04-882</dd><dt class="dokid">DokumentID</dt><dd class="dokid">LTI/forskrift/2003-07-04-882</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 10 s 1606</dd><dt class="dateInForce">I kraft fra</dt><dd class="dateInForce">2003-07-25</dd><dt class="changesToDocuments">Endrer</dt><dd class="changesToDocuments"><ul><li>forskrift/1995-12-15-1033</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2003-07-04-83/§1-3</li><li>lov/1930-02-27-2/§2</li><li>lov/1930-02-27-3/§2</li></ul></dd><dt class="dateOfPublication">Kunngjort</dt><dd class="dateOfPublication">2003-07-04</dd><dt class="journalNumber">Journalnummer</dt><dd class="journalNumber">2003-0778</dd><dt class="titleShort">Korttittel</dt><dd class="titleShort">Forskrift om stedlig virkeområde for ekomloven</dd><dt class="title">Tittel</dt><dd class="title">Forskrift om stedlig virkeområde for lov om elektronisk kommunikasjon vedrørende Svalbard, Jan Mayen, Bilandene og Antarktis</dd><dt class="miscInformation">Annet om dokumentet</dt><dd class="miscInformation">Fastsatt ved Kronprinsreg.res. 4. juli 2003 med hjemmel i lov av 4. juli 2003 nr. 83 om elektronisk kommunikasjon (ekomloven) § 1-3, jf. lov av 27. februar 1930 nr. 2 om Jan Mayen § 2 og lov av 27. februar 1930 nr. 3 om Bouvet-øya, Peter I's øy og Dronning Maud Land m.m. § 2. Fremmet av Samferdselsdepartementet.</dd><dt class="refid">RefID</dt><dd class="refid">forskrift/2003-07-04-882</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om stedlig virkeområde for lov om elektronisk kommunikasjon vedrørende Svalbard, Jan Mayen, Bilandene og Antarktis<ul class="tocSubUl"><li>§ 1. Svalbard og Jan Mayen</li><li>§ 2. Bilandene og Antarktis</li><li>§ 3. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2003-07-04-882" id="dokument"><h1>Forskrift om stedlig virkeområde for lov om elektronisk kommunikasjon vedrørende Svalbard, Jan Mayen, Bilandene og Antarktis</h1><article class="legalArticle" data-lovdata-URL="LTI/forskrift/2003-07-04-882/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Svalbard og Jan Mayen</span></h2><article class="legalP" id="paragraf-1-ledd-1">Lov om elektronisk kommunikasjon gjelder på Svalbard, jf. lov av 17. juli 1925 nr. 11 om Svalbard § 3, med unntak av kapittel 3 om sterk markedsstilling og kapittel 4 om tilgang og § 9-3 konsultasjonsprosedyre.</article><article class="legalP" id="paragraf-1-ledd-2">På Svalbard skal grunneiere som er eller blir kjent eiendomsberettiget til grunnstykker i henhold til Svalbardtraktaten av 9. februar 1920 nr. 1 artikkel 6, eller som utleder sin eiendomsrett fra disse, uten hinder av bestemmelsene i lov om elektronisk kommunikasjon § 8-1 annet ledd om rett til å besitte, omsette og ta i bruk radio- og terminalutstyr, kunne oppstille og benytte til eget bruk radioutstyr til utsending og mottaking av radiosignaler som brukes til private anliggender for å tre i forbindelse med stasjonære eller mobile stasjoner, herunder innbefattet stasjoner om bord i skip og luftfartøyer, jf. Svalbardtraktaten artikkel 4 annet ledd. Det kan stilles vilkår for etablering, besittelse og bruk innen Svalbardtraktatens rammer.</article><article class="legalP" id="paragraf-1-ledd-3">Loven gjelder også for Jan Mayen.</article></article><article class="legalArticle" data-lovdata-URL="LTI/forskrift/2003-07-04-882/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Bilandene og Antarktis</span></h2><article class="legalP" id="paragraf-2-ledd-1">Lov om elektronisk kommunikasjon gjelder for enhver som oppholder seg eller er ansvarlig for virksomhet i de norske bilandene.</article><article class="legalP" id="paragraf-2-ledd-2">Loven gjelder videre i Antarktis definert til området syd for 60 grader sydlig bredde for:<ul class="defaultList"><li data-li-identifier="1" data-name="1"><article class="listArticle" id="paragraf-2-ledd-2-punkt-1"><article class="legalP" id="paragraf-2-ledd-2-punkt-1-ledd-1">norsk statsborger</article></article></li><li data-li-identifier="2" data-name="2"><article class="listArticle" id="paragraf-2-ledd-2-punkt-2"><article class="legalP" id="paragraf-2-ledd-2-punkt-2-ledd-1">norsk juridisk person</article></article></li><li data-li-identifier="3" data-name="3"><article class="listArticle" id="paragraf-2-ledd-2-punkt-3"><article class="legalP" id="paragraf-2-ledd-2-punkt-3-ledd-1">utlending bosatt i Norge</article></article></li><li data-li-identifier="4" data-name="4"><article class="listArticle" id="paragraf-2-ledd-2-punkt-4"><article class="legalP" id="paragraf-2-ledd-2-punkt-4-ledd-1">utlending som er medlem av eller ansvarlig for organisering av ekspedisjon til Antarktis som er organisert i Norge eller utgår fra Norge direkte til Antarktis.</article></article></li></ul></article><article class="legalP" id="paragraf-2-ledd-3">Loven gjelder likevel ikke den som oppholder seg i Antarktis som del av en ekspedisjon organisert av en annen stat som har tilsvarende bestemmelser.</article><article class="legalP" id="paragraf-2-ledd-4">Rettsforfølgning for brudd på loven eller bestemmelser gitt i medhold av loven kan bare finne sted etter samtykke fra Utenriksdepartementet i tilfeller hvor:<ul class="defaultList"><li data-li-identifier="1" data-name="1"><article class="listArticle" id="paragraf-2-ledd-4-punkt-1"><article class="legalP" id="paragraf-2-ledd-4-punkt-1-ledd-1">handlingen er begått av en person som ikke er norsk statsborger og heller ikke er bosatt i Norge, eller</article></article></li><li data-li-identifier="2" data-name="2"><article class="listArticle" id="paragraf-2-ledd-4-punkt-2"><article class="legalP" id="paragraf-2-ledd-4-punkt-2-ledd-1">handlingen er begått utenfor Dronning Maud Land eller Peter I's øy.</article></article></li></ul></article></article><article class="legalArticle" data-lovdata-URL="LTI/forskrift/2003-07-04-882/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Ikrafttredelse</span></h2><article class="legalP" id="paragraf-3-ledd-1">Forskriften trer i kraft 25. juli 2003. Fra samme tid oppheves forskrift av 15. desember 1995 nr. 1033 om stedlig virkeområde for lov 23. juni 1995 nr. 39 om telekommunikasjon vedrørende Svalbard, Jan Mayen, Bilandene og Antarktis.</article></article></main></body></html>