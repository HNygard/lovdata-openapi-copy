<!DOCTYPE html><html lang="no"><head><title>Instruks for selkjøttkontroll.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-03-13-292</dd><dt class="dokid">DokumentID</dt><dd class="dokid">LTI/forskrift/2003-03-13-292</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 4 s 525</dd><dt class="dateInForce">I kraft fra</dt><dd class="dateInForce">2003-03-13</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1997-01-10-9/§20</li><li>forskrift/2003-03-06-288/§35</li></ul></dd><dt class="dateOfPublication">Kunngjort</dt><dd class="dateOfPublication">2003-03-14</dd><dt class="journalNumber">Journalnummer</dt><dd class="journalNumber">2003-0297</dd><dt class="titleShort">Korttittel</dt><dd class="titleShort">Instruks for selkjøttkontroll</dd><dt class="title">Tittel</dt><dd class="title">Instruks for selkjøttkontroll.</dd><dt class="miscInformation">Annet om dokumentet</dt><dd class="miscInformation">Fastsatt av Statens næringsmiddeltilsyn 13. mars 2003 med hjemmel i lov av 10. januar 1997 nr. 9 om kjøttproduksjon § 20 og forskrift av 6. mars 2003 nr. 288 om hygiene og kontroll ved produksjon og frambud av kjøtt fra sjøpattedyr (sjøpattedyrforskriften) § 35.</dd><dt class="refid">RefID</dt><dd class="refid">forskrift/2003-03-13-292</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Instruks for selkjøttkontroll.<ul class="tocSubUl"><li>Kapittel I. Godkjenning, tilsyn og kontroll</li><li>Kapittel II. Stempelmerking</li><li>Kapittel III. Rapporter mv.</li></ul></li></ul></dd></dl></header><main class="documentBody" data-lovdata-URL="LTI/forskrift/2003-03-13-292" id="dokument"><h1>Instruks for selkjøttkontroll.</h1><section class="section" data-name="kapI" id="kapittel-1" data-lovdata-URL="LTI/forskrift/2003-03-13-292/KAPITTEL_1"><h2>Kapittel I. Godkjenning, tilsyn og kontroll</h2><article class="marginIdArticle" id="kapittel-1-punkt-1"><span class="data-marginOriginalId">1</span><span class="miscHeadline"><i>Generelt om godkjenning og tilsyn med virksomheter:</i></span></article><article class="marginIdArticle" id="kapittel-1-punkt-2"><span class="data-marginOriginalId">1.1</span><article class="legalP" id="kapittel-1-punkt-2-ledd-1">Tilsynsveterinæren skal føre tilsyn og kontroll med alle virksomheter som er omfattet av sjøpattedyrforskriften.</article></article><article class="marginIdArticle" id="kapittel-1-punkt-3"><span class="data-marginOriginalId">1.2</span><article class="legalP" id="kapittel-1-punkt-3-ledd-1">Tilsynsveterinæren skal godkjenne kontrollstedet der selkjøttkontrollen skal utføres, jf. sjøpattedyrforskriftens § 7. Bestemmelser som fremgår av forskrift av 12. november 1997 nr. 1239 (hygieneforskriften) kapittel II og III skal særlig vektlegges.</article></article><article class="marginIdArticle" id="kapittel-1-punkt-4"><span class="data-marginOriginalId">1.3</span><article class="legalP" id="kapittel-1-punkt-4-ledd-1">Tilsynsveterinæren skal innhente opplysninger om selkjøttet iht. sjøpattedyrforskriften vedlegg II dersom kjøttkontrollen gjennomføres på kontrollsted ved kai, jf. § 8.</article></article><article class="marginIdArticle" id="kapittel-1-punkt-5"><span class="data-marginOriginalId">1.4</span><article class="legalP" id="kapittel-1-punkt-5-ledd-1">Tilsynsveterinæren skal godkjenne opplæringsprogram som nevnt i sjøpattedyrforskriftens § 12.</article></article><article class="marginIdArticle" id="kapittel-1-punkt-6"><span class="data-marginOriginalId">1.5</span><article class="legalP" id="kapittel-1-punkt-6-ledd-1">Tilsynsveterinæren skal sammen med virksomhetens leder fastlegge kritiske punkter i virksomheten og fastlegge metoder til overvåking og kontroll av disse. Han skal regelmessig vurdere resultatene fra virksomhetens egenkontroll. Dersom tilsynsveterinæren utfører kjøttkontrollen på fangstfelt, skal hun/han på grunnlag av vurderingene iverksette supplerende mikrobiologiske undersøkelser i alle produksjonsledd, og i produktene når dette anses nødvendig. Resultatene av analyser og vurderinger skal gis i egen rapport sammen med konklusjoner og anbefalinger som meddeles virksomhetens ansvarlige ledelse.</article></article><article class="marginIdArticle" id="kapittel-1-punkt-7"><span class="data-marginOriginalId">1.6</span><article class="legalP" id="kapittel-1-punkt-7-ledd-1">Tilsynsveterinæren skal undersøke forhold som omfattes av sjøpattedyrforskriftens kapittel II, III og V.</article></article><article class="marginIdArticle" id="kapittel-1-punkt-8"><span class="data-marginOriginalId">1.7</span><article class="legalP" id="kapittel-1-punkt-8-ledd-1">Tilsynsveterinæren skal undersøke andre forhold som anses nødvendig for å sikre overholdelsen av denne instruks.</article></article><article class="marginIdArticle" id="kapittel-1-punkt-9"><span class="data-marginOriginalId">1.8</span><article class="legalP" id="kapittel-1-punkt-9-ledd-1">Tilsynsveterinæren skal påse at virksomheten lagrer selkjøtt som enda ikke er godkjent i kjøttkontrollen, herunder at prøveresultater ikke foreligger, atskilt fra godkjent kjøtt.</article></article><article class="marginIdArticle" id="kapittel-1-punkt-10"><span class="data-marginOriginalId">2</span><span class="miscHeadline"><i>Tilsyn med kontrollsted for kystfanget sel:</i></span></article><article class="marginIdArticle" id="kapittel-1-punkt-11"><span class="data-marginOriginalId">2.1</span><article class="legalP" id="kapittel-1-punkt-11-ledd-1">Tilsynet skal omfatte:</article></article><article class="marginIdArticle" id="kapittel-1-punkt-12"><span class="data-marginOriginalId">2.1.1</span><article class="legalP" id="kapittel-1-punkt-12-ledd-1">Tilsyn med mottak av selkjøtt.</article></article><article class="marginIdArticle" id="kapittel-1-punkt-13"><span class="data-marginOriginalId">2.1.2</span><article class="legalP" id="kapittel-1-punkt-13-ledd-1">Tilsyn med selkjøtt som befinner seg på kontrollstedet.</article></article><article class="marginIdArticle" id="kapittel-1-punkt-14"><span class="data-marginOriginalId">2.1.3</span><article class="legalP" id="kapittel-1-punkt-14-ledd-1">Tilsyn med driftshygiene mht. lokaler, utstyr og verktøy samt med personalets hygiene, herunder påkledning.</article></article><article class="marginIdArticle" id="kapittel-1-punkt-15"><span class="data-marginOriginalId">2.1.4</span><article class="legalP" id="kapittel-1-punkt-15-ledd-1">Tilsyn med andre forhold som anses nødvendig for å sikre overholdelse av sjøpattedyrforskriften.</article></article><article class="marginIdArticle" id="kapittel-1-punkt-16"><span class="data-marginOriginalId">3</span><span class="miscHeadline"><i>Undersøkelse av selkjøtt om bord på felt og ved kontrollsted av kystfanget sel på land:</i></span></article><article class="marginIdArticle" id="kapittel-1-punkt-17"><span class="data-marginOriginalId">3.1</span><article class="legalP" id="kapittel-1-punkt-17-ledd-1">Tilsynsveterinæren skal inspisere alle deler av dyret straks etter slakting for å avgjøre om selkjøttet er egnet til folkemat.</article></article><article class="marginIdArticle" id="kapittel-1-punkt-18"><span class="data-marginOriginalId">3.2</span><article class="legalP" id="kapittel-1-punkt-18-ledd-1">Tilsynsveterinærens undersøkelse iht. sjøpattedyrforskriftens § 35 skal omfatte:</article></article><article class="marginIdArticle" id="kapittel-1-punkt-19"><span class="data-marginOriginalId">3.2.1</span><article class="legalP" id="kapittel-1-punkt-19-ledd-1">Sensorisk undersøkelse mht. avvik i konsistens, farge, lukt og smak.</article></article><article class="marginIdArticle" id="kapittel-1-punkt-20"><span class="data-marginOriginalId">3.2.2</span><article class="legalP" id="kapittel-1-punkt-20-ledd-1">Alle nødvendige undersøkelser når dette anses nødvendig, herunder innsnitting for å avklare om selkjøttet kan være helsefarlig, samt uttak av prøver til analyse.</article></article><article class="marginIdArticle" id="kapittel-1-punkt-21"><span class="data-marginOriginalId">4</span><span class="miscHeadline"><i>Undersøkelse av selkjøtt ved kontrollsted ved kai:</i></span></article><article class="marginIdArticle" id="kapittel-1-punkt-22"><span class="data-marginOriginalId">4.1</span><article class="legalP" id="kapittel-1-punkt-22-ledd-1">Kjøttkontrollen skal være stikkprøvebasert.</article></article><article class="marginIdArticle" id="kapittel-1-punkt-23"><span class="data-marginOriginalId">4.2</span><article class="legalP" id="kapittel-1-punkt-23-ledd-1">Prøver skal tas av kjøttets/fryseblokkens overflate.</article></article><article class="marginIdArticle" id="kapittel-1-punkt-24"><span class="data-marginOriginalId">4.3</span><article class="legalP" id="kapittel-1-punkt-24-ledd-1">Tilsynsveterinæren skal ta ut 10 prøver/100 kolli (fryseblokker) selkjøtt som fremstilles for kjøttkontroll.</article></article><article class="marginIdArticle" id="kapittel-1-punkt-25"><span class="data-marginOriginalId">4.4</span><article class="legalP" id="kapittel-1-punkt-25-ledd-1">Hver prøve skal bestå av 50-100 gram selkjøtt. Prøven skal underlegges en sensorisk og en mikrobiologisk kontroll. Resultater av kjøttkontrollen skal føres i eget skjema.</article></article><article class="marginIdArticle" id="kapittel-1-punkt-26"><span class="data-marginOriginalId">4.5</span><article class="legalP" id="kapittel-1-punkt-26-ledd-1">Selkjøttet skal undersøkes sensorisk mht. avvik i konsistens, farge, lukt og smak.</article></article><article class="marginIdArticle" id="kapittel-1-punkt-27"><span class="data-marginOriginalId">4.6</span><article class="legalP" id="kapittel-1-punkt-27-ledd-1">Andre undersøkelser når tilsynsveterinæren anser at dette er nødvendig, herunder innsnitting i større mengder tint selkjøtt for å avklare om selkjøttet kan medføre fare for helseskade.</article></article><article class="marginIdArticle" id="kapittel-1-punkt-28"><span class="data-marginOriginalId">4.7</span><article class="legalP" id="kapittel-1-punkt-28-ledd-1">Mikrobiologisk selkjøttkontroll skal tas fra overflaten uten forutgående avbrenning og undersøkes mikrobiologisk mht.:</article></article><article class="marginIdArticle" id="kapittel-1-punkt-29"><span class="data-marginOriginalId">4.7.1</span><article class="legalP" id="kapittel-1-punkt-29-ledd-1">Koliforme bakterier.</article></article><article class="marginIdArticle" id="kapittel-1-punkt-30"><span class="data-marginOriginalId">4.7.2</span><article class="legalP" id="kapittel-1-punkt-30-ledd-1">Sulfittreduserende klostridier.</article></article><article class="marginIdArticle" id="kapittel-1-punkt-31"><span class="data-marginOriginalId">4.7.3</span><article class="legalP" id="kapittel-1-punkt-31-ledd-1">Aeromonas hydrophila.</article></article><article class="marginIdArticle" id="kapittel-1-punkt-32"><span class="data-marginOriginalId">4.7.4</span><article class="legalP" id="kapittel-1-punkt-32-ledd-1">Staph. aureus.</article></article><article class="marginIdArticle" id="kapittel-1-punkt-33"><span class="data-marginOriginalId">5</span><span class="miscHeadline"><i>Vurdering av resultater fra kjøttkontrollen:</i></span><article class="legalP" id="kapittel-1-punkt-33-ledd-1">De mikrobiologiske resultatene skal vurderes opp mot SNTs mikrobiologiske retningslinjer.</article><article class="legalP" id="kapittel-1-punkt-33-ledd-2">Vurderingen skal være helhetlig, hvilket innebærer at de mikrobiologiske resultatene må vurderes opp mot de sensoriske.</article></article><article class="marginIdArticle" id="kapittel-1-punkt-34"><span class="data-marginOriginalId">6</span><span class="miscHeadline"><i>Kassasjon:</i></span></article><article class="marginIdArticle" id="kapittel-1-punkt-35"><span class="data-marginOriginalId">6.1</span><article class="legalP" id="kapittel-1-punkt-35-ledd-1">Tilsynsveterinæren skal kassere selkjøtt:</article></article><article class="marginIdArticle" id="kapittel-1-punkt-36"><span class="data-marginOriginalId">6.1.1</span><article class="legalP" id="kapittel-1-punkt-36-ledd-1">Der det er gjort funn som etter tilsynsveterinærens vurdering, gjør selkjøttet uegnet til folkemat.</article></article><article class="marginIdArticle" id="kapittel-1-punkt-37"><span class="data-marginOriginalId">6.1.2</span><article class="legalP" id="kapittel-1-punkt-37-ledd-1">Der det påvises innhold av kroppsfremmede stoffer over fastsatte grenseverdier.</article></article><article class="marginIdArticle" id="kapittel-1-punkt-38"><span class="data-marginOriginalId">6.2</span><article class="legalP" id="kapittel-1-punkt-38-ledd-1">Påvises det forhold som betinger kassasjon i samsvar med sjøpattedyrforskriften § 36, skal tilsynsveterinæren enten kassere hele eller deler av partiet.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2003-03-13-292/KAPITTEL_2"><h2>Kapittel II. Stempelmerking</h2><article class="marginIdArticle" id="kapittel-2-punkt-1"><span class="data-marginOriginalId">7</span><span class="miscHeadline"><i>Ansvar for stempelmerking mv.:</i></span></article><article class="marginIdArticle" id="kapittel-2-punkt-2"><span class="data-marginOriginalId">7.1</span><article class="legalP" id="kapittel-2-punkt-2-ledd-1">Selkjøtt som av tilsynsveterinæren er undersøkt og funnet egnet til folkemat, skal stempelmerkes i samsvar med sjøpattedyrforskriftens § 38.</article></article><article class="marginIdArticle" id="kapittel-2-punkt-3"><span class="data-marginOriginalId">7.2</span><article class="legalP" id="kapittel-2-punkt-3-ledd-1">Stempelmerkingen skal utføres under tilsynsveterinærens ansvar og tilsyn.</article></article><article class="marginIdArticle" id="kapittel-2-punkt-4"><span class="data-marginOriginalId">8</span><span class="miscHeadline"><i>Påføring av stempelmerket mv.:</i></span></article><article class="marginIdArticle" id="kapittel-2-punkt-5"><span class="data-marginOriginalId">8.1</span><article class="legalP" id="kapittel-2-punkt-5-ledd-1">Uemballert selkjøtt skal stempelmerkes; enten direkte på kjøttet eller med etikett festet til kjøttet eller på beholderen. Stempelfargen skal være godkjent av Statens næringsmiddeltilsyn.</article></article><article class="marginIdArticle" id="kapittel-2-punkt-6"><span class="data-marginOriginalId">8.2</span><article class="legalP" id="kapittel-2-punkt-6-ledd-1">Emballert selkjøtt som er pakket om bord i fangstfartøyet, skal ha stempelmerket påført emballasjen.</article></article><article class="marginIdArticle" id="kapittel-2-punkt-7"><span class="data-marginOriginalId">8.3</span><article class="legalP" id="kapittel-2-punkt-7-ledd-1">Stempelmerket skal være påført slik at det er lett leselig og ødelegges når emballasjen åpnes.</article></article></section><section class="section" data-name="kapIII" id="kapittel-3" data-lovdata-URL="LTI/forskrift/2003-03-13-292/KAPITTEL_3"><h2>Kapittel III. Rapporter mv.</h2><article class="marginIdArticle" id="kapittel-3-punkt-1"><span class="data-marginOriginalId">9</span><span class="miscHeadline"><i>Rapportering:</i></span></article><article class="marginIdArticle" id="kapittel-3-punkt-2"><span class="data-marginOriginalId">9.1</span><article class="legalP" id="kapittel-3-punkt-2-ledd-1">Tilsynsveterinæren skal etter endt fangstsesong, senest 1. juli, rapportere resultatet av selkjøttkontrollens undersøkelser til Statens næringsmiddeltilsyn på fastsatt skjema.</article></article><article class="marginIdArticle" id="kapittel-3-punkt-3"><span class="data-marginOriginalId">10</span><span class="miscHeadline"><i>Ikrafttredelse:</i></span></article><article class="marginIdArticle" id="kapittel-3-punkt-4"><span class="data-marginOriginalId">10.1</span><article class="legalP" id="kapittel-3-punkt-4-ledd-1">Instruksen trer i kraft straks.</article></article></section></main></body></html>