<!DOCTYPE html><html lang="no"><head><title>Forskrift om melde- og rapporteringsplikt til Norges Bank om betalinger mellom innlendinger og utlendinger mv.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-12-19-1751</dd><dt class="dokid">DokumentID</dt><dd class="dokid">LTI/forskrift/2003-12-19-1751</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 18 s 2982</dd><dt class="dateInForce">I kraft fra</dt><dd class="dateInForce">2004-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1990-06-27-595</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1950-07-14-10/§7</li><li>lov/1950-07-14-10/§8</li><li>lov/1950-07-14-10/§10</li></ul></dd><dt class="dateOfPublication">Kunngjort</dt><dd class="dateOfPublication">2004-01-06</dd><dt class="journalNumber">Journalnummer</dt><dd class="journalNumber">2003-1454</dd><dt class="titleShort">Korttittel</dt><dd class="titleShort">Forskr om melde- og rapporteringsplikt til NB</dd><dt class="title">Tittel</dt><dd class="title">Forskrift om melde- og rapporteringsplikt til Norges Bank om betalinger mellom innlendinger og utlendinger mv.</dd><dt class="miscInformation">Annet om dokumentet</dt><dd class="miscInformation">Fastsatt av Finansdepartementet 19. desember 2003 med hjemmel i lov av 14. juli 1950 nr. 10 om valutaregulering § 7, § 8 og § 10.</dd><dt class="refid">RefID</dt><dd class="refid">forskrift/2003-12-19-1751</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om melde- og rapporteringsplikt til Norges Bank om betalinger mellom innlendinger og utlendinger mv.<ul class="tocSubUl"><li>Kapittel 1. Definisjoner<ul class="tocSubUl"><li>§ 1. Definisjoner</li></ul></li><li>Kapittel 2. Rapportering om betalinger og valutaomsetning<ul class="tocSubUl"><li>§ 2. Rapporteringsplikt for valutabanker og valutaforetak</li><li>§ 3. Legitimasjon</li><li>§ 4. Rapporteringsplikt for kortselskap</li></ul></li><li>Kapittel 3. Melding og rapportering om konto i utenlandsk bank og om annen oppgjørsordning med utlandet<ul class="tocSubUl"><li>§ 5. Meldeplikt om etablering av konto i utenlandsk bank og om annen oppgjørsordning</li><li>§ 6. Innlendings rapporteringsplikt</li><li>§ 7. Unntak</li></ul></li><li>Kapittel 4. Rapporteringsplikt ved inn- og utførsel av sedler og mynt<ul class="tocSubUl"><li>§ 8. Rapporteringsplikt ved inn- og utreise til Norge</li><li>§ 9. Rapportplikt ved postforsendelse, mv.</li><li>§ 10. Unntak</li></ul></li><li>Kapittel 5. Taushetsplikt, tvangsmulkt og straff<ul class="tocSubUl"><li>§ 11. Fritak fra taushetsplikt i annen lov</li><li>§ 12. Innsyn i taushetsbelagte opplysninger</li><li>§ 13. Tvangsmulkt</li><li>§ 17. Straff</li><li>§ 18. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2003-12-19-1751" id="dokument"><h1>Forskrift om melde- og rapporteringsplikt til Norges Bank om betalinger mellom innlendinger og utlendinger mv.</h1><section class="section" data-name="kap1" id="kapittel-1" data-lovdata-URL="LTI/forskrift/2003-12-19-1751/KAPITTEL_1"><h2>Kapittel 1. Definisjoner</h2><article class="legalArticle" data-lovdata-URL="LTI/forskrift/2003-12-19-1751/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-1-ledd-1">I denne forskrift menes med:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-1-ledd-1-punkt-1"><article class="legalP" id="kapittel-1-paragraf-1-ledd-1-punkt-1-ledd-1"><i>Innlending:</i> Fysisk person som regnes som bosatt i Norge i samsvar med reglene i og i medhold av folkeregistreringsloven, juridisk person som har sitt sete i Norge og filial i Norge av utenlandsk juridisk person.</article></article></li><li data-li-identifier="b)" data-name="b)"><article class="listArticle" id="kapittel-1-paragraf-1-ledd-1-punkt-2"><article class="legalP" id="kapittel-1-paragraf-1-ledd-1-punkt-2-ledd-1"><i>Utlending:</i> Fysisk eller juridisk person som ikke er innlending etter bokstav a. Som utlending regnes også filial i utlandet av innenlandsk juridisk person.</article></article></li><li data-li-identifier="c)" data-name="c)"><article class="listArticle" id="kapittel-1-paragraf-1-ledd-1-punkt-3"><article class="legalP" id="kapittel-1-paragraf-1-ledd-1-punkt-3-ledd-1"><i>Valutabank:</i> Forretningsbank og sparebank samt filial i Norge av utenlandsk kredittinstitusjon som har rett til å drive bankvirksomhet i Norge og som har rett til å drive valutavirksomhet (jf. finansieringsvirksomhetsloven § 4a-1 annet ledd) i hjemlandet.</article></article></li><li data-li-identifier="d)" data-name="d)"><article class="listArticle" id="kapittel-1-paragraf-1-ledd-1-punkt-4"><article class="legalP" id="kapittel-1-paragraf-1-ledd-1-punkt-4-ledd-1"><i>Valutaforetak:</i> Foretak som har rett til å drive valutavirksomhet etter finansieringsvirksomhetsloven kapittel 4a men som ikke er valutabank.</article></article></li><li data-li-identifier="e)" data-name="e)"><article class="listArticle" id="kapittel-1-paragraf-1-ledd-1-punkt-5"><article class="legalP" id="kapittel-1-paragraf-1-ledd-1-punkt-5-ledd-1"><i>Kortselskap:</i> Norsk foretak og filial av utenlandske foretak som utsteder betalingskort (kredittkort/kontokort) som kan brukes i utlandet av innlending.</article></article></li><li data-li-identifier="f)" data-name="f)"><article class="listArticle" id="kapittel-1-paragraf-1-ledd-1-punkt-6"><article class="legalP" id="kapittel-1-paragraf-1-ledd-1-punkt-6-ledd-1"><i>Betaling:</i> Fysisk overføring av betalingsmidler eller kontotransaksjon som kan jevnstilles med slik overføring.</article></article></li><li data-li-identifier="g)" data-name="g)"><article class="listArticle" id="kapittel-1-paragraf-1-ledd-1-punkt-7"><article class="legalP" id="kapittel-1-paragraf-1-ledd-1-punkt-7-ledd-1"><i>Betalingsmidler:</i> <ul class="defaultList"><li data-li-identifier="i)" data-name="i)"><article class="listArticle" id="kapittel-1-paragraf-1-ledd-1-punkt-7-ledd-1-punkt-1"><article class="legalP" id="kapittel-1-paragraf-1-ledd-1-punkt-7-ledd-1-punkt-1-ledd-1">innenlandske betalingsmidler er norske pengesedler og mynter samt veksler, sjekker og andre anvisninger eller akkreditiver som gir rett til betaling i norske pengesedler og mynter;</article></article></li><li data-li-identifier="ii)" data-name="ii)"><article class="listArticle" id="kapittel-1-paragraf-1-ledd-1-punkt-7-ledd-1-punkt-2"><article class="legalP" id="kapittel-1-paragraf-1-ledd-1-punkt-7-ledd-1-punkt-2-ledd-1">utenlandske betalingsmidler er utenlandske pengesedler og mynter samt veksler, sjekker og andre anvisninger eller akkreditiver som gir rett til betaling i utenlandske pengesedler og mynter.</article></article></li></ul></article></article></li></ul></article></article></section><section class="section" data-name="kap2" id="kapittel-2" data-lovdata-URL="LTI/forskrift/2003-12-19-1751/KAPITTEL_2"><h2>Kapittel 2. Rapportering om betalinger og valutaomsetning</h2><article class="legalArticle" data-lovdata-URL="LTI/forskrift/2003-12-19-1751/§2" data-name="§2" id="kapittel-2-paragraf-1"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Rapporteringsplikt for valutabanker og valutaforetak</span></h3><article class="legalP" id="kapittel-2-paragraf-1-ledd-1">Valutabank og valutaforetak skal rapportere til Norges Bank om sine egne betalinger og om betalinger den formidler mellom innlendinger og utlendinger. Valutabank og valutaforetak skal videre rapportere om betalinger i utenlandsk valuta som den formidler mellom innlendinger. Norges Bank kan frita fra rapporteringsplikten etter dette ledd.</article><article class="legalP" id="kapittel-2-paragraf-1-ledd-2">Rapporteringen etter første ledd skal skje elektronisk i samsvar med de krav Norges Bank setter. Norges Bank kan fastsette at rapporteringen i stedet skal skje på annen måte i samsvar med de krav Norges Bank fastsetter.</article><article class="legalP" id="kapittel-2-paragraf-1-ledd-3">Innlending plikter å gi valutabank og valutaforetak de opplysninger som er nødvendige for valutabankens eller valutaforetakets rapportering. Norges Bank kan innhente tilleggsopplysninger om betalinger direkte hos den norske kunden (innlendingen).</article><article class="legalP" id="kapittel-2-paragraf-1-ledd-4">Valutabanker skal avgi valutaposisjonsrapporter i samsvar med de krav Norges Bank fastsetter.</article></article><article class="legalArticle" data-lovdata-URL="LTI/forskrift/2003-12-19-1751/§3" data-name="§3" id="kapittel-2-paragraf-2"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Legitimasjon</span></h3><article class="legalP" id="kapittel-2-paragraf-2-ledd-1">Ved betaling mellom innlending og utlending gjennom valutabank eller valutaforetak, plikter valutabanken eller valutaforetaket å forvisse seg om kundens identitet og om vedkommende er innlending eller utlending.</article><article class="legalP" id="kapittel-2-paragraf-2-ledd-2">Ved kjøp og salg av utenlandske betalingsmidler plikter valutabank og valutaforetak å forvisse seg om kundens identitet og om vedkommende er innlending eller utlending.</article></article><article class="legalArticle" data-lovdata-URL="LTI/forskrift/2003-12-19-1751/§4" data-name="§4" id="kapittel-2-paragraf-3"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Rapporteringsplikt for kortselskap</span></h3><article class="legalP" id="kapittel-2-paragraf-3-ledd-1">Kortselskap plikter å oppfylle de rapportkrav Norges Bank måtte pålegge mht. beløp for totale debiteringer foretatt av innlendinger i utlandet samt detaljert liste over korthavere som har brukt kortet i utlandet til enkeltbetalinger over et visst beløp.</article><article class="legalP" id="kapittel-2-paragraf-3-ledd-2">Dersom det utstedes kort til utlendinger, plikter kortselskapet også å oppfylle rapportplikten for utenlandske korthaveres kortbruk i Norge.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2003-12-19-1751/KAPITTEL_3"><h2>Kapittel 3. Melding og rapportering om konto i utenlandsk bank og om annen oppgjørsordning med utlandet</h2><article class="legalArticle" data-lovdata-URL="LTI/forskrift/2003-12-19-1751/§5" data-name="§5" id="kapittel-3-paragraf-1"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Meldeplikt om etablering av konto i utenlandsk bank og om annen oppgjørsordning</span></h3><article class="legalP" id="kapittel-3-paragraf-1-ledd-1">Innlendinger skal umiddelbart melde fra til Norges Bank om etablering av konto i bank i utlandet og om etablering av annen oppgjørsordning i utlandet som kan brukes til utenlandsbetalinger utenom norsk valutabank. Utlendinger, som etter innflytting til Norge regnes som innledning, skal på samme måte melde fra om slike kontoer og ordninger. Meldeplikten inntrer umiddelbart etter innflyttingen til landet.</article><article class="legalP" id="kapittel-3-paragraf-1-ledd-2">Meldingen skal inneholde opplysninger om:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-1-ledd-2-punkt-1"><article class="legalP" id="kapittel-3-paragraf-1-ledd-2-punkt-1-ledd-1">innlendingens navn, adresse, telefonnummer og navn på eventuell kontaktperson,</article></article></li><li data-li-identifier="b)" data-name="b)"><article class="listArticle" id="kapittel-3-paragraf-1-ledd-2-punkt-2"><article class="legalP" id="kapittel-3-paragraf-1-ledd-2-punkt-2-ledd-1">innlendingens fødsels- eller organisasjonsnummer,</article></article></li><li data-li-identifier="c)" data-name="c)"><article class="listArticle" id="kapittel-3-paragraf-1-ledd-2-punkt-3"><article class="legalP" id="kapittel-3-paragraf-1-ledd-2-punkt-3-ledd-1">navn og adresse til utenlandsk bank, forretningsforbindelse eller deltaker i oppgjørsordningen,</article></article></li><li data-li-identifier="d)" data-name="d)"><article class="listArticle" id="kapittel-3-paragraf-1-ledd-2-punkt-4"><article class="legalP" id="kapittel-3-paragraf-1-ledd-2-punkt-4-ledd-1">angivelse av type konto eller beskrivelse av oppgjørsordningen,</article></article></li><li data-li-identifier="e)" data-name="e)"><article class="listArticle" id="kapittel-3-paragraf-1-ledd-2-punkt-5"><article class="legalP" id="kapittel-3-paragraf-1-ledd-2-punkt-5-ledd-1">tidspunkt for etablering av kontoen eller oppgjørsordningen.</article></article></li></ul></article></article><article class="legalArticle" data-lovdata-URL="LTI/forskrift/2003-12-19-1751/§6" data-name="§6" id="kapittel-3-paragraf-2"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Innlendings rapporteringsplikt</span></h3><article class="legalP" id="kapittel-3-paragraf-2-ledd-1">Innlending skal rapportere til Norges Bank alle betalinger som foretas over konto eller oppgjørsordning som nevnt i § 5. Det skal rapporteres om bruttotransaksjoner og om saldo på kontoen eller oppgjørsordningen ved utgangen av hver måned.</article><article class="legalP" id="kapittel-3-paragraf-2-ledd-2">Innlending skal rapportere til Norges Bank enkeltbetalinger direkte i utlandet og ved andre enkeltbetalinger utenom valutabank.</article><article class="legalP" id="kapittel-3-paragraf-2-ledd-3">Betaleren skal rapportere til Norges Bank ved betalinger i utenlandske pengesedler og mynter mellom innlendinger.</article><article class="legalP" id="kapittel-3-paragraf-2-ledd-4">Rapporteringen skal skje i samsvar med de krav Norges Bank fastsetter.</article></article><article class="legalArticle" data-lovdata-URL="LTI/forskrift/2003-12-19-1751/§7" data-name="§7" id="kapittel-3-paragraf-3"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Unntak</span></h3><article class="legalP" id="kapittel-3-paragraf-3-ledd-1">Melde- og rapporteringsplikt etter dette kapittelet gjelder ikke for valutabanker, valutaforetak eller kortselskaper, eller for oppgjør mellom innlending og utlending i fysiske betalingsmidler. Norges Bank kan likevel kreve at innlendingen melder om oppgjør i fysiske betalingsmidler.</article><article class="legalP" id="kapittel-3-paragraf-3-ledd-2">Norges Bank kan frita innlendingen helt eller delvis fra melde- og rapporteringsplikten i § 5 og § 6 etter en vurdering av betydningen for utarbeidelse av statistikk.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2003-12-19-1751/KAPITTEL_4"><h2>Kapittel 4. Rapporteringsplikt ved inn- og utførsel av sedler og mynt</h2><article class="legalArticle" data-lovdata-URL="LTI/forskrift/2003-12-19-1751/§8" data-name="§8" id="kapittel-4-paragraf-1"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Rapporteringsplikt ved inn- og utreise til Norge</span></h3><article class="legalP" id="kapittel-4-paragraf-1-ledd-1">Den som ved innreise til Norge eller utreise fra Norge bringer med seg norske eller utenlandske sedler eller mynt tilsvarende et beløp større enn NOK 25000 per person per reise, plikter å gi melding om dette på fastsatt skjema til tollvesenet ved inn- eller utpasseringen.</article></article><article class="legalArticle" data-lovdata-URL="LTI/forskrift/2003-12-19-1751/§9" data-name="§9" id="kapittel-4-paragraf-2"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Rapportplikt ved postforsendelse, mv.</span></h3><article class="legalP" id="kapittel-4-paragraf-2-ledd-1">Enhver som oppholder seg i Norge og som mottar forsendelser ved post, bud eller annen transportør inneholdende norske og/eller utenlandske sedler og mynt fra utlandet, eller som står som avsender av slike forsendelser til utlandet, tilsvarende et beløp større enn NOK 25000, plikter å gi skriftlig melding om dette til Norges Bank.</article></article><article class="legalArticle" data-lovdata-URL="LTI/forskrift/2003-12-19-1751/§10" data-name="§10" id="kapittel-4-paragraf-3"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Unntak</span></h3><article class="legalP" id="kapittel-4-paragraf-3-ledd-1">Valutabanker og valutaforetak er unntatt fra rapporteringsplikt etter § 8 og § 9.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2003-12-19-1751/KAPITTEL_5"><h2>Kapittel 5. Taushetsplikt, tvangsmulkt og straff</h2><article class="legalArticle" data-lovdata-URL="LTI/forskrift/2003-12-19-1751/§11" data-name="§11" id="kapittel-5-paragraf-1"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Fritak fra taushetsplikt i annen lov</span></h3><article class="legalP" id="kapittel-5-paragraf-1-ledd-1">Taushetsplikt fastsatt i følgende lovbestemmelser fritar ikke for plikt til å gi opplysninger i medhold av valutareguleringsloven § 7 første ledd, jf. femte ledd:<ul class="defaultList"><li data-li-identifier="a)" data-name="a)"><article class="listArticle" id="kapittel-5-paragraf-1-ledd-1-punkt-1"><article class="legalP" id="kapittel-5-paragraf-1-ledd-1-punkt-1-ledd-1">straffeloven av 22. mai 1902 nr. 10 § 144 første ledd for så vidt angår advokaters forvaltning av innenlandsk eller utenlandsk valuta for utlending eller av utenlandsk valuta for innlending,</article></article></li><li data-li-identifier="b)" data-name="b)"><article class="listArticle" id="kapittel-5-paragraf-1-ledd-1-punkt-2"><article class="legalP" id="kapittel-5-paragraf-1-ledd-1-punkt-2-ledd-1">ligningsloven av 13. juni 1980 nr. 24 § 3-13,</article></article></li><li data-li-identifier="c)" data-name="c)"><article class="listArticle" id="kapittel-5-paragraf-1-ledd-1-punkt-3"><article class="legalP" id="kapittel-5-paragraf-1-ledd-1-punkt-3-ledd-1">sparebankloven av 24. mai 1961 nr. 1 § 21,</article></article></li><li data-li-identifier="d)" data-name="d)"><article class="listArticle" id="kapittel-5-paragraf-1-ledd-1-punkt-4"><article class="legalP" id="kapittel-5-paragraf-1-ledd-1-punkt-4-ledd-1">forretningsbankloven av. 24 mai 1961 nr. 2 § 18.</article></article></li></ul></article></article><article class="legalArticle" data-lovdata-URL="LTI/forskrift/2003-12-19-1751/§12" data-name="§12" id="kapittel-5-paragraf-2"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Innsyn i taushetsbelagte opplysninger</span></h3><article class="legalP" id="kapittel-5-paragraf-2-ledd-1">Opplysninger som er innhentet i medhold av valutareguleringsloven § 7 første ledd kan av Finansdepartementet eller Norges Bank meddeles offentlige myndigheter som har med skatteligning, tolloppgaver og tilsynet med finansinstitusjoner å gjøre. Dette gjelder selv om opplysningene er omfattet av taushetsplikten i valutareguleringsloven § 7 fjerde ledd.</article><article class="legalP" id="kapittel-5-paragraf-2-ledd-2">Det samme gjelder i forhold til ØKOKRIM når dette følger av lov eller er nødvendig for etterforskningen av straffbare handlinger. Videre hindrer ikke taushetsplikten i § 7 fjerde ledd at opplysninger utveksles som forutsatt i lov om Oppgaveregisteret.</article></article><article class="legalArticle" data-lovdata-URL="LTI/forskrift/2003-12-19-1751/§13" data-name="§13" id="kapittel-5-paragraf-3"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Tvangsmulkt</span></h3><article class="legalP" id="kapittel-5-paragraf-3-ledd-1">For å sikre oppfyllelse av melde- og rapporteringsplikt fastsatt i eller i medhold av forskriften her, kan Norges Bank ilegge tvangsmulkt ved oversittelse av frist for å gi opplysninger pålagt i medhold av valutaloven § 7 første ledd. Tvangsmulkten kan fastsettes på forhånd eller i forbindelse med at ny frist for å gi opplysninger blir gitt.</article><article class="legalP" id="kapittel-5-paragraf-3-ledd-2">Tvangsmulkt kan fastsettes enten som engangsmulkt eller som løpende tvangsmulkt. Engangsmulkt kan gjentas ved fastsetting av nye frister inntil opplysningene er gitt. Ved løpende tvangsmulkt vil mulkten påløpe inntil oppgaven er gitt.</article><article class="legalP" id="kapittel-5-paragraf-3-ledd-3">Ved forhåndsfastsatt tvangsmulkt forfaller engangsmulkten fra det tidspunkt oppgaveplikten er overtrådt. Ved etterhåndsfastsatt tvangsmulkt forfaller den til betaling første virkedag etter at ny frist for oppgaveplikten er utløpt. Løpende tvangsmulkt forfaller etter hvert som den påløper.</article><article class="legalP" id="kapittel-5-paragraf-3-ledd-4">Tvangsmulkten kan inndrives ved utpanting.</article><article class="legalP" id="kapittel-5-paragraf-3-ledd-5">Norges Bank kan i særlige tilfelle ettergi tvangsmulkt helt eller delvis. Vedtak om tvangsmulkt og avslag på søknad om ettergivelse av tvangsmulkt kan påklages til Finansdepartementet.</article></article><article class="legalArticle" data-lovdata-URL="LTI/forskrift/2003-12-19-1751/§17" data-name="§17" id="kapittel-5-paragraf-4"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Straff</span></h3><article class="legalP" id="kapittel-5-paragraf-4-ledd-1">Den som forsettlig eller uaktsomt overtrer bestemmelser i denne forskriften kan i samsvar med lov om valutaregulering § 10 straffes med bøter. Medvirkning straffes på samme måte.</article></article><article class="legalArticle" data-lovdata-URL="LTI/forskrift/2003-12-19-1751/§18" data-name="§18" id="kapittel-5-paragraf-5"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Ikrafttredelse</span></h3><article class="legalP" id="kapittel-5-paragraf-5-ledd-1">Denne forskriften trer i kraft 1. januar 2004.</article><article class="legalP" id="kapittel-5-paragraf-5-ledd-2">Fra samme tid oppheves forskrift av 27. juni 1990 nr. 595 om valutaregulering.</article></article></section></main></body></html>