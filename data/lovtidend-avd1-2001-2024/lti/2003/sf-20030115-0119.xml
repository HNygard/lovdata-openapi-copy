<!DOCTYPE html><html lang="no"><head><title>Forskrift om overgangsreglar i samband med nye reglar om fastsetjing av fostringstilskot.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-01-15-119</dd><dt class="dokid">DokumentID</dt><dd class="dokid">LTI/forskrift/2003-01-15-119</dd><dt class="ministry">Departement</dt><dd class="ministry"><ul><li>Barne- og familiedepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 2 s 296</dd><dt class="dateInForce">I kraft fra</dt><dd class="dateInForce">2003-10-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2001-06-15-37</li></ul></dd><dt class="dateOfPublication">Kunngjort</dt><dd class="dateOfPublication">2003-02-11</dd><dt class="journalNumber">Journalnummer</dt><dd class="journalNumber">2003-0122</dd><dt class="titleShort">Korttittel</dt><dd class="titleShort">Forskrift om overgangsreglar – fostringstilskot</dd><dt class="title">Tittel</dt><dd class="title">Forskrift om overgangsreglar i samband med nye reglar om fastsetjing av fostringstilskot.</dd><dt class="miscInformation">Annet om dokumentet</dt><dd class="miscInformation">Fastsett av Barne- og familiedepartementet 15. januar 2003 med heimel i lov av 15. juni 2001 nr. 37 endringer i barnelova, forskotteringsloven og i enkelte andre lover (nye regler for beregning av barnebidrag m.m.) del VI andre stykket.</dd><dt class="refid">RefID</dt><dd class="refid">forskrift/2003-01-15-119</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om overgangsreglar i samband med nye reglar om fastsetjing av fostringstilskot.<ul class="tocSubUl"><li>§ 1. Offentleg fastsetjing av fostringstilskot</li><li>§ 2. Vilkår for fastsetjing etter overgangsreglane</li><li>§ 3. Fastsetjing av fostringstilskotet etter overgangsreglane</li><li>§ 4. Lengda på overgangsperioden</li><li>§ 5. Iverksetjing</li></ul></li></ul></dd></dl></header><main class="documentBody" data-lovdata-URL="LTI/forskrift/2003-01-15-119" id="dokument"><h1>Forskrift om overgangsreglar i samband med nye reglar om fastsetjing av fostringstilskot.</h1><article class="legalArticle" data-lovdata-URL="LTI/forskrift/2003-01-15-119/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Offentleg fastsetjing av fostringstilskot</span></h2><article class="legalP" id="paragraf-1-ledd-1">Fostringstilskot til barn etter § 57 om særskilt endring av fastsett tilskot i barnelova vert fastsett etter reglane i denne forskrifta.</article></article><article class="legalArticle" data-lovdata-URL="LTI/forskrift/2003-01-15-119/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Vilkår for fastsetjing etter overgangsreglane</span></h2><article class="legalP" id="paragraf-2-ledd-1">For å avgrense verknaden av overgangen til eit nytt regelverk skal tilskotet fastsetjast etter overgangsreglane når tilskotet til eit barn vert vesentleg sett opp eller ned. Ei netto endring på kr 1.250 eller meir per barn per månad skal reknast som vesentleg. Ei netto endring er differansen mellom eit fostringstilskot utmålt etter dei nye reglane samanlikna med eit fostringstilskot utmålt etter dei gamle reglane justert for eit skattefrådrag sett til 28% for den tilskotspliktige eller ein skatteprosent sett til 20% når tilskotsmottakaren betaler skatt. Når tilskotsmottakaren ikkje betaler skatt, er netto- og bruttoendringa den same.</article><article class="legalP" id="paragraf-2-ledd-2">Når ein av partane bur i utlandet, kan trygdekontoret fråvike reglane i første stykket tredje og fjerde punktum, slik at det berre vert justert for skattefrådrag der den tilskotspliktige får slikt skattefrådrag, anten etter dei gamle eller etter dei nye reglane.</article></article><article class="legalArticle" data-lovdata-URL="LTI/forskrift/2003-01-15-119/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Fastsetjing av fostringstilskotet etter overgangsreglane</span></h2><article class="legalP" id="paragraf-3-ledd-1">Fostringstilskotet skal setjast til det opphavlege netto fostringstilskotet justert for halvparten av differansen mellom fostringstilskotet fastsett etter dei nye reglane og det opphavlege netto fostringstilskotet, men slik at endringa aldri vert mindre enn kr 1.250 per barn per månad. Når overgangsperioden er slutt, skal fostringstilskotet vere lik det opphavlege fastsette fostringstilskotet rekna på det tidspunktet vedtaket om endring vart gjort.</article><article class="legalP" id="paragraf-3-ledd-2">Reglane i forskrifta om fastsetjing og endring av fostringstilskot § 6 om tilskotsevne og § 7 om maksimumsgrense og § 10 om barnetillegg i trygd o.a. gjeld tilsvarande når fostringstilskotet vert fastsett etter reglane i denne forskrifta.</article><article class="legalP" id="paragraf-3-ledd-3">Reglane i barnelova § 56 om indeksregulering gjeld både for det nye fostringstilskotet etter dei vanlege reglane og for det fostringstilskotet som gjeld etter overgangsreglane. Det nye fostringstilskotet skal reknast med indeksregulering frå det tidspunktet overgangsreglane er oppheva.</article><article class="legalP" id="paragraf-3-ledd-4">Fostringstilskot kan berre krevjast fastsett etter overgangsreglane ein gong for kvart barn.</article></article><article class="legalArticle" data-lovdata-URL="LTI/forskrift/2003-01-15-119/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Lengda på overgangsperioden</span></h2><article class="legalP" id="paragraf-4-ledd-1">Overgangsperioden er på eitt år rekna frå det tidspunktet lova tek til å gjelde.</article></article><article class="legalArticle" data-lovdata-URL="LTI/forskrift/2003-01-15-119/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Iverksetjing</span></h2><article class="legalP" id="paragraf-5-ledd-1">Denne forskrifta tek til å gjelde frå 1. oktober 2003.</article></article></main></body></html>