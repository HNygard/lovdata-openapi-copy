<!DOCTYPE html><html lang="no"><head><title>Forskrift om endring i kvalitetsforskrift for fisk og fiskevarer.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-12-30-1849</dd><dt class="dokid">DokumentID</dt><dd class="dokid">LTI/forskrift/2003-12-30-1849</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">I 2004 hefte 1 s 37</dd><dt class="dateInForce">I kraft fra</dt><dd class="dateInForce">2004-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1996-06-14-667</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>forskrift/1996-06-14-667/§24-1</li><li>lov/1959-05-28-12</li><li>forskrift/1960-04-08-9602</li></ul></dd><dt class="dateOfPublication">Kunngjort</dt><dd class="dateOfPublication">2004-01-13</dd><dt class="journalNumber">Journalnummer</dt><dd class="journalNumber">2003-1554</dd><dt class="titleShort">Korttittel</dt><dd class="titleShort">Endr. i kvalitetsforskrift for fisk</dd><dt class="title">Tittel</dt><dd class="title">Forskrift om endring i kvalitetsforskrift for fisk og fiskevarer.</dd><dt class="miscInformation">Annet om dokumentet</dt><dd class="miscInformation">Fastsatt av Fiskeridirektoratet 30. desember 2003 med hjemmel i kvalitetsforskrift av 14. juni 1996 nr. 667 for fisk og fiskevarer § 24-1, lov 28. mai 1959 nr. 12 om kvalitetskontroll med fisk og fiskevarer o.a. og delegeringsvedtak av 8. april 1960 nr. 9602.</dd><dt class="refid">RefID</dt><dd class="refid">forskrift/2003-12-30-1849</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i kvalitetsforskrift for fisk og fiskevarer.<ul class="tocSubUl"><li>I<ul class="tocSubUl"><li>§ 12-8. Særlige bestemmelser for handel med Brasil</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2003-12-30-1849" id="dokument"><h1>Forskrift om endring i kvalitetsforskrift for fisk og fiskevarer.</h1><section class="section" data-name="kapI" id="kapittel-1" data-lovdata-URL="LTI/forskrift/2003-12-30-1849/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I kvalitetsforskrift av 14. juni 1996 nr. 667 for fisk og fiskevarer gjøres følgende endringer:</article> <article class="defaultP" margin-top="true">§ 1-2 nr. 1 nytt punkt 15 skal lyde:<ul class="defaultList"><li data-li-identifier="15)" data-name="15)"><article class="listArticle" id="kapittel-1-ledd-1-punkt-1"><article class="legalP" id="kapittel-1-ledd-1-punkt-1-ledd-1">fullsaltet fisk, fisk som etter saltprosessen er saltmettet,</article></article></li></ul></article> <article class="defaultP" margin-top="true">§ 1-2 nr. 1 nåværende punkt 15 til 36 blir punkt 16 til nytt 37.</article> <article class="defaultP" margin-top="true">§ 1-2 nr. 1 nytt punkt 38 skal lyde:<ul class="defaultList"><li data-li-identifier="38)" data-name="38)"><article class="listArticle" id="kapittel-1-ledd-1-punkt-2"><article class="legalP" id="kapittel-1-ledd-1-punkt-2-ledd-1">saltmettet fisk, vannfasen i fiskemuskelen er mettet med salt (26,4 g salt/100 g vannfase),</article></article></li></ul></article> <article class="defaultP" margin-top="true">§ 1-2 nr. 1 nåværende punkt 37 til 45 blir nye punkt 39 til 47.</article> <article class="defaultP" margin-top="true">§ 1-3 ny nr. 5 skal lyde:</article><article class="numberedLegalP" data-numerator="5" id="kapittel-1-nummer-1">5. Virksomheter som driver ombordproduksjon av rognkjeksrogn unntas fra kravene i nr. 1, men skal registreres i særskilt register hos tilsynsmyndighetene. Virksomheten må oppfylle visse minimumskrav for produksjon i henhold til § 3-1, § 3-8.1 nr. 3, § 6-2.5 nr. 1, § 6-3.1 og § 6-3.2 nr. 3.</article> <article class="defaultP" margin-top="true">§ 1-11 nr. 1 nytt annet ledd skal lyde:</article><article class="legalP" id="kapittel-1-ledd-2">For mottaksstasjoner, dvs. anlegg som kun mottar sløyd/usløyd fersk fisk og deretter videresender denne til et annet anlegg for bearbeidelse, kan forenklet egenkontroll tillates. Mottaksanleggene kan overlate nødvendig utarbeidelse, oppbevaring og innhenting av informasjon og dokumentasjon til anlegget som fisken leveres til, under forutsetning av at særskilt avtale om dette inngås mellom virksomhetene. Mottaksstasjoner som pakker direkte for salg er ikke omfattet av unntaket.</article> <article class="defaultP" margin-top="true">§ 1-11 nr. 3 bokstav H nytt annet punktum skal lyde:</article><article class="legalP" id="kapittel-1-ledd-3">Alle deler av egenkontrollen skal i løpet av et kalenderår ha vært gjenstand for intern revisjon.</article> <article class="defaultP" margin-top="true">§ 2-2 nr. 1 nytt annet ledd skal lyde:</article><article class="legalP" id="kapittel-1-ledd-4">Regler om krav til vannkvalitet er fastsatt i vedlegg 1 bokstav B.</article> <article class="defaultP" margin-top="true">§ 3-7 nr. 4 nytt annet ledd skal lyde:</article><article class="legalP" id="kapittel-1-ledd-5">En tillater at snurrevadfanget fisk oppbevares i tank (jf. § 3-3 nr. 3.C.I (RSW, CSW)) under forutsetning av at slik kjølemåte ikke strekker seg utover 1 døgn om bord.</article> <article class="defaultP" margin-top="true">§ 3-7 nr. 5 nytt annet ledd skal lyde:</article><article class="legalP" id="kapittel-1-ledd-6">En tillater at snurrevadfanget hyse oppbevares i tank (jf. § 3-3 nr. 3.C.I (RSW, CSW)) under forutsetning av at slik kjølemåte ikke strekker seg utover 1 døgn om bord. Det forutsettes at hyse oppbevares i egen tank.</article> <article class="defaultP" margin-top="true">§ 6-2.2 nr. 4 skal lyde:</article><article class="numberedLegalP" data-numerator="4" id="kapittel-1-nummer-2">4. Transportmidler og lokaler hvor dypfryste fiskevarer oppbevares skal ha egnede instrumenter med tilstrekkelig målesikkerhet for automatisk registrering av temperaturen som hyppig og med jevne mellomrom måler lufttemperaturen som omgir fiskevarene.<article class="legalP" id="kapittel-1-nummer-2-ledd-1">Instrument for automatisk registrering av temperaturen på fryselager skal registrere temperaturen hver 2. time. For andre temperaturavlesninger som foregår manuelt, skal avlesning skje minimum 1 gang per dag og/eller ved hver kjøring, avhengig av prosess.</article><article class="legalP" id="kapittel-1-nummer-2-ledd-2">Temperaturføleren til registreringsenheten skal være plassert i det området av lageret der temperaturen er høyest.</article><article class="legalP" id="kapittel-1-nummer-2-ledd-3">Kravene i dette ledd gjelder ikke for jernbanetransport.</article></article> <article class="defaultP" margin-top="true">§ 6-2.3. nytt nr. 3 skal lyde:</article><article class="numberedLegalP" data-numerator="3" id="kapittel-1-nummer-3">3. Regler om krav til dokumentasjon av vannkvaliteten er fastsatt i vedlegg 1 bokstav A.</article> <article class="defaultP" margin-top="true">§ 6-3.4 skal lyde:</article> <article class="defaultP" margin-top="true">§ 6-3.4. <i>Behandlingsmetoder og prosesskontroll</i></article><article class="numberedLegalP" data-numerator="1" id="kapittel-1-nummer-4">1. Behandlingsmetoder som nyttes under tilvirkning for å hindre utvikling av sykdomsfremkallende mikroorganismer eller hvor behandlingen er av vesentlig betydning for holdbarheten av produktet, skal være alminnelig vitenskapelig aksepterte. Fiskeridirektøren eller Statens næringsmiddeltilsyn kan fastsette godkjenningskrav for slike behandlingsmetoder.</article><article class="numberedLegalP" data-numerator="2" id="kapittel-1-nummer-5">2. Som en del av egenkontrollen skal anlegg som nytter prosesser for å hindre utvikling av sykdomsfremkallende mikroorganismer eller hvor prosessen er av vesentlig betydning for holdbarheten av produktet, dokumentere prosessen. Avhengig av prosess skal varmebehandlingstemperatur og -tid, saltinnhold, pH, vannaktivitet og trykk kontrolleres og registreres.</article><article class="numberedLegalP" data-numerator="3" id="kapittel-1-nummer-6">3. Ved produksjon av saltfisk skal prosessen dokumenteres på følgende måte:<article class="legalP" id="kapittel-1-nummer-6-ledd-1">For bestemmelse av saltmetning hos saltfisk, skal det tas ut 5 tilfeldige valgte fisk. Saltfisken skal analyseres i henhold til tidligere Sentrallaboratoriets «Snitt-metode».</article><article class="legalP" id="kapittel-1-nummer-6-ledd-2">Den gjennomsnittlige saltmetning hos saltfisk skal ikke være under 98%. Ingen enkeltfisk kan ha under 95% saltmetning.</article><article class="legalP" id="kapittel-1-nummer-6-ledd-3">Saltfisk som skal brukes til produksjon av klippfisk skal være minimum 95% saltmettet. Den gjennomsnittlige saltmetningen skal ikke være under 95% og ingen enkeltfisk kan ha under 90% saltmetning.</article></article> <article class="defaultP" margin-top="true">§ 8-7 nr. 2 nytt annet, tredje, fjerde og femte ledd skal lyde:</article><article class="legalP" id="kapittel-1-ledd-7">For fisk som fryses inn om bord i norske fartøy og som skal bearbeides ved virksomhet på land i Norge gjelder følgende unntak fra 1. ledd:</article><article class="legalP" id="kapittel-1-ledd-8">Det tillates at dypfryst fisk (sløyd ev. hodekappet) lagres uemballert om bord. Unntaket gjelder ikke for fisk som skal omsettes i Norge uten bearbeiding, eller for fisk ment for eksport.</article><article class="legalP" id="kapittel-1-ledd-9">En forutsetning for uemballert lagring er at fartøyene oppretter et alternativt system til emballering som sikrer at fisken er like godt beskyttet mot forurensing som emballert fisk. Før lossing skal den frosne uemballerte fisken beskyttes med pallehette ev. plastfilm. Beskyttelsen trekkes rundt fisken, også mot pall. Slik beskyttelse oppfyller ikke de generelle krav til emballasje i § 20-2.</article><article class="legalP" id="kapittel-1-ledd-10">Uemballert dypfryst fisk skal merkes i henhold til kravene i § 21-2 nr. 7.</article> <article class="defaultP" margin-top="true">§ 9-4 nr. 1 annet punktum oppheves.</article> <article class="defaultP" margin-top="true">§ 9-4 nytt nr. 2 skal lyde:</article><article class="legalP" id="kapittel-1-ledd-11">Bedøvingen skal overvåkes av personell som kjenner til hvordan metoden fungerer. Den/de som overvåker bedøvelseprosessen skal påse at fisken er tilstrekkelig bedøvd før den bløgges og sløyes. Bedøving tillates bare ved hjelp av følgende metoder, enkeltvis eller i kombinasjon:<ul class="defaultList"><li data-li-identifier="A." data-name="A."><article class="listArticle" id="kapittel-1-ledd-11-punkt-1"><article class="legalP" id="kapittel-1-ledd-11-punkt-1-ledd-1">CO<sub>2</sub></article></article></li><li data-li-identifier="B." data-name="B."><article class="listArticle" id="kapittel-1-ledd-11-punkt-2"><article class="legalP" id="kapittel-1-ledd-11-punkt-2-ledd-1">Isvann</article></article></li><li data-li-identifier="C." data-name="C."><article class="listArticle" id="kapittel-1-ledd-11-punkt-3"><article class="legalP" id="kapittel-1-ledd-11-punkt-3-ledd-1">Elektrobedøving/bedøving ved hjelp av elektrosjokk</article></article></li><li data-li-identifier="D." data-name="D."><article class="listArticle" id="kapittel-1-ledd-11-punkt-4"><article class="legalP" id="kapittel-1-ledd-11-punkt-4-ledd-1">Slag mot hodet. Slag mot hodet/klubbing skal utføres ved hjelp av en slagmaskin/klubbemaskin som med høyt trykk slår en butt hammer eller et stempel mot fiskens hode slik at den svimeslås/bedøves av trykkbølgene som oppstår. Bruk av slagmaskin skal ikke medføre ytre skader på fisken. Som ytre skader regnes hull i hodet, tydelige deformasjoner og lignende betydelige utseendeforandringer</article></article></li><li data-li-identifier="E." data-name="E."><article class="listArticle" id="kapittel-1-ledd-11-punkt-5"><article class="legalP" id="kapittel-1-ledd-11-punkt-5-ledd-1">Ev. andre metoder godkjent av Mattilsynet.</article></article></li></ul></article> <article class="defaultP" margin-top="true">§ 12-1 ny nr. 4 skal lyde:</article><article class="legalP" id="kapittel-1-ledd-12">For handel med Brasil gjelder egne produktbetegnelser og krav til merking av emballasje, jf. § 12-8.</article> <article class="defaultP" margin-top="true">Ny § 12-8 skal lyde:</article><article class="futureLegalArticle" data-name="§12-8" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 12-8</span>. <span class="legalArticleTitle">Særlige bestemmelser for handel med Brasil</span></span><article class="numberedLegalP" data-numerator="1" id="kapittel-1-foreslåttparagraf-1-nummer-1">1. Ved handel med Brasil defineres klippfisk med vanninnhold på 45-55% som saltfisk.</article><article class="numberedLegalP" data-numerator="2" id="kapittel-1-foreslåttparagraf-1-nummer-2">2. For eksport/import av saltfisk og klippfisk til/fra Brasil skal følgende betegnelser benyttes:<ul class="defaultList"><li data-li-identifier="A)" data-name="A)"><article class="listArticle" id="kapittel-1-foreslåttparagraf-1-nummer-2-punkt-1"><article class="legalP" id="kapittel-1-foreslåttparagraf-1-nummer-2-punkt-1-ledd-1">for artene torsk (Gadus morhua), stillehavstorsk (Gadus macrocephalus) og grønlandstorsk (Gadus ogac):</article></article></li><li><article class="listArticle" id="kapittel-1-foreslåttparagraf-1-nummer-2-punkt-2"><article class="legalP" id="kapittel-1-foreslåttparagraf-1-nummer-2-punkt-2-ledd-1"><i>Norsk – Portugisisk</i></article></article></li><li><article class="listArticle" id="kapittel-1-foreslåttparagraf-1-nummer-2-punkt-3"><article class="legalP" id="kapittel-1-foreslåttparagraf-1-nummer-2-punkt-3-ledd-1">Saltfisk – Bacalhau salgado</article></article></li><li><article class="listArticle" id="kapittel-1-foreslåttparagraf-1-nummer-2-punkt-4"><article class="legalP" id="kapittel-1-foreslåttparagraf-1-nummer-2-punkt-4-ledd-1">Klippfisk – Bacalhau salgado seco</article></article></li><li data-li-identifier="B)" data-name="B)"><article class="listArticle" id="kapittel-1-foreslåttparagraf-1-nummer-2-punkt-5"><article class="legalP" id="kapittel-1-foreslåttparagraf-1-nummer-2-punkt-5-ledd-1">for øvrige arter angitt i kvalitetsforskriftens § 12-1:</article></article></li><li><article class="listArticle" id="kapittel-1-foreslåttparagraf-1-nummer-2-punkt-6"><article class="legalP" id="kapittel-1-foreslåttparagraf-1-nummer-2-punkt-6-ledd-1"><i>Norsk – Portugisisk</i></article></article></li><li><article class="listArticle" id="kapittel-1-foreslåttparagraf-1-nummer-2-punkt-7"><article class="legalP" id="kapittel-1-foreslåttparagraf-1-nummer-2-punkt-7-ledd-1">Saltfisk – Peixe Tipo bacalhau salgado</article></article></li><li><article class="listArticle" id="kapittel-1-foreslåttparagraf-1-nummer-2-punkt-8"><article class="legalP" id="kapittel-1-foreslåttparagraf-1-nummer-2-punkt-8-ledd-1">Klippfisk – Peixe Tipo bacalhau salgado seco.</article></article></li></ul></article><article class="numberedLegalP" data-numerator="3" id="kapittel-1-foreslåttparagraf-1-nummer-3">3. For fiskeslagene i punkt A) nr. 1, 2 og 3 skal merkingen omfatte angivelse av vitenskapelig navn i tillegg til varebetegnelse, jf. kolonne B og C. For fiskeslagene i punkt A) nr. 4 til 10 skal merkingen omfatte angivelse av varebetegnelse, jf. kolonne B.<ul class="defaultList"><li data-li-identifier="A)" data-name="A)"><article class="listArticle" id="kapittel-1-foreslåttparagraf-1-nummer-3-punkt-1"><article class="legalP" id="kapittel-1-foreslåttparagraf-1-nummer-3-punkt-1-ledd-1"><i>Klippfisk (Familia gadidae)</i><table><thead><tr><th data-text-align="left" data-vertical-align="top"><i>Fiskeslag</i><br /><i>(kol. A)</i></th><th data-text-align="left" data-vertical-align="top"><i>Varebetegnelse</i><br /><i>(kol. B)</i></th><th data-text-align="left" data-vertical-align="top"><i>Vitenskapelig navn</i><br /><i>(kol. C)</i></th></tr></thead><tbody><tr><td data-text-align="left" data-vertical-align="top">1. Torsk</td><td data-text-align="left" data-vertical-align="top">Bacalhau salgado seco</td><td data-text-align="left" data-vertical-align="top">Gadus morhua</td></tr><tr><td data-text-align="left" data-vertical-align="top">2. Stillehavstorsk</td><td data-text-align="left" data-vertical-align="top">Bacalhau salgado seco</td><td data-text-align="left" data-vertical-align="top">Gadus macrocephalus</td></tr><tr><td data-text-align="left" data-vertical-align="top">3. Grønlandstorsk</td><td data-text-align="left" data-vertical-align="top">Bacalhau salgado seco</td><td data-text-align="left" data-vertical-align="top">Gadus ogac</td></tr><tr><td data-text-align="left" data-vertical-align="top">4. Polartorsk</td><td data-text-align="left" data-vertical-align="top">Peixe Tipo Polar Bacalhau salgado seco</td><td data-text-align="left" data-vertical-align="top">Boreogadus saida</td></tr><tr><td data-text-align="left" data-vertical-align="top">5. Hvitlange</td><td data-text-align="left" data-vertical-align="top">Peixe Tipo Ling branco Bacalhau salgado seco</td><td data-text-align="left" data-vertical-align="top">Molva molva</td></tr><tr><td data-text-align="left" data-vertical-align="top">6. Blålange</td><td data-text-align="left" data-vertical-align="top">Peixe Tipo Ling azul Bacalhau salgado seco</td><td data-text-align="left" data-vertical-align="top">Molva dypterygia</td></tr><tr><td data-text-align="left" data-vertical-align="top">7. Brosme</td><td data-text-align="left" data-vertical-align="top">Peixe Tipo Zarbo Bacalhau salgado seco</td><td data-text-align="left" data-vertical-align="top">Brosmius brosme</td></tr><tr><td data-text-align="left" data-vertical-align="top">8. Sei</td><td data-text-align="left" data-vertical-align="top">Peixe Tipo Saithe Bacalhau salgado seco</td><td data-text-align="left" data-vertical-align="top">Pollachius virens</td></tr><tr><td data-text-align="left" data-vertical-align="top">9. Hyse</td><td data-text-align="left" data-vertical-align="top">Peixe Tipo Haddock Bacalhau salgado seco</td><td data-text-align="left" data-vertical-align="top">Gadus aeglefinus</td></tr><tr><td data-text-align="left" data-vertical-align="top">10. Bustebrosme</td><td data-text-align="left" data-vertical-align="top">Peixe Tipo Abrótia-do-alto Bacalhau salgado seco</td><td data-text-align="left" data-vertical-align="top">Phycis blennoides</td></tr></tbody></table></article></article></li><li data-li-identifier="B)" data-name="B)"><article class="listArticle" id="kapittel-1-foreslåttparagraf-1-nummer-3-punkt-2"><span class="miscHeadline"><i>For saltfisk (Familia gadidae)</i></span><article class="legalP" id="kapittel-1-foreslåttparagraf-1-nummer-3-punkt-2-ledd-1">Tilsvarende merking, men ordet seco i kolonne B utgår.</article></article></li></ul></article><article class="numberedLegalP" data-numerator="4" id="kapittel-1-foreslåttparagraf-1-nummer-4">4. Produksjonsvirksomhetens godkjenningsnummer og navn skal angis på emballasjen.</article></article> <article class="defaultP" margin-top="true">§ 18-1 nr. 1 første ledd og nytt annet ledd skal lyde:</article><article class="numberedLegalP" data-numerator="1" id="kapittel-1-nummer-7">1. Det skal gjennomføres en visuell individuell undersøkelse for å påvise og fjerne synlige parasitter på fisk og fiskemat som omsettes til folkemat. Individuell undersøkelse og fjerning av parasitter skal utføres kontinuerlig ved et valgt trinn i bearbeidingsprosessen, i de tilfeller hvor dette er mulig. Der individuell undersøkelse ikke kan gjennomføres skal det benyttes stikkprøvekontroll. Ved stikkprøvekontroll skal det som et minimum uttas 10 fisker per parti for kontroll.<article class="legalP" id="kapittel-1-nummer-7-ledd-1">Begge typer kontroll etter nr. 1 skal omfatte:<ul class="defaultList"><li data-li-identifier="A." data-name="A."><article class="listArticle" id="kapittel-1-nummer-7-ledd-1-punkt-1"><article class="legalP" id="kapittel-1-nummer-7-ledd-1-punkt-1-ledd-1">kontroll av bukhule og lever/rogn til folkemat ved sløying/skylling</article></article></li><li data-li-identifier="B." data-name="B."><article class="listArticle" id="kapittel-1-nummer-7-ledd-1-punkt-2"><article class="legalP" id="kapittel-1-nummer-7-ledd-1-punkt-2-ledd-1">kontroll ved filetering/stykking, om mulig ved gjennomlysning</article></article></li></ul></article></article> <article class="defaultP" margin-top="true">§ 18-1 nr. 1 nåværende annet ledd blir nytt tredje ledd.</article> <article class="defaultP" margin-top="true">§ 18-1 nytt nr. 3 skal lyde:</article><article class="numberedLegalP" data-numerator="3" id="kapittel-1-nummer-8">3. Usløyde ferdigprodukter (pelagisk fisk) som har gjennomgått en prosess for inaktivering av levende parasitter er unntatt fra kravet om kontroll og fjerning av synlige parasitter. Råstoff og halvfabrikata til videre bearbeiding er også unntatt fra kravet om fjerning av synlige parasitter, dersom fjerning kan skje på det anlegget som bearbeider råstoffet eller halvfabrikatet innen det omsettes til folkemat.</article> <article class="defaultP" margin-top="true">§ 20-2 nr. 5 nytt annet ledd skal lyde:</article><article class="legalP" id="kapittel-1-ledd-13">Fabrikk- og frysefartøy kan oppbevare emballasje på fryselager forutsatt at emballasjen tildekkes og skjermes mot forurensing fra omgivelsene. Unntaket gjelder ikke inneremballasje som plastposer og plastsvøp.</article> <article class="defaultP" margin-top="true">§ 21-1 nr. 3 nytt annet og tredje punktum skal lyde:</article><article class="legalP" id="kapittel-1-ledd-14">Angivelse av fiskeart kan utelates ved produksjon av fiskevarer som fiskekaker/-pudding/-boller/-suppe/-grateng hvor produktets sammensetning varierer etter tilgang på fiskeråstoff. Fiskeart erstattes i disse tilfeller av samlebetegnelsen fisk.</article> <article class="defaultP" margin-top="true">§ 21-2 nytt nr. 7 skal lyde:</article><article class="numberedLegalP" data-numerator="7" id="kapittel-1-nummer-9">7. Fisk som tillates lagres uemballert om bord i norske fartøyer, jf. § 8-7 nr. 2 annet ledd, skal i forbindelse med lossing merkes med:<ul class="defaultList"><li data-li-identifier="A." data-name="A."><article class="listArticle" id="kapittel-1-nummer-9-punkt-1"><article class="legalP" id="kapittel-1-nummer-9-punkt-1-ledd-1">Palleplakat for hver enkelt pall</article></article></li><li data-li-identifier="B." data-name="B."><article class="listArticle" id="kapittel-1-nummer-9-punkt-2"><article class="legalP" id="kapittel-1-nummer-9-punkt-2-ledd-1">Fartøyets godkjenningsnummer/registreringsnummer</article></article></li><li data-li-identifier="C." data-name="C."><article class="listArticle" id="kapittel-1-nummer-9-punkt-3"><article class="legalP" id="kapittel-1-nummer-9-punkt-3-ledd-1">Fiskeart</article></article></li><li data-li-identifier="D." data-name="D."><article class="listArticle" id="kapittel-1-nummer-9-punkt-4"><article class="legalP" id="kapittel-1-nummer-9-punkt-4-ledd-1">Innfrysingsperiode.</article></article></li></ul></article> <article class="defaultP" margin-top="true">§ 21-2 nåværende nr. 7 blir nytt nr. 8.</article> <article class="defaultP" margin-top="true">Nytt vedlegg 1 skal lyde:</article> <article class="defaultP" margin-top="true"><i>Vedlegg 1</i></article> <article class="defaultP" margin-top="true"><i>A. Egenkontroll – krav til dokumentasjon av vannkvalitet i fiskeindustrien</i></article><article class="legalP" id="kapittel-1-ledd-15">Følgende dokumentasjon av vannkvalitet i fiskeindustrien skal kunne fremlegges som en del av egenkontrollen. Dokumentasjonskravene gjelder både for virksomheter på land og for fabrikkfartøyer.</article> <article class="defaultP" margin-top="true"><i>1. Kart over ledningsnett/tappepunkter</i></article><article class="legalP" id="kapittel-1-ledd-16">Kart over ledningsnettet i virksomheten hvor alle tappepunkter er inntegnet og nummerert, skal kunne fremlegges for tilsynsmyndigheten. Hovedinntak, eventuelle behandlingsanlegg og ismaskin skal være avmerket. Det skal spesifiseres på kartet hva som er ferskvann (kaldt og varmt) og sjøvann. Vannretningen skal også fremgå, og tappepunktene skal nummereres og merkes i henhold til kart over ledningsnettet.</article> <article class="defaultP" margin-top="true"><i>2. Kartlegging av mikrobiologisk kvalitet av ferskvann og sjøvann ved godkjenning av virksomheten i henhold til kvalitetsforskrift for fisk og fiskevarer</i></article><article class="legalP" id="kapittel-1-ledd-17">I forbindelse med søknad om godkjenning av virksomheten, skal det utføres en kartlegging av kvalitet på ferskvann og sjøvann, dersom benyttet. Dette gjøres ved at virksomheten etter en vurdering av samtlige tappepunkt, skal foreta uttak av vannprøver fra et representativt antall tappepunkter i virksomheten.</article><article class="legalP" id="kapittel-1-ledd-18">Hovedinntaket skal alltid prøvetas, og anlegg som skal drive produksjon i adskilte avdelinger skal ta ut prøver fra samtlige avdelinger, minimum 2 prøver fra hver avdeling. Prøvene skal undersøkes for parametre oppgitt i tabellene nedenfor. Anleggene må kunne dokumentere hygienisk tilfredsstillende vannkvalitet før det tildeles godkjenning.</article> <article class="defaultP" margin-top="true"><i>3. Rutinemessige, kvartalsvise uttak av ferskvann, sjøvann og is</i></article><article class="legalP" id="kapittel-1-ledd-19">Enhver virksomhet skal minimum hvert kvartal foreta uttak av vannprøver av ferskvann og sjøvann, dersom benyttet, fra et representativt utvalg tappepunkter i virksomheten. For anlegg som nytter is i tilvirkningen, skal prøver av is inngå ved de kvartalsvise prøveuttakene.</article><article class="legalP" id="kapittel-1-ledd-20">Bedrifter som driver produksjon i adskilte avdelinger må ta ut prøver fra alle avdelinger. Prøvetakingsopplegget må være slik at over tid, og i løpet av en periode på 5 år, blir alle tappepunktene prøvetatt. Hovedinntaket skal inngå i dette opplegget. Prøvene skal undersøkes for parametre oppgitt i tabellene nedenfor.</article><article class="legalP" id="kapittel-1-ledd-21">Analyseresultater av uttak av vannprøver inngår som en del av egenkontrollens resultatdokumenter og skal til enhver tid være tilgjengelig for tilsynsmyndigheten.</article> <article class="defaultP" margin-top="true"><i>4. Analyser og analyseresultater</i></article><article class="legalP" id="kapittel-1-ledd-22">Analyser med hensyn på parametre i tabellen nedenfor er analyser som skal danne grunnlaget for virksomhetens godkjenning og som skal inngå ved de rutinemessige, kvartalsvise prøveuttakene samt ved oppfølgende prøver etter overskridelse av grenseverdier. Kvalitetskravene gjelder for ferskvann, is og sjøvann.</article><article class="legalP" id="kapittel-1-ledd-23">Vann fra tappepunkter i bedriften skal analyseres for følgende parametre: <table><thead><tr><th data-text-align="left" data-vertical-align="top"><i>Parameter</i></th><th data-text-align="left" data-vertical-align="top"><i>Enhet</i></th><th data-text-align="left" data-vertical-align="top"><i>Grenseverdi</i></th><th data-text-align="left" data-vertical-align="top"><i>Tiltakstype</i></th><th data-text-align="left" data-vertical-align="top"><i>Anmerkninger</i></th></tr></thead><tbody><tr><td data-text-align="left" data-vertical-align="top">Intestinale enterokokker</td><td data-text-align="left" data-vertical-align="top">Antall/100 ml</td><td data-text-align="left" data-vertical-align="top">0</td><td data-text-align="left" data-vertical-align="top">A</td><td data-text-align="left" data-vertical-align="top" /></tr><tr><td data-text-align="left" data-vertical-align="top">Koliforme bakterier</td><td data-text-align="left" data-vertical-align="top">Antall/100 ml</td><td data-text-align="left" data-vertical-align="top">0</td><td data-text-align="left" data-vertical-align="top">B</td><td data-text-align="left" data-vertical-align="top">Ved påvisning skal prøven verifiseres til <i>E. coli</i> (tiltakstype A)</td></tr><tr><td data-text-align="left" data-vertical-align="top">Kimtall 22 °C</td><td data-text-align="left" data-vertical-align="top">Antall/ml</td><td data-text-align="left" data-vertical-align="top">–</td><td data-text-align="left" data-vertical-align="top">C</td><td data-text-align="left" data-vertical-align="top">(Ved verdier over 100 må årsaken undersøkes)</td></tr></tbody></table></article><article class="legalP" id="kapittel-1-ledd-24">Vann fra hovedinntaket skal i tillegg analyseres for følgende parametre: <table><thead><tr><th data-text-align="left" data-vertical-align="top"><i>Parameter</i></th><th data-text-align="left" data-vertical-align="top"><i>Enhet</i></th><th data-text-align="left" data-vertical-align="top"><i>Grenseverdi</i></th><th data-text-align="left" data-vertical-align="top"><i>Tiltakstype</i></th><th data-text-align="left" data-vertical-align="top"><i>Anmerkninger</i></th></tr></thead><tbody><tr><td data-text-align="left" data-vertical-align="top">Farge</td><td data-text-align="left" data-vertical-align="top">Mg/l Pt</td><td data-text-align="left" data-vertical-align="top">20</td><td data-text-align="left" data-vertical-align="top">B</td><td data-text-align="left" data-vertical-align="top" /></tr><tr><td data-text-align="left" data-vertical-align="top">Turbiditet</td><td data-text-align="left" data-vertical-align="top">FNU</td><td data-text-align="left" data-vertical-align="top">4</td><td data-text-align="left" data-vertical-align="top">C</td><td data-text-align="left" data-vertical-align="top"><br /></td></tr></tbody></table></article><article class="legalP" id="kapittel-1-ledd-25">Det skal for ferskvann dokumenteres at øvrige aktuelle parametre i tabell 1, 2 og 3 i drikkevannsforskriften, er undersøkt. Data fra vannverket kan benyttes. Analyseresultat skal innhentes rutinemessig av virksomheten og skal være tilgjengelig for tilsynsmyndigheten ved inspeksjon. Tilsvarende analyseresultat for sjøvann skal foreligge som en del av virksomhetens dokumentasjon i forbindelse med godkjenning av sjøvannsinntaket.</article><article class="legalP" id="kapittel-1-ledd-26">Ved mikrobiologiske undersøkelser av vann skal det dersom vannet er klorbehandlet, fremgå av analysesertifikatet at innhold av fritt klor i prøven er inaktivert (metoder angitt i drikkevannsforskriften skal anvendes).</article> <article class="defaultP" margin-top="true"><i>5. Oppfølging ved overskridelse av fastsatte grenseverdier</i></article><article class="legalP" id="kapittel-1-ledd-27">Dersom analyseresultat ved de rutinemessige, kvartalsvise prøvene viser overskridelse av fastsatte grenseverdier, skal anlegget gjennomføre et oppfølgende prøveuttak hvor samtlige parametre i tabellene ovenfor inngår. Et oppfølgende prøveuttak innebærer at det enkelte anlegg umiddelbart skal ta vannprøver fra et representativt antall tappepunkter ved hver avdeling, over et kort tidsrom (i løpet av 1-2 dager), for å få en best mulig kartlegging av vannkvaliteten. Ved slike oppfølgende prøver skal alltid hovedinntaket prøvetas, for å kunne vurdere om dårlig vannkvalitet er et generelt problem ved anlegget eller om det kun omfatter visse deler av rørsystemet.</article><article class="legalP" id="kapittel-1-ledd-28">På bakgrunn av resultatene fra oppfølgende prøveuttak skal anlegget vurdere hvilke tiltak som skal gjennomføres slik at anlegget igjen blir i stand til å dokumentere hygienisk tilfredsstillende vannkvalitet.</article><article class="legalP" id="kapittel-1-ledd-29">Tilsynsmyndighet skal varsles i henhold til de enkelte tiltakstyper, jf. § 1-11 nr. 4, og vedlegg til Drikkevannsforskriften av 4. desember 2001 nr. 1372.</article><article class="legalP" id="kapittel-1-ledd-30">Tiltakstype A: Det skal umiddelbart iverksettes tiltak for å bringe parameterverdien under grenseverdien. Tilsynsmyndighet skal umiddelbart varsles.</article><article class="legalP" id="kapittel-1-ledd-31">Dette gjelder dersom det påvises intestinale enterokokker eller <i>E. coli</i>. Ved slik påvisning skal virksomheten straks ta ut oppfølgende prøver, og legge frem for Mattilsynet hvilke tiltak en vil iverksette for igjen å kunne dokumentere hygienisk tilfredsstillende vannkvalitet. Påvisning av nevnte parametre i oppfølgende prøver vil kunne føre til umiddelbar stopp i bruk av ferskvann/sjøvann mv.</article><article class="legalP" id="kapittel-1-ledd-32">Tiltakstype B og C: Nødvendige tiltak skal gjennomføres så snart som mulig for å bringe parameterverdien under grenseverdien, og tilsynsmyndigheten skal varsles. Dette gjelder ved påvisning av koliforme bakterier, ved overskridelse av grenseverdi for farge og turbiditet, samt ved overskridelse av veiledende verdi for kimtall ved 22 °C. Den oppfølging som er beskrevet ovenfor skal inngå som en del av anleggets avviksbehandling og korrigerende tiltak og skal dokumenteres i egenkontrollen.</article> <article class="defaultP" margin-top="true"><i>6. Særskilte tilleggsregler om dokumentasjon av vannkvalitet for fabrikkfartøyer</i></article><article class="legalP" id="kapittel-1-ledd-33">Vannprøver som det ikke er mulig å levere til laboratorium innen 24 timer etter uttak skal fryses inn om bord og oppbevares ved -18 °C eller lavere. Til fryselagring av vannprøver skal det brukes spesialflasker tilsatt glyserol slik at endelig konsentrasjon glyserol i vannprøven blir 5 volumprosent.</article> <article class="defaultP" margin-top="true"><i>B. Krav til vannkvalitet i slaktemerder for oppbevaring av oppdrettsfisk før slakting</i></article><article class="legalP" id="kapittel-1-ledd-34">Følgende kriterier for vannkvalitet skal være oppfylt ved godkjenning av lokalitet for etablering av slaktemerd:</article> <article class="defaultP" margin-top="true"><i>1. Parametre:</i></article><article class="legalP" id="kapittel-1-ledd-35">Som analyseparametre er valgt presumptiv <i>Escherichia coli</i> og intestinale enterokokker. Påvisning av presumptive <i>E. coli</i> er en indikator på innhold av nyere fekal forurensing i vannet, mens intestinale enterokokker har bedre overlevelse i vann enn <i>E. coli</i> og kan dermed indikere eldre fekal forurensing.</article> <article class="defaultP" margin-top="true"><i>2. Analysemetode:</i></article><article class="legalP" id="kapittel-1-ledd-36">Termotolerante koliforme bakterier og presumptive <i>E. coli</i>, NS 4792, 1. utgave. Påvisning og telling av intestinale enterokokker: NS-7899-2, 1. utgave. Det gjøres oppmerksom på at metode NS-9308-1 for <i>E. coli</i> som er oppgitt som analysemetode i drikkevannsforskriften har vist seg uegnet ved analyse av ubehandlet vann, som er aktuelt i dette tilfelle. For intestinale enterokokker kan for øvrig nyeste metode benyttes.</article> <article class="defaultP" margin-top="true"><i>3. Prøvetaking og kriterier:</i></article><article class="legalP" id="kapittel-1-ledd-37">Ved hvert prøveuttak skal det tas ut til sammen 5 vannprøver. Prøvene tas ut like under vannoverflaten på ulike representative steder på lokaliteten.</article><article class="legalP" id="kapittel-1-ledd-38">Høyeste tillatte konsentrasjon:<ul class="defaultList"><li><article class="listArticle" id="kapittel-1-ledd-38-punkt-1"><article class="legalP" id="kapittel-1-ledd-38-punkt-1-ledd-1">Presumptive <i>E. coli</i>: 10 kim/100 ml</article></article></li><li><article class="listArticle" id="kapittel-1-ledd-38-punkt-2"><article class="legalP" id="kapittel-1-ledd-38-punkt-2-ledd-1">Intestinale enterokokker: 50 kim/100 ml.</article></article></li></ul></article><article class="legalP" id="kapittel-1-ledd-39">Det aksepteres at 2 av 5 prøver har et innhold av presumptive <i>E. coli</i> opp til 30 kim/100 ml, de øvrige 3 prøvene må inneholde mindre enn 10 kim/100 ml.</article><article class="legalP" id="kapittel-1-ledd-40">I alle 5 prøvene skal innholdet av intestinale enterokokker være mindre enn 50 kim/100 ml. Prøvene skal analyseres ved et laboratorium som tilfredsstiller de krav som tilsynsmyndigheten setter.</article> <article class="defaultP" margin-top="true"><i>4. Dokumentasjon:</i></article><article class="legalP" id="kapittel-1-ledd-41">Analyseresultatene skal inngå som en del av egenkontrollens resultatdokumenter i virksomheten, og skal til enhver tid være tilgjengelig for tilsynsmyndigheten. Følgende må fremgå av de registrerte resultatene: Dato, tidspunkt på dagen, flo/fjære, strømforhold, vanntemperatur samt steder for prøveuttak.</article> <article class="defaultP" margin-top="true"><i>5. Prøvetaking ved etablering av slaktemerd:</i></article><article class="legalP" id="kapittel-1-ledd-42">I forbindelse med søknad om konsesjon for slaktemerd, skal virksomheten sende inn prøveresultater til Mattilsynet som vurderer resultatene. Prøvetaking skal foretas som beskrevet ovenfor. Hvis prøvene overstiger gitte grenseverdier kan ikke konsesjon tildeles.</article> <article class="defaultP" margin-top="true"><i>6. Prøvetaking etter at godkjent slaktemerd er etablert:</i></article><article class="legalP" id="kapittel-1-ledd-43">Etter at konsesjon er tildelt og slaktemerd er etablert skal virksomheten ta ut vannprøver en gang i året. Prøvetaking skal foretas som beskrevet ovenfor.</article><article class="legalP" id="kapittel-1-ledd-44">Ved overskridelse av grenseverdiene, skal Mattilsynet informeres, samtidig som virksomheten må sette i gang en kartlegging av årsaken til for høyt bakterieinnhold. Dersom resultatet av virksomhetens oppfølgende prøver også gir for høye verdier i henhold til gitte krav, kan Mattilsynet forby oppbevaring av fisk i slaktemerdene.</article><article class="legalP" id="kapittel-1-ledd-45">Virksomhetens avviksbehandling og korrigerende tiltak skal dokumenteres i egenkontrollen.</article> <article class="defaultP" margin-top="true"><i>7. Verifisering:</i></article><article class="legalP" id="kapittel-1-ledd-46">Mattilsynet verifiserer prøvene annet hvert år. Prøvetaking skal foretas som beskrevet over.</article><article class="legalP" id="kapittel-1-ledd-47">Ved overskridelse av grenseverdiene i de verifiserende prøvene, skal bedriften tilskrives om dette.</article><article class="legalP" id="kapittel-1-ledd-48">Virksomheten skal gi tilbakemelding på hvilke tiltak som eventuelt vurderes iverksatt, og det tas ut nye prøver av Mattilsynet. Dersom oppfølgende prøveresultat heller ikke er tilfredsstillende, kan Mattilsynet forby oppbevaring av fisk i slaktemerder inntil tilfredsstillende vannkvalitet igjen kan dokumenteres.</article></section><section class="section" data-name="kapII" id="kapittel-2" data-lovdata-URL="LTI/forskrift/2003-12-30-1849/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft 1. januar 2004.</article></section></main></body></html>