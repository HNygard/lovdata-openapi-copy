<!DOCTYPE html><html lang="no"><head><title>Forskrift om skogavgift for 2002.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-12-19-1672</dd><dt class="dokid">DokumentID</dt><dd class="dokid">LTI/forskrift/2001-12-19-1672</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 2</dd><dt class="dateInForce">I kraft fra</dt><dd class="dateInForce">Kalenderåret 2002</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1965-05-21/§41</li><li>lov/1965-05-21/§16</li><li>forskrift/1984-11-02-1808</li></ul></dd><dt class="dateOfPublication">Kunngjort</dt><dd class="dateOfPublication">2002-02-15</dd><dt class="journalNumber">Journalnummer</dt><dd class="journalNumber">2002-0144</dd><dt class="titleShort">Korttittel</dt><dd class="titleShort">Forskrift om skogavgift for 2002</dd><dt class="title">Tittel</dt><dd class="title">Forskrift om skogavgift for 2002.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 19. desember 2001 med hjemmel i lov av 21. mai 1965 om skogbruk og skogvern § 41 og § 16 siste ledd, jf. kgl.res. av 2. november 1984 nr. 1808.</dd><dt class="refid">RefID</dt><dd class="refid">forskrift/2001-12-19-1672</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om skogavgift for 2002.<ul class="tocSubUl"><li>§ 1. Hovedregel for skogavgift</li><li>§ 2. Satser for skogavgift</li><li>§ 3. Manglende innbetaling av skogavgift</li><li>§ 4. Klage</li><li>§ 5. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2001-12-19-1672" id="dokument"><h1>Forskrift om skogavgift for 2002.</h1><article class="legalArticle" data-lovdata-URL="LTI/forskrift/2001-12-19-1672/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Hovedregel for skogavgift</span></h2><article class="legalP" id="paragraf-1-ledd-1">I 2002 skal det svares en skogavgift ved salg og annen overdragelse samt ved ekspropriasjon av hogget eller fremdrevet skogsvirke eller av trær på rot, ved skogeierens foredling av virke for videresalg og annen overdragelse, og ved skogeierens bruk av virke til andre formål enn til dekning av eget behov i jord- og skogbruksmessig virksomhet.</article><article class="legalP" id="paragraf-1-ledd-2">Plikten til å svare skogavgift gjelder masse-, skur- og spesialvirke av bartre. For annet virke, herunder lauvtrevirke generelt, ved til brensel, rundlast og gjerdestolper, samt juletrær og pyntegrønt kan skogeier selv velge om det skal svares skogavgift.</article></article><article class="legalArticle" data-lovdata-URL="LTI/forskrift/2001-12-19-1672/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Satser for skogavgift</span></h2><article class="legalP" id="paragraf-2-ledd-1">Skogavgiften skal være i hele prosentenheter innenfor intervallet 5 – 25 prosent av virkets bruttoverdi. Når virket ikke blir bruttoverdiberegnet, skal skogavgiften være i hele kroner innenfor intervallet 20 – 100 kr pr. m<sup>3</sup> (fast målt).</article><article class="legalP" id="paragraf-2-ledd-2">Valg av skogavgiftssats skjer normalt ved at satsen påføres tømmerkontrakt/målemelding. For å kunne bruke en sats lavere enn 8 prosent henholdsvis 25 kr pr. m<sup>3</sup> , må imidlertid skogeier på forhånd gi melding til kommunen om hvilken sats han/hun ønsker å bruke. Meldingen skal gis på skjema utarbeidet av Landbruksdepartementet. Kommunen kan godkjenne lavere sats for en tidsbegrenset periode, dog ikke lengre enn inneværende år pluss 2 kalenderår. Dersom den valgte sats ikke gir tilstrekkelig med skogavgift for å dekke skogeiers investeringsbehov, kan kommune pålegge skogeier å bruke en høyere skogavgiftssats, dog ikke over 8 prosent. Kommunen skal gi skogeier tilbakemelding innen 3 uker etter at meldingen er sendt (poststemplet). Om tilbakemelding ikke er sendt innen denne frist, er skogeiers valg av sats å anse som godkjent.</article><article class="legalP" id="paragraf-2-ledd-3">Avgiftssatsen gjelder inntil skogeier selv endrer den. Ny sats kan ikke gjøres gjeldende for virke som allerede er omsatt.</article><article class="legalP" id="paragraf-2-ledd-4">Dersom skogeier ikke gir melding om skogavgiftssats for 2002 brukes gjeldende sats ved utgangen av 2001. Dersom det for en periode er godkjent lavere sats, skal satsen ved periodens utløp automatisk settes opp til 8 prosent henholdsvis 25 kr pr. m<sup>3</sup> , såfremt ikke skogeier selv velger en høyere sats. Dersom gjeldende sats er ukjent, skal det trekkes 10 prosent skogavgift, henholdsvis 32 kr pr. m<sup>3</sup> .</article></article><article class="legalArticle" data-lovdata-URL="LTI/forskrift/2001-12-19-1672/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Manglende innbetaling av skogavgift</span></h2><article class="legalP" id="paragraf-3-ledd-1">Skogeier har plikt til å gi kjøper korrekt opplysning om hvilken skogavgiftssats som skal brukes. Dette gjelder også når kommunen ikke har godkjent skogeiers ønske om å velge en sats lavere enn 8 prosent henholdsvis 25 kr pr. m<sup>3</sup> , jf. § 2 annet ledd. Dersom det er trukket for lite skogavgift, kommer bestemmelsene om manglende innbetaling av skogavgift i forskrift om innbetaling av skogavgift og måling av skogsvirke m.v. til anvendelse (§ 2-4).</article></article><article class="legalArticle" data-lovdata-URL="LTI/forskrift/2001-12-19-1672/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Klage</span></h2><article class="legalP" id="paragraf-4-ledd-1">Vedtak truffet i medhold av denne forskrift kan påklages etter kap. VI i lov av 10. februar 1967 om behandlingsmåten i forvaltningssaker (forvaltningsloven). Vedtak truffet av kommunen kan påklages til fylkesmannen.</article></article><article class="legalArticle" data-lovdata-URL="LTI/forskrift/2001-12-19-1672/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Ikrafttredelse</span></h2><article class="legalP" id="paragraf-5-ledd-1">Denne forskrift trer i kraft fra 1. januar 2002, og gjelder for kalenderåret 2002.</article></article></main></body></html>