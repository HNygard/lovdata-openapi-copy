<!DOCTYPE html><html lang="no"><head><title>Forskrift om innesluttet bruk av genmodifiserte dyr (dyreforskriften).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-12-21-1602</dd><dt class="dokid">DokumentID</dt><dd class="dokid">LTI/forskrift/2001-12-21-1602</dd><dt class="ministry">Departement</dt><dd class="ministry"><ul><li>Sosialdepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 17</dd><dt class="dateInForce">I kraft fra</dt><dd class="dateInForce">2002-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2001-05-04-505</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1993-04-02-38/§6</li><li>lov/1993-04-02-38/§7</li></ul></dd><dt class="dateOfPublication">Kunngjort</dt><dd class="dateOfPublication">2002-01-10</dd><dt class="lastupdated">Rettet</dt><dd class="lastupdated">2002-01-14 (vedlegg III overført til F21.12.2001 nr. 1603), 01.08.2002</dd><dt class="journalNumber">Journalnummer</dt><dd class="journalNumber">2002-0056</dd><dt class="titleShort">Korttittel</dt><dd class="titleShort">Forskrift om genmodifiserte dyr</dd><dt class="title">Tittel</dt><dd class="title">Forskrift om innesluttet bruk av genmodifiserte dyr (dyreforskriften).</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 21. desember 2001 med hjemmel i lov av 2. april 1993 nr. 38 om framstilling og bruk av genmodifiserte organismer (genteknologiloven) § 6 og § 7. Fremmet av Sosial- og helsedepartementet.</dd><dt class="refid">RefID</dt><dd class="refid">forskrift/2001-12-21-1602</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om innesluttet bruk av genmodifiserte dyr (dyreforskriften).<ul class="tocSubUl"><li>Kap. 1. Generelle bestemmelser<ul class="tocSubUl"><li>§ 1. Virkeområde</li><li>§ 2. Definisjoner</li><li>§ 3. Ansvar for virksomheten</li><li>§ 4. Forhåndsvurdering av risiko</li></ul></li><li>Kap. 2. Melding og godkjenning av innesluttet bruk<ul class="tocSubUl"><li>§ 5. Melding og godkjenning av innesluttet bruk</li><li>§ 6. Samfunnsmessige og etiske vurderinger</li><li>§ 7. Endring i virksomheten</li></ul></li><li>Kap. 3. Godkjenning av laboratorier og anlegg<ul class="tocSubUl"><li>§ 8. Godkjenning av laboratorier og anlegg</li><li>§ 9. Vilkår for godkjenning av laboratorier og anlegg</li><li>§ 10. Endring av laboratorium/anlegg</li></ul></li><li>Kap. 4. Krav til inneslutningstiltak<ul class="tocSubUl"><li>§ 11. Klassifisering</li><li>§ 12. Inneslutningstiltak for laboratorier og anlegg</li></ul></li><li>Kap. 5. Sikkerhet og kontroll<ul class="tocSubUl"><li>§ 13. Sikkerhetstiltak</li><li>§ 14. Kontroll</li><li>§ 15. Tilsynsmyndighet</li><li>§ 16. Opplysningsplikt</li></ul></li><li>Kap. 6. Ikrafttredelse<ul class="tocSubUl"><li>§ 17. Ikrafttredelse</li></ul></li><li>Vedlegg I. Søknad om godkjenning av laboratorier og anlegg for innesluttet bruk av genmodifiserte dyr</li><li>Vedlegg II. Melding/søknad om godkjenning av innesluttet bruk av genmodifiserte dyr</li></ul></li></ul></dd></dl></header><main class="documentBody" data-lovdata-URL="LTI/forskrift/2001-12-21-1602" id="dokument"><h1>Forskrift om innesluttet bruk av genmodifiserte dyr (dyreforskriften).</h1><section class="section" data-name="kap1" id="kapittel-1" data-lovdata-URL="LTI/forskrift/2001-12-21-1602/KAPITTEL_1"><h2>Kap. 1. Generelle bestemmelser</h2><article class="legalArticle" data-lovdata-URL="LTI/forskrift/2001-12-21-1602/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-1-ledd-1">Forskriften gjelder innesluttet bruk av genmodifiserte dyr, herunder også bruk av dyr i kombinasjon med andre genmodifiserte organismer.</article><article class="legalP" id="kapittel-1-paragraf-1-ledd-2">Forskriften regulerer meldeplikt og krav om godkjenning av den innesluttede bruken. Forskriften regulerer også godkjenning av laboratorier og anlegg til slik bruk.</article><article class="legalP" id="kapittel-1-paragraf-1-ledd-3">Unntatt fra virkeområdet i første ledd er all virksomhet som innebærer innesluttet bruk av genmodifiserte mikroorganismer. Slik virksomhet reguleres i forskrift om genmodifiserte mikroorganismer.</article></article><article class="legalArticle" data-lovdata-URL="LTI/forskrift/2001-12-21-1602/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-2-ledd-1">I denne forskrift menes med:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-2-ledd-1-punkt-1"><article class="legalP" id="kapittel-1-paragraf-2-ledd-1-punkt-1-ledd-1"><i>innesluttet bruk:</i> enhver arbeidsoperasjon hvor genmodifiserte organismer blir fremstilt, dyrket, lagret, destruert, eller brukt på annen måte i et lukket system hvor det anvendes fysiske inneslutningstiltak, eventuelt i kombinasjon med andre særskilte inneslutningstiltak, for å begrense organismenes kontakt med mennesker og miljø slik at disse sikres et høyt nivå av sikkerhet</article></article></li><li data-li-identifier="b)" data-name="b)"><article class="listArticle" id="kapittel-1-paragraf-2-ledd-1-punkt-2"><article class="legalP" id="kapittel-1-paragraf-2-ledd-1-punkt-2-ledd-1"><i>genmodifiserte organismer:</i> mikroorganismer, planter og dyr hvor den genetiske sammensetning er endret ved bruk av gen- eller celleteknologi</article></article></li><li data-li-identifier="c)" data-name="c)"><article class="listArticle" id="kapittel-1-paragraf-2-ledd-1-punkt-3"><article class="legalP" id="kapittel-1-paragraf-2-ledd-1-punkt-3-ledd-1"><i>mikroorganisme:</i> enhver cellulær eller ikke-cellulær mikrobiologisk enhet som er i stand til å formere seg eller til å overføre genetisk materiale</article></article></li><li data-li-identifier="d)" data-name="d)"><article class="listArticle" id="kapittel-1-paragraf-2-ledd-1-punkt-4"><article class="legalP" id="kapittel-1-paragraf-2-ledd-1-punkt-4-ledd-1"><i>kombinasjonsbruk:</i> innesluttet bruk av dyr i kombinasjon med andre genmodifiserte organismer</article></article></li><li data-li-identifier="e)" data-name="e)"><article class="listArticle" id="kapittel-1-paragraf-2-ledd-1-punkt-5"><article class="legalP" id="kapittel-1-paragraf-2-ledd-1-punkt-5-ledd-1"><i>genteknologi:</i> teknikker som innebærer at arvestoff isoleres, karakteriseres, modifiseres og innsettes i levende celler eller virus</article></article></li><li data-li-identifier="f)" data-name="f)"><article class="listArticle" id="kapittel-1-paragraf-2-ledd-1-punkt-6"><article class="legalP" id="kapittel-1-paragraf-2-ledd-1-punkt-6-ledd-1"><i>celleteknologi:</i> teknikker for fremstilling av levende celler med nye kombinasjoner av genetisk materiale ved fusjon av to eller flere celler</article></article></li><li data-li-identifier="g)" data-name="g)"><article class="listArticle" id="kapittel-1-paragraf-2-ledd-1-punkt-7"><article class="legalP" id="kapittel-1-paragraf-2-ledd-1-punkt-7-ledd-1"><i>bruker:</i> enhver fysisk eller juridisk person som er ansvarlig for den innesluttede bruken.</article></article></li></ul></article></article><article class="legalArticle" data-lovdata-URL="LTI/forskrift/2001-12-21-1602/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Ansvar for virksomheten</span></h3><article class="legalP" id="kapittel-1-paragraf-3-ledd-1">Ansvarlig for laboratorium/anlegg søker om godkjenning av laboratorium/anlegg, jf. kap. 3 og vedlegg I. Ansvaret omfatter også inneslutningstiltak, sikkerhet og kontroll, jf. kap. 4 og 5. Det skal føres protokoll, og den skal på anmodning stilles til disposisjon for tilsynsmyndigheten.</article><article class="legalP" id="kapittel-1-paragraf-3-ledd-2">Bruker er ansvarlig for forhåndsvurdering og melding eller søknad om godkjenning av den innesluttede bruken, jf. kap. 2 og vedlegg II. Ansvaret omfatter også kontroll med at den innesluttede bruken er i overensstemmelse med forskriften og den godkjenning som er gitt. Det skal føres protokoll over den innesluttede bruken, og protokollen skal på anmodning stilles til disposisjon for tilsynsmyndigheten.</article></article><article class="legalArticle" data-lovdata-URL="LTI/forskrift/2001-12-21-1602/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Forhåndsvurdering av risiko</span></h3><article class="legalP" id="kapittel-1-paragraf-4-ledd-1">Bruker skal foreta en forhåndsvurdering av risiko for sykdom/skade på mennesker, dyr, planter eller miljø. Forhåndsvurderingen er avgjørende for hvilke krav som stilles til inneslutningstiltak. Kravene til forhåndsvurderingen fremgår av skjema for melding/søknad om godkjenning, vedlegg II.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2001-12-21-1602/KAPITTEL_2"><h2>Kap. 2. Melding og godkjenning av innesluttet bruk</h2><article class="legalArticle" data-lovdata-URL="LTI/forskrift/2001-12-21-1602/§5" data-name="§5" id="kapittel-2-paragraf-1"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Melding og godkjenning av innesluttet bruk</span></h3><article class="legalP" id="kapittel-2-paragraf-1-ledd-1">Godkjenningsmyndighet er departementet eller den departementet bemyndiger.</article><article class="legalP" id="kapittel-2-paragraf-1-ledd-2">All virksomhet som omfatter innesluttet bruk av genmodifiserte dyr krever melding eller godkjenning.</article><article class="legalP" id="kapittel-2-paragraf-1-ledd-3">Forsøk med vitenskapelige formål på genmodifiserte dyr, som er godkjent etter dyrevernloven § 21 krever melding. All annen virksomhet krever godkjenning.</article><article class="legalP" id="kapittel-2-paragraf-1-ledd-4">Alle meldinger og søknader om godkjenning skal sendes på fastsatt meldings- og søknadsskjema, jf. vedlegg II. Melding eller søknad om godkjenning skal inneholde:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-1-ledd-4-punkt-1"><article class="legalP" id="kapittel-2-paragraf-1-ledd-4-punkt-1-ledd-1">de opplysninger som fremgår av fastsatt meldings-/søknadsskjema,</article></article></li><li data-li-identifier="b)" data-name="b)"><article class="listArticle" id="kapittel-2-paragraf-1-ledd-4-punkt-2"><article class="legalP" id="kapittel-2-paragraf-1-ledd-4-punkt-2-ledd-1">kopi av tidligere godkjenning av laboratorier og anlegg, eller ny søknad om godkjenning.</article></article></li></ul></article><article class="legalP" id="kapittel-2-paragraf-1-ledd-5">Godkjenningsmyndighetene kan kreve ytterligere opplysninger dersom de anser det nødvendig. Godkjenning etter dyrevernloven § 21 skal foreligge før virksomheten igangsettes, og skal kunne fremlegges hvis godkjenningsmyndighetene krever det. Godkjenningsmyndighetene skal innhente uttalelse fra andre berørte myndigheter der den planlagte virksomhetens art krever det.</article><article class="legalP" id="kapittel-2-paragraf-1-ledd-6">Meldepliktig virksomhet kan igangsettes umiddelbart. Virksomhet som krever godkjenning kan ikke igangsettes før godkjenningsmyndighetene har gitt skriftlig godkjenning. Godkjenning av virksomhet som omfatter overføring av humant genmateriale til dyr som ikke skjer i forsknings- eller forsøkssammenheng for å kartlegge arvestoffets oppbygging, egenskaper og funksjon, samt fremstilling og bruk av genmodifiserte dyr for omsetning eller annen utnytting i næring skal foreligge innen 90 dager. All annen godkjenning skal foreligge innen 45 dager.</article><article class="legalP" id="kapittel-2-paragraf-1-ledd-7">All virksomhet krever godkjent laboratorium/anlegg.</article></article><article class="legalArticle" data-lovdata-URL="LTI/forskrift/2001-12-21-1602/§6" data-name="§6" id="kapittel-2-paragraf-2"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Samfunnsmessige og etiske vurderinger</span></h3><article class="legalP" id="kapittel-2-paragraf-2-ledd-1">Søker skal foreta en særlig vurdering av de samfunnsmessige og etiske aspekter ved virksomheter som omfatter<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-2-ledd-1-punkt-1"><article class="legalP" id="kapittel-2-paragraf-2-ledd-1-punkt-1-ledd-1">genetisk modifisering av virveldyr som innebærer arvelige endringer med mindre det gjelder forsøk som er godkjent etter dyrevernloven § 21 første ledd,</article></article></li><li data-li-identifier="b)" data-name="b)"><article class="listArticle" id="kapittel-2-paragraf-2-ledd-1-punkt-2"><article class="legalP" id="kapittel-2-paragraf-2-ledd-1-punkt-2-ledd-1">overføring av humant genmateriale til dyr som ikke skjer i forsknings- eller forsøkssammenheng for å kartlegge arvestoffets oppbygging, egenskaper og funksjon,</article></article></li><li data-li-identifier="c)" data-name="c)"><article class="listArticle" id="kapittel-2-paragraf-2-ledd-1-punkt-3"><article class="legalP" id="kapittel-2-paragraf-2-ledd-1-punkt-3-ledd-1">fremstilling og bruk av genmodifiserte dyr for omsetning eller annen utnytting i næring.</article></article></li></ul></article><article class="legalP" id="kapittel-2-paragraf-2-ledd-2">Ved søknad hvor det ikke foreligger godkjenning etter dyrevernloven § 21 skal søknaden inneholde en avveining mellom nytteverdi og de belastninger dyret utsettes for, herunder hensynet til dyrenes integritet, instinkter og trivsel.</article><article class="legalP" id="kapittel-2-paragraf-2-ledd-3">Formålet med virksomheten og etiske aspekter utover det dyrevernmessige skal vurderes særskilt. Vurderingen skal tas inn i søknaden, jf. fastsatt søknadsskjema, og denne skal danne grunnlag for godkjenningsmyndighetenes behandling av søknaden.</article></article><article class="legalArticle" data-lovdata-URL="LTI/forskrift/2001-12-21-1602/§7" data-name="§7" id="kapittel-2-paragraf-3"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Endring i virksomheten</span></h3><article class="legalP" id="kapittel-2-paragraf-3-ledd-1">Ved endringer i virksomheten, skal melding om endringen sendes godkjenningsmyndigheten.</article><article class="legalP" id="kapittel-2-paragraf-3-ledd-2">Dersom endringen er vesentlig og har konsekvenser for risikoens omfang og kravene til inneslutningstiltak, skal det sendes ny søknad om godkjenning. Endringen kan ikke iverksettes før godkjenning er gitt, jf. § 5.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2001-12-21-1602/KAPITTEL_3"><h2>Kap. 3. Godkjenning av laboratorier og anlegg</h2><article class="legalArticle" data-lovdata-URL="LTI/forskrift/2001-12-21-1602/§8" data-name="§8" id="kapittel-3-paragraf-1"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Godkjenning av laboratorier og anlegg</span></h3><article class="legalP" id="kapittel-3-paragraf-1-ledd-1">Godkjenningsmyndighet er departementet eller den departementet bemyndiger.</article><article class="legalP" id="kapittel-3-paragraf-1-ledd-2">Laboratorier og anlegg som skal brukes til innesluttet bruk, skal være godkjent før virksomheten igangsettes.</article><article class="legalP" id="kapittel-3-paragraf-1-ledd-3">Søknad om godkjenning av laboratorier og anlegg sendes på fastsatt søknadsskjema, jf. vedlegg I. Søknaden kan sendes sammen med melding eller søknad om godkjenning av den innesluttede bruken (vedlegg II), men virksomheten kan ikke igangsettes før godkjenning er gitt for laboratoriet/anlegget.</article><article class="legalP" id="kapittel-3-paragraf-1-ledd-4">Godkjenningsmyndighetene skal innhente uttalelse fra andre berørte myndigheter der den planlagte virksomhetens art krever det.</article><article class="legalP" id="kapittel-3-paragraf-1-ledd-5">Godkjenning av laboratorium skal foreligge innen 45 dager.</article></article><article class="legalArticle" data-lovdata-URL="LTI/forskrift/2001-12-21-1602/§9" data-name="§9" id="kapittel-3-paragraf-2"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Vilkår for godkjenning av laboratorier og anlegg</span></h3><article class="legalP" id="kapittel-3-paragraf-2-ledd-1">Laboratoriet og anlegget skal være egnet til formålet, utstyrt og innredet for de funksjoner og operasjoner som skal utføres i samsvar med kravene i kap. 4.</article><article class="legalP" id="kapittel-3-paragraf-2-ledd-2">Ved kombinasjonsbruk med genmodifiserte mikroorganismer eller planter, skal inneslutningstiltakene kombineres med de krav som følger av forskrift om innesluttet bruk av genmodifiserte planter og forskrift om innesluttet bruk av genmodifiserte mikroorganismer.</article></article><article class="legalArticle" data-lovdata-URL="LTI/forskrift/2001-12-21-1602/§10" data-name="§10" id="kapittel-3-paragraf-3"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Endring av laboratorium/anlegg</span></h3><article class="legalP" id="kapittel-3-paragraf-3-ledd-1">Dersom det foretas endringer av laboratoriet/anlegget, skal melding om endringen sendes godkjenningsmyndigheten.</article><article class="legalP" id="kapittel-3-paragraf-3-ledd-2">Dersom endringen er vesentlig og medfører en utvidelse av anlegget, berører inneslutningstiltak eller andre godkjente sikkerhetstiltak, skal det sendes ny søknad om godkjenning. Endringen kan ikke tas i bruk før ny godkjenning er gitt.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2001-12-21-1602/KAPITTEL_4"><h2>Kap. 4. Krav til inneslutningstiltak</h2><article class="legalArticle" data-lovdata-URL="LTI/forskrift/2001-12-21-1602/§11" data-name="§11" id="kapittel-4-paragraf-1"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Klassifisering</span></h3><article class="legalP" id="kapittel-4-paragraf-1-ledd-1">Krav til inneslutningstiltak for laboratorier og anlegg for innesluttet bruk av genmodifiserte dyr, bestemmes av hvilken gruppe dyret hører inn under.</article><article class="legalP" id="kapittel-4-paragraf-1-ledd-2">Dyr som omfattes av forskriften skal klassifiseres som<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-1-ledd-2-punkt-1"><article class="legalP" id="kapittel-4-paragraf-1-ledd-2-punkt-1-ledd-1">vertebrater</article></article></li><li data-li-identifier="b)" data-name="b)"><article class="listArticle" id="kapittel-4-paragraf-1-ledd-2-punkt-2"><article class="legalP" id="kapittel-4-paragraf-1-ledd-2-punkt-2-ledd-1">invertebrater eller</article></article></li><li data-li-identifier="c)" data-name="c)"><article class="listArticle" id="kapittel-4-paragraf-1-ledd-2-punkt-3"><article class="legalP" id="kapittel-4-paragraf-1-ledd-2-punkt-3-ledd-1">akvatiske dyr.</article></article></li></ul></article><article class="legalP" id="kapittel-4-paragraf-1-ledd-3">Ved virksomhet der genmodifiserte dyr faller inn under flere av gruppene, må inneslutningstiltak for de enkelte gruppene kombineres.</article></article><article class="legalArticle" data-lovdata-URL="LTI/forskrift/2001-12-21-1602/§12" data-name="§12" id="kapittel-4-paragraf-2"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Inneslutningstiltak for laboratorier og anlegg</span></h3><article class="legalP" id="kapittel-4-paragraf-2-ledd-1">Laboratorier og anlegg skal oppfylle de tekniske krav som fremgår av søknadsskjema for godkjenning av laboratorier og anlegg, vedlegg I, i den grad de er relevante for virksomheten.</article><article class="legalP" id="kapittel-4-paragraf-2-ledd-2">For genmodifiserte vertebrater skal de generelle krav oppført i vedlegg I være oppfylt.</article><article class="legalP" id="kapittel-4-paragraf-2-ledd-3">For genmodifiserte invertebrater skal de spesifikke krav til virksomhet med invertebrater være oppfylt, i tillegg til de generelle krav.</article><article class="legalP" id="kapittel-4-paragraf-2-ledd-4">For genmodifiserte akvatiske dyr skal de spesifikke krav til virksomhet med akvatiske dyr være oppfylt, i tillegg til de generelle krav.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2001-12-21-1602/KAPITTEL_5"><h2>Kap. 5. Sikkerhet og kontroll</h2><article class="legalArticle" data-lovdata-URL="LTI/forskrift/2001-12-21-1602/§13" data-name="§13" id="kapittel-5-paragraf-1"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Sikkerhetstiltak</span></h3><article class="legalP" id="kapittel-5-paragraf-1-ledd-1">Ved all innesluttet bruk skal prinsipper for god mikrobiologisk praksis, og følgende rutiner skal følges:<ul class="defaultList"><li data-li-identifier="a)" data-name="a)"><article class="listArticle" id="kapittel-5-paragraf-1-ledd-1-punkt-1"><article class="legalP" id="kapittel-5-paragraf-1-ledd-1-punkt-1-ledd-1">det skal treffes tekniske vernetiltak ved kilden, om nødvendig supplert med hensiktsmessig vernetøy og personlig verneutstyr,</article></article></li><li data-li-identifier="b)" data-name="b)"><article class="listArticle" id="kapittel-5-paragraf-1-ledd-1-punkt-2"><article class="legalP" id="kapittel-5-paragraf-1-ledd-1-punkt-2-ledd-1">vernetiltakene og verneutstyret skal etterprøves på passende måte og vedlikeholdes,</article></article></li><li data-li-identifier="c)" data-name="c)"><article class="listArticle" id="kapittel-5-paragraf-1-ledd-1-punkt-3"><article class="legalP" id="kapittel-5-paragraf-1-ledd-1-punkt-3-ledd-1">alle genmodifiserte organismer, herunder egg og andre overlevelsesstrukturer, skal avlives før avhending og det skal om nødvendig undersøkes om det forekommer levedyktige organismer fra prosessen utenfor den primære fysiske inneslutning,</article></article></li><li data-li-identifier="d)" data-name="d)"><article class="listArticle" id="kapittel-5-paragraf-1-ledd-1-punkt-4"><article class="legalP" id="kapittel-5-paragraf-1-ledd-1-punkt-4-ledd-1">det skal sørges for opplæring av personalet.</article></article></li></ul></article></article><article class="legalArticle" data-lovdata-URL="LTI/forskrift/2001-12-21-1602/§14" data-name="§14" id="kapittel-5-paragraf-2"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Kontroll</span></h3><article class="legalP" id="kapittel-5-paragraf-2-ledd-1">Ansvarlig for laboratoriet/anlegget skal føre kontroll med den innesluttede bruken, og ta de anvendte inneslutningstiltak opp til revisjon på grunnlag av ny vitenskapelig eller teknisk viten. Dette gjelder også oppbevaring og håndtering av avfall.</article></article><article class="legalArticle" data-lovdata-URL="LTI/forskrift/2001-12-21-1602/§15" data-name="§15" id="kapittel-5-paragraf-3"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Tilsynsmyndighet</span></h3><article class="legalP" id="kapittel-5-paragraf-3-ledd-1">Departementet eller den departementet bemyndiger skal føre tilsyn med at bestemmelsene i denne forskrift overholdes.</article></article><article class="legalArticle" data-lovdata-URL="LTI/forskrift/2001-12-21-1602/§16" data-name="§16" id="kapittel-5-paragraf-4"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Opplysningsplikt</span></h3><article class="legalP" id="kapittel-5-paragraf-4-ledd-1">Bruker plikter å underrette godkjenningsmyndigheten om nye opplysninger av betydning for virksomheten og godkjenningen av den. Ansvarlig for laboratorium/anlegg plikter å informere om forhold som angår sikkerhet og kontroll av laboratorium/anlegg. Nye opplysninger omfatter både forhold som ikke tidligere var kjent og forhold som er kommet til etter melding/godkjenning.</article><article class="legalP" id="kapittel-5-paragraf-4-ledd-2">Ansvarlig for laboratorium/anlegg plikter å varsle tilsynsmyndigheten umiddelbart ved uhellsutslipp av genmodifiserte organismer.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2001-12-21-1602/KAPITTEL_6"><h2>Kap. 6. Ikrafttredelse</h2><article class="legalArticle" data-lovdata-URL="LTI/forskrift/2001-12-21-1602/§17" data-name="§17" id="kapittel-6-paragraf-1"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Ikrafttredelse</span></h3><article class="legalP" id="kapittel-6-paragraf-1-ledd-1">Denne forskriften trer i kraft 1. januar 2002. Fra samme dato oppheves forskrift av 4. mai 2001 nr. 505 om innesluttet bruk av genmodifiserte dyr og dyr i kombinasjon med genmodifiserte mikroorganismer (dyreforskriften).</article></article></section><section class="section" data-name="vedleggI" id="kapittel-7" data-lovdata-URL="LTI/forskrift/2001-12-21-1602/KAPITTEL_7"><h2>Vedlegg I. Søknad om godkjenning av laboratorier og anlegg for innesluttet bruk av genmodifiserte dyr</h2><article class="defaultP">I. <i>Generelle opplysninger</i></article><article class="defaultP">1. Navn og adresse laboratorium/anlegg: <table><tbody><tr><td data-text-align="left" data-vertical-align="top">E-postadresse:</td><td data-text-align="left" data-vertical-align="top" /></tr><tr><td data-text-align="left" data-vertical-align="top">Tlf.:</td><td data-text-align="left" data-vertical-align="top">Faks:</td></tr></tbody></table></article><article class="defaultP">2. Ansvarshavende for dyreenheten/anlegget: <table><tbody><tr><td data-text-align="left" data-vertical-align="top">Navn:</td><td data-text-align="left" data-vertical-align="top" /></tr><tr><td data-text-align="left" data-vertical-align="top">Kvalifikasjoner/utdannelse:</td><td data-text-align="left" data-vertical-align="top" /></tr><tr><td data-text-align="left" data-vertical-align="top">E-postadresse:</td><td data-text-align="left" data-vertical-align="top" /></tr><tr><td data-text-align="left" data-vertical-align="top">Tlf.:</td><td data-text-align="left" data-vertical-align="top">Faks:</td></tr></tbody></table></article><article class="defaultP">II. <i>Opplysninger om virksomheten</i></article><article class="defaultP">3. Type organismer som genmodifiseres: <table><tbody><tr><td data-text-align="left" data-vertical-align="top">[ ]</td><td data-text-align="left" data-vertical-align="top">Vertebrater:</td></tr><tr><td data-text-align="left" data-vertical-align="top">[ ]</td><td data-text-align="left" data-vertical-align="top">Invertebrater:</td></tr><tr><td data-text-align="left" data-vertical-align="top">[ ]</td><td data-text-align="left" data-vertical-align="top">Akvatiske dyr:</td></tr></tbody></table></article><article class="defaultP">4. <i>Arbeidsoperasjonenes omfang og formål</i></article><article class="defaultP">III. <i>Sikkerhets- og inneslutningstiltak, avfallsbehandling</i></article><article class="defaultP">5. Sikkerhetstiltakene er i overenstemmelse med forskriftens § 13.</article><article class="defaultP">6. Angi de enkelte inneslutningstiltak ved avkryssing</article><article class="legalP" id="kapittel-7-ledd-1">Kravene til inneslutningstiltak skal oppfylles i den grad de er relevante for virksomheten. De generelle inneslutningstiltakene gjelder for vertebrater. For invertebrater og akvatiske dyr gjelder de spesifikke inneslutningstiltakene, samt de generelle inneslutningstiltakene.</article><article class="defaultP"><i>Generelle inneslutningstiltak</i></article><article class="defaultP"><i>Anlegg/innredning</i><table><tbody><tr><td data-text-align="left" data-vertical-align="top">[ ]</td><td data-text-align="left" data-vertical-align="top">Dyrerom skal være adskilt fra tilknyttede rom med dører som låses utenom arbeidstid.</td></tr><tr><td data-text-align="left" data-vertical-align="top">[ ]</td><td data-text-align="left" data-vertical-align="top">Gulv og/eller vegger skal være lett vaskbare.</td></tr><tr><td data-text-align="left" data-vertical-align="top">[ ]</td><td data-text-align="left" data-vertical-align="top">Benker skal tåle vann, syre, alkaliske stoffer, løsemidler og desinfeksjonsmidler, dekontamineringsagenser og være lett å rengjøre.</td></tr><tr><td data-text-align="left" data-vertical-align="top">[ ]</td><td data-text-align="left" data-vertical-align="top">Håndvask skal være tilgjengelig i enheten.</td></tr><tr><td data-text-align="left" data-vertical-align="top">[ ]</td><td data-text-align="left" data-vertical-align="top">Enheten skal ha installert alarm for å kunne oppdage brann, feil ved ventilasjons- og varmeanlegg og inntrengere.</td></tr></tbody></table></article><article class="defaultP"><i>Arbeid og utstyr</i><table><tbody><tr><td data-text-align="left" data-vertical-align="top">[ ]</td><td data-text-align="left" data-vertical-align="top">Kun autorisert personale har adgang.</td></tr><tr><td data-text-align="left" data-vertical-align="top">[ ]</td><td data-text-align="left" data-vertical-align="top">Kun forsøksdyr er tillatt i enheten.</td></tr><tr><td data-text-align="left" data-vertical-align="top">[ ]</td><td data-text-align="left" data-vertical-align="top">Egnet vernetøy benyttes.</td></tr><tr><td data-text-align="left" data-vertical-align="top">[ ]</td><td data-text-align="left" data-vertical-align="top">Bur skal være vanntett, lett vaskbar og dekontaminerbar.</td></tr><tr><td data-text-align="left" data-vertical-align="top">[ ]</td><td data-text-align="left" data-vertical-align="top">Inspeksjonsvindu i dør ved behov.</td></tr></tbody></table></article><article class="defaultP"><i>Inneslutningstiltak</i><table><tbody><tr><td data-text-align="left" data-vertical-align="top">[ ]</td><td data-text-align="left" data-vertical-align="top">For å hindre reproduksjon, skal hanner og hunner innen samme art adskilles med dobbel barriere, separate bur eller lignende, så sant ikke reproduksjonsstudier/avl er en del av forsøket.</td></tr><tr><td data-text-align="left" data-vertical-align="top">[ ]</td><td data-text-align="left" data-vertical-align="top">Dyrene skal oppstalles i egnede bur, innhegning og lignende.</td></tr><tr><td data-text-align="left" data-vertical-align="top">[ ]</td><td data-text-align="left" data-vertical-align="top">Gnagerbarriere foran dør/selvlukningsmekansime på dør.</td></tr><tr><td data-text-align="left" data-vertical-align="top">[ ]</td><td data-text-align="left" data-vertical-align="top">Skjøter mellom dør, dørkarm og vegger skal være forseglet/tette.</td></tr><tr><td data-text-align="left" data-vertical-align="top">[ ]</td><td data-text-align="left" data-vertical-align="top">Skjøter mellom vegger, gulv og tak skal være tildekket ev. avrundet for lettere rengjøring.</td></tr><tr><td data-text-align="left" data-vertical-align="top">[ ]</td><td data-text-align="left" data-vertical-align="top">Sluk og andre åpninger i gulv og vegger skal være sikret mot gnagere og insekter.</td></tr></tbody></table></article><article class="defaultP"><i>Spesifikke inneslutningtiltak for invertebrater</i><table><tbody><tr><td data-text-align="left" data-vertical-align="top">[ ]</td><td data-text-align="left" data-vertical-align="top">Separate rom for infiserte og ikke infiserte invertebrater bør være tilgjengelige,</td></tr><tr><td data-text-align="left" data-vertical-align="top">[ ]</td><td data-text-align="left" data-vertical-align="top">enheten skal ha mulighet til forsegling for gassing,</td></tr><tr><td data-text-align="left" data-vertical-align="top">[ ]</td><td data-text-align="left" data-vertical-align="top">tiltak for å redusere invertebratenes aktivitet og mulighet for rømming f.eks. kjøling,</td></tr><tr><td data-text-align="left" data-vertical-align="top">[ ]</td><td data-text-align="left" data-vertical-align="top">inngangen til enheten skal gå via en forrom/sluse med arthropodetette nett foran døren og insektsfangere,</td></tr><tr><td data-text-align="left" data-vertical-align="top">[ ]</td><td data-text-align="left" data-vertical-align="top">ventilasjonskanaler for utgående luft og vinduer skal være dekket med arthropodetett nett, alternativt kan vinduene være forseglet,</td></tr><tr><td data-text-align="left" data-vertical-align="top">[ ]</td><td data-text-align="left" data-vertical-align="top">alle vasker og kanaler/sluk skal ha mulighet for oppsamling/vannlås,</td></tr><tr><td data-text-align="left" data-vertical-align="top">[ ]</td><td data-text-align="left" data-vertical-align="top">forsøk med flyvedyktige og krypende arthropoder skal utføres på hvite fat for lettere å oppdage rømming.</td></tr></tbody></table></article><article class="defaultP"><i>Spesifikke inneslutningstiltak for akvatiske dyr</i></article><article class="defaultP"><i>Innendørs anlegg</i><table><tbody><tr><td data-text-align="left" data-vertical-align="top">[ ]</td><td data-text-align="left" data-vertical-align="top">genmodifiserte akvatiske dyr (herunder: egg, yngel etc.) skal være hindret fra å trenge inn i vanntilførselssystemet, samt hindret i å slippe ut i avløpssystemet ved hjelp av to barrierer,</td></tr><tr><td data-text-align="left" data-vertical-align="top">[ ]</td><td data-text-align="left" data-vertical-align="top">tankene skal være tildekket med lokk eller netting for å hindre rømming,</td></tr><tr><td data-text-align="left" data-vertical-align="top">[ ]</td><td data-text-align="left" data-vertical-align="top">akvatiske dyr (herunder: egg, yngel etc.) skal være hindret i å slippe ut via sluk i gulvet,</td></tr></tbody></table></article><article class="defaultP"><i>Utendørs landbaserte anlegg</i><table><tbody><tr><td data-text-align="left" data-vertical-align="top">[ ]</td><td data-text-align="left" data-vertical-align="top">genmodifiserte akvatiske dyr skal være hindret fra å trenge inn i vanntilførselssystemet, samt være hindret i å slippe ut i avløpssystemet ved hjelp av to barrierer,</td></tr><tr><td data-text-align="left" data-vertical-align="top">[ ]</td><td data-text-align="left" data-vertical-align="top">toppen av tankene skal være tildekket for å hindre rømming/utslipp via predatorer,</td></tr><tr><td data-text-align="left" data-vertical-align="top">[ ]</td><td data-text-align="left" data-vertical-align="top">området skal være inngjerdet med adgangskontroll, anlegget skal være sikret slik at ved uhell skal genmodifiserte akvatiske dyr bli fanget opp av en ytre barriere (for eksempel ved et ytre kar eller mur) slik at utslipp til miljøet hindres.</td></tr></tbody></table></article><article class="defaultP"><i>Angi andre eventuelle inneslutningstiltak</i></article><article class="defaultP">7. Gi en liste over laboratorier/dyrerom som oppfyller tiltakene;<ul class="defaultList"><li><article class="listArticle" id="kapittel-7-ledd-1-punkt-1"><article class="legalP" id="kapittel-7-ledd-1-punkt-1-ledd-1">Navn/romnummer:</article></article></li></ul></article><article class="defaultP">8. Avfallsbehandling</article><article class="legalP" id="kapittel-7-ledd-2">Alle GMO skal inaktiveres etter anerkjente metoder. Dette innebærer at GMD skal avlives og at egg og andre overlevelsesstrukturer skal inaktiveres ved f.eks. varmesterilisering, autoklavering, forbrenning.</article><article class="legalP" id="kapittel-7-ledd-3">Beskriv typer, metoder og rutiner for avfallshåndtering: <table><tbody><tr><td data-text-align="left" data-vertical-align="top">Dato:</td><td data-text-align="left" data-vertical-align="top">Ansvarshavendes underskrift:</td></tr></tbody></table></article></section><section class="section" data-name="vedleggII" id="kapittel-8" data-lovdata-URL="LTI/forskrift/2001-12-21-1602/KAPITTEL_8"><h2>Vedlegg II. Melding/søknad om godkjenning av innesluttet bruk av genmodifiserte dyr</h2><article class="defaultP"><table><tbody><tr><td data-text-align="left" data-vertical-align="top">Melding [ ]</td><td data-text-align="left" data-vertical-align="top">Søknad [ ]</td></tr></tbody></table></article><article class="defaultP">Generelle opplysninger</article><article class="defaultP">1. Navn og kvalifikasjoner på ansvarlig person for den innesluttede bruken:</article><article class="defaultP">2. Institusjons navn:</article><article class="defaultP">3. Adresse: <table><tbody><tr><td data-text-align="left" data-vertical-align="top">E-postadresse:</td><td data-text-align="left" data-vertical-align="top" /></tr><tr><td data-text-align="left" data-vertical-align="top">Tlf.:</td><td data-text-align="left" data-vertical-align="top">Faks:</td></tr></tbody></table></article><article class="defaultP">4. Laboratoriets/anleggets navn og adresse:</article><article class="defaultP">Sendes det ny søknad for laboratoriet og anlegg? <table><tbody><tr><td data-text-align="left" data-vertical-align="top">Ja [ ]</td><td data-text-align="left" data-vertical-align="top">Nei [ ]</td></tr></tbody></table><table><tbody><tr><td data-text-align="left" data-vertical-align="top">Hvis ikke skal kopi av tidligere godkjenning av laboratorier og anlegg vedlegges.</td></tr></tbody></table></article><article class="defaultP">5. Navn på ansvarlig person for laboratoriet/anlegget:</article><article class="defaultP"><i>Beskrivelse av virksomheten/prosjektet</i></article><article class="defaultP">6. Vitenskapelig- og trivialnavn på de genmodifiserte organismene som inngår i bruken:</article><article class="defaultP">7. Antatt mengde/antall dyr som skal benyttes:</article><article class="defaultP">8. Beskrivelse av modifiseringen, herunder:<ul class="defaultList"><li data-li-identifier="i." data-name="i."><article class="listArticle" id="kapittel-8-punkt-1"><article class="legalP" id="kapittel-8-punkt-1-ledd-1">det innsatte genmaterialets opprinnelse (donor), planlagte funksjon og genetiske stabilitet:</article></article></li><li data-li-identifier="ii." data-name="ii."><article class="listArticle" id="kapittel-8-punkt-2"><article class="legalP" id="kapittel-8-punkt-2-ledd-1">vert/vektorsystem:</article></article></li><li data-li-identifier="iii." data-name="iii."><article class="listArticle" id="kapittel-8-punkt-3"><article class="legalP" id="kapittel-8-punkt-3-ledd-1">metode for å oppnå genmodifiseringen:</article></article></li><li data-li-identifier="iv." data-name="iv."><article class="listArticle" id="kapittel-8-punkt-4"><article class="legalP" id="kapittel-8-punkt-4-ledd-1">den modifiserte organismens egenskap og funksjon:</article></article></li></ul></article><article class="defaultP">9. Formålet med den innesluttede bruken, herunder det ventede resultat og planlagt varighet:</article><article class="defaultP">10. Beskrivelse av verne- og overvåkingstiltak:</article><article class="defaultP">11. Særskilte tiltak mot utilsiktet utslipp/rømming av genmodifiserte dyr, herunder avfallshåndteringen, som følge av forhåndsvurderingen foretatt nedenfor:</article><article class="defaultP"><i>Forhåndsvurdering</i></article><article class="defaultP">12. Dyrets naturlige habitat og geografisk utbredelse:</article><article class="defaultP">13. Dyrets evne til å spre seg og etablere seg i miljøet hvis det slipper ut:</article><article class="defaultP">14. Om genmodifiseringen har innvirkning på denne evnen:</article><article class="defaultP">15. Om de tilførte egenskapene kan nedarves:</article><article class="defaultP">16. Om reproduksjonsevnen berøres:</article><article class="defaultP">17. Innvirkninger på andre organismer i miljøet ved uhellsutslipp:</article><article class="defaultP">18. Stadier av livssyklus som kan fungere som overlevelsesstrukturer, ved bruk av virvelløse dyr:</article><article class="defaultP">19. Om modifiseringen kan føre til produksjon av nye genprodukter som kan ha negative effekter på andre organismer (f.eks. toksiske og allergifremkallende stoffer): <table><tbody><tr><td data-text-align="left" data-vertical-align="top">Dato:</td><td data-text-align="left" data-vertical-align="top">Underskrift:</td></tr><tr><td data-text-align="left" data-vertical-align="top">Vedlegg:</td><td data-text-align="left" data-vertical-align="top">Kopi av tidligere godkjenning av laboratorier og anlegg [ ]</td></tr><tr><td data-text-align="left" data-vertical-align="top" /><td data-text-align="left" data-vertical-align="top">Ny søknad om godkjenning av laboratorier og anlegg [ ]</td></tr><tr><td data-text-align="left" data-vertical-align="top" /><td data-text-align="left" data-vertical-align="top">Samfunnsmessige og etiske vurderinger etter § 6 i forskriften [ ]</td></tr></tbody></table></article></section></main></body></html>