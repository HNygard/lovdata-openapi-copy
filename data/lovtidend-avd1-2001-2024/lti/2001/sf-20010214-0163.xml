<!DOCTYPE html><html lang="no"><head><title>Forskrift om kabel-TV-nett.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-02-14-163</dd><dt class="dokid">DokumentID</dt><dd class="dokid">LTI/forskrift/2001-02-14-163</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 2</dd><dt class="dateInForce">I kraft fra</dt><dd class="dateInForce">2001-02-14</dd><dt class="changesToDocuments">Endrer</dt><dd class="changesToDocuments"><ul><li>forskrift/1984-06-25-1315</li><li>forskrift/1988-01-22-110</li><li>forskrift/1997-05-15-472</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-06-23-39/§6-5</li><li>lov/1995-06-23-39/§7-1</li><li>forskrift/1995-12-15-1032/§1</li></ul></dd><dt class="dateOfPublication">Kunngjort</dt><dd class="dateOfPublication">2001-03-06</dd><dt class="lastupdated">Rettet</dt><dd class="lastupdated">2001-04-04 (§ 8)</dd><dt class="journalNumber">Journalnummer</dt><dd class="journalNumber">2001-0210</dd><dt class="titleShort">Korttittel</dt><dd class="titleShort">Forskrift om kabel-TV-nett</dd><dt class="title">Tittel</dt><dd class="title">Forskrift om kabel-TV-nett.</dd><dt class="miscInformation">Annet om dokumentet</dt><dd class="miscInformation">Fastsatt av Samferdselsdepartementet 14. februar 2001 med hjemmel i lov av 23. juni 1995 nr. 39 om telekommunikasjon (teleloven) § 6-5 og § 7-1, jf. forskrift av 15. desember 1995 nr. 1032 om funksjonsfordeling innen telemyndigheten § 1.</dd><dt class="refid">RefID</dt><dd class="refid">forskrift/2001-02-14-163</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om kabel-TV-nett.<ul class="tocSubUl"><li>Kapittel I. Innledende bestemmelser<ul class="tocSubUl"><li>§ 1. Formålet</li><li>§ 2. Virkeområde</li><li>§ 3. Definisjoner</li></ul></li><li>Kapittel II. Generelle bestemmelser<ul class="tocSubUl"><li>§ 4. Anlegg og bruk av kabel-TV-nett</li><li>§ 5. Registrering</li><li>§ 6. Bruk av kabel-TV-nett til teletjenester</li><li>§ 7. Levering av signaler til andre kabel-TV-nett</li><li>§ 8. Autorisert installatør</li><li>§ 9. Gebyr</li><li>§ 10. Årlig rapporteringsplikt</li><li>§ 11. Drift og vedlikehold</li></ul></li><li>Kapittel III. Tekniske bestemmelser<ul class="tocSubUl"><li>§ 12. Kvalitetskrav</li><li>§ 13. Frekvenser</li><li>§ 14. Overføring av kringkastingssignal</li><li>§ 15. Sammenkobling</li><li>§ 16. Dimensjonering og beskyttelse</li><li>§ 17. Signalreferansejordanlegg</li><li>§ 18. Elektromagnetisk kompatibilitet (EMC)</li><li>§ 19. Installasjon</li><li>§ 20. Dokumentasjon, merking mv.</li></ul></li><li>Kapittel IV. Taushetsplikt, tilsyn, klage mv.<ul class="tocSubUl"><li>§ 21. Taushetsplikt</li><li>§ 22. Tilsyn</li><li>§ 23. Unntak</li><li>§ 24. Sanksjoner</li><li>§ 25. Klage</li><li>§ 26. Ikrafttreden</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2001-02-14-163" id="dokument"><h1>Forskrift om kabel-TV-nett.</h1><section class="section" data-name="kapI" id="kapittel-1" data-lovdata-URL="LTI/forskrift/2001-02-14-163/KAPITTEL_1"><h2>Kapittel I. Innledende bestemmelser</h2><article class="legalArticle" data-lovdata-URL="LTI/forskrift/2001-02-14-163/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formålet</span></h3><article class="legalP" id="kapittel-1-paragraf-1-ledd-1">Formålet med forskriften er å legge grunnlaget for effektiv og kvalitetsmessig tilfredsstillende spredning av tjenester i kabel-TV-nett.</article><article class="legalP" id="kapittel-1-paragraf-1-ledd-2">Forskriften skal legge til rette for konkurranse ved leveranse av tjenester i kabel-TV-nett og bidra til øket valgfrihet for sluttbrukerne av nettet.</article><article class="legalP" id="kapittel-1-paragraf-1-ledd-3">Forskriften skal videre bidra til at det ved anlegg og drift av kabel-TV-nett ikke oppstår skade på personer, installasjoner eller offentlig telenett.</article></article><article class="legalArticle" data-lovdata-URL="LTI/forskrift/2001-02-14-163/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Forskriften gjelder de plikter eier, signalleverandør og autorisert installatør har ved anlegg og drift av kabel-TV-nett.</article><article class="legalP" id="kapittel-1-paragraf-2-ledd-2">§ 5 – § 12 og § 14 – § 20 gjelder ikke for frittstående nett som betjener inntil ti mottakertilkoblinger.</article></article><article class="legalArticle" data-lovdata-URL="LTI/forskrift/2001-02-14-163/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-3-ledd-1">I forskriften forstås med<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1"><i>Kabel-TV-nett:</i> Kabelnett, fellesantenneanlegg eller tilsvarende anlegg som ved hjelp av elektromagnetiske bølger overfører kringkastings- eller telesignaler, via kabler eller andre overføringsmedia med tilsvarende funksjon, mellom nettets inngang og signaloverleveringspunkter herunder mottakertilkoblinger, antenner, antennekontakter etc. En hovedsentral er en del av kabel-TV-nettet.</article></article></li><li data-li-identifier="b)" data-name="b)"><article class="listArticle" id="kapittel-1-paragraf-3-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1"><i>Frittstående kabel-TV-nett</i>: Kabel-TV-nett (fellesantenneanlegg) som ikke er tilkoblet eller mottar kringkastings- eller telesignaler fra andre nett.</article></article></li><li data-li-identifier="c)" data-name="c)"><article class="listArticle" id="kapittel-1-paragraf-3-ledd-1-punkt-3"><article class="legalP" id="kapittel-1-paragraf-3-ledd-1-punkt-3-ledd-1"><i>Beboernett:</i> Kabel-TV-nett eiet av beboersammenslutninger som borettslag, sameie o.l. og som er registrert i Post- og teletilsynet som eget nett.</article></article></li><li data-li-identifier="d)" data-name="d)"><article class="listArticle" id="kapittel-1-paragraf-3-ledd-1-punkt-4"><article class="legalP" id="kapittel-1-paragraf-3-ledd-1-punkt-4-ledd-1"><i>Sluttbruker:</i> Person, foretak, sammenslutning eller offentlig organ som er tilknyttet kabel-TV-nett.</article></article></li><li data-li-identifier="e)" data-name="e)"><article class="listArticle" id="kapittel-1-paragraf-3-ledd-1-punkt-5"><article class="legalP" id="kapittel-1-paragraf-3-ledd-1-punkt-5-ledd-1"><i>Kabel-TV-installatør:</i> Virksomhet som har autorisasjon fra Post- og teletilsynet til å utføre installasjon og vedlikehold på kabel-TV-nett.</article></article></li><li data-li-identifier="f)" data-name="f)"><article class="listArticle" id="kapittel-1-paragraf-3-ledd-1-punkt-6"><article class="legalP" id="kapittel-1-paragraf-3-ledd-1-punkt-6-ledd-1"><i>Privat telenett:</i> Telenett tilknyttet offentlig telenett for transport av offentlig teletjeneste.</article></article></li><li data-li-identifier="g)" data-name="g)"><article class="listArticle" id="kapittel-1-paragraf-3-ledd-1-punkt-7"><article class="legalP" id="kapittel-1-paragraf-3-ledd-1-punkt-7-ledd-1"><i>Elektromagnetisk kompatibilitet (EMC):</i> Den evne en innretning, et apparat eller et system har til å funksjonere tilfredsstillende i sitt elektromagnetiske miljø uten å forårsake uakseptable elektromagnetiske forstyrrelser for noe i dette miljø.</article></article></li></ul></article><article class="legalP" id="kapittel-1-paragraf-3-ledd-2">For <i>offentlig telenett, offentlig telefontjeneste</i> og <i>teletjeneste</i> gjelder definisjonene i teleloven.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2001-02-14-163/KAPITTEL_2"><h2>Kapittel II. Generelle bestemmelser</h2><article class="legalArticle" data-lovdata-URL="LTI/forskrift/2001-02-14-163/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Anlegg og bruk av kabel-TV-nett</span></h3><article class="legalP" id="kapittel-2-paragraf-1-ledd-1">Enhver kan anlegge kabel-TV-nett. Kabel-TV-nett nyttes til transport av kringkastingssignaler frem til andre nett eller til sluttbruker, til transport av offentlig teletjeneste og kommunikasjon mellom sluttbrukerne i nettet, jf. § 6.</article><article class="legalP" id="kapittel-2-paragraf-1-ledd-2">Kabel-TV-nett og sammenkoblingspunkt mellom kabel-TV-nett skal ved anlegg og oppgradering utformes slik at flere signal- og tjenesteleverandører kan levere kringkastingssignal og teletjenester til slike nett. Ved sammenkobling av kabel-TV-nett med sikte på signal- og tjenesteleveranse til beboernett og andre brukereide kabel-TV-nett, skal eier av kabel-TV-nett som tilbyr signal- og tjenesteleveranser tilby eiere av andre beboernett og andre brukereide nett i samme lokale område å knytte seg til nettet i et felles punkt. Tilbudet skal fremsettes skriftlig og slik at mottakeren gis rimelig tid til å vurdere muligheten for tilknytning. Med lokale område menes f.eks boligfelt, næringspark, nabolag. I tilfeller hvor tilbudsplikten vil virke urimelig kan Post- og teletilsynet unnta fra kravet om tilbudsplikt.</article><article class="legalP" id="kapittel-2-paragraf-1-ledd-3">Eier av beboernett kan selv velge leverandør av kringkastingssignal og offentlig teletjeneste. Netteier kan fritt velge autorisert installatør for arbeider i eget nett.</article><article class="legalP" id="kapittel-2-paragraf-1-ledd-4">Tilbud om signalleveranse til og utbygging og drift av kabel-TV-nett skal gis uavhengig av hverandre.</article></article><article class="legalArticle" data-lovdata-URL="LTI/forskrift/2001-02-14-163/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Registrering</span></h3><article class="legalP" id="kapittel-2-paragraf-2-ledd-1">Før kabel-TV-nett anlegges, skal eier melde nettet til Post- og teletilsynet på fastsatt skjema.</article><article class="legalP" id="kapittel-2-paragraf-2-ledd-2">Eier skal straks melde endringer i virksomhet, herunder eierskifte, adresseendring eller opphør av virksomhet eller andre forhold som kan være av betydning for registreringen, til Post- og teletilsynet.</article></article><article class="legalArticle" data-lovdata-URL="LTI/forskrift/2001-02-14-163/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Bruk av kabel-TV-nett til teletjenester</span></h3><article class="legalP" id="kapittel-2-paragraf-3-ledd-1">Dersom kabel-TV-nett nyttes til transport av teletjenester, omfattes transporten av disse også av forskrift av 5. desember 1997 nr. 1259 om offentlig telenett og offentlig teletjeneste, forskrift av 20. juni 2000 nr. 628 om EØS-krav til radio- og teleterminalutstyr med hensyn til publisering av grensesnittspesifikasjoner, og forskrift av 14. februar 2001 nr. 162 om privat telenett, jf. kapittel I innledende bestemmelser og kapittel II generelle bestemmelser.</article><article class="legalP" id="kapittel-2-paragraf-3-ledd-2">Det er ikke tillatt å transportere offentlig telefontjeneste i nettdeler der sluttbrukernes mottakertilkobling er koblet på en slik måte at de enkelte sluttbrukere kan påvirke hverandres installasjoner med hensyn til avlytting og/eller kvalitet (serienett), jf. § 19 om installasjon.</article></article><article class="legalArticle" data-lovdata-URL="LTI/forskrift/2001-02-14-163/§7" data-name="§7" id="kapittel-2-paragraf-4"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Levering av signaler til andre kabel-TV-nett</span></h3><article class="legalP" id="kapittel-2-paragraf-4-ledd-1">Leverandør kan ikke levere signaler som bruker frekvensområde (kapasitet) utover det som fremgår av avtale. I avtalen om signalleveranse skal det spesifiseres hvilket frekvensområde som anvendes for den enkelte tjeneste i nettet.</article><article class="legalP" id="kapittel-2-paragraf-4-ledd-2">Det er ikke tillatt å levere signaler til kabel-TV-nett som ikke er registrert, jf. § 5.</article><article class="legalP" id="kapittel-2-paragraf-4-ledd-3">Ved anlegg og oppgradering skal levering av signaler skje til ett klart angitt fysisk punkt. Sammenkoblingspunktet skal plasseres der eier av signalmottakende nett eller sluttbruker angir, jf. § 15.</article></article><article class="legalArticle" data-lovdata-URL="LTI/forskrift/2001-02-14-163/§8" data-name="§8" id="kapittel-2-paragraf-5"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Autorisert installatør</span></h3><article class="legalP" id="kapittel-2-paragraf-5-ledd-1">Eier skal nytte kabel-TV-installatør autorisert av Post- og teletilsynet ved installasjon og vedlikehold av kabel-TV-nett, jf. forskrift av 1. februar 2001 nr. 115 om autorisasjon.</article><article class="legalP" id="kapittel-2-paragraf-5-ledd-2">I kabel-TV-nett basert på parkabelteknologi kan også autorisert teleinstallatør nyttes.</article><article class="legalP" id="kapittel-2-paragraf-5-ledd-3">Ved bruk av radiobaserte løsninger skal autorisert radioinstallatør nyttes.</article></article><article class="legalArticle" data-lovdata-URL="LTI/forskrift/2001-02-14-163/§9" data-name="§9" id="kapittel-2-paragraf-6"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Gebyr</span></h3><article class="legalP" id="kapittel-2-paragraf-6-ledd-1">Eier skal betale et årlig gebyr for registrering og tilsyn, jf. forskrift av 20. mars 2000 nr. 302 om gebyr til Post- og teletilsynet.</article></article><article class="legalArticle" data-lovdata-URL="LTI/forskrift/2001-02-14-163/§10" data-name="§10" id="kapittel-2-paragraf-7"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Årlig rapporteringsplikt</span></h3><article class="legalP" id="kapittel-2-paragraf-7-ledd-1">Netteier plikter årlig å gi opplysninger om endring i registrerte opplysninger om adresse, antall tilkoblinger i nettet, tjenestetilbud mv. på fastsatt skjema.</article><article class="legalP" id="kapittel-2-paragraf-7-ledd-2">Rapporten danner grunnlag for fastsetting av årlig gebyr. Ved manglende innsending av opplysninger om antall tilkoblinger kan Post- og teletilsynet fastsette grunnlaget for gebyrberegningen skjønnsmessig.</article></article><article class="legalArticle" data-lovdata-URL="LTI/forskrift/2001-02-14-163/§11" data-name="§11" id="kapittel-2-paragraf-8"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Drift og vedlikehold</span></h3><article class="legalP" id="kapittel-2-paragraf-8-ledd-1">Eier har ansvar for drift og vedlikehold av nettet.</article></article></section><section class="section" data-name="kapIII" id="kapittel-3" data-lovdata-URL="LTI/forskrift/2001-02-14-163/KAPITTEL_3"><h2>Kapittel III. Tekniske bestemmelser</h2><article class="legalArticle" data-lovdata-URL="LTI/forskrift/2001-02-14-163/§12" data-name="§12" id="kapittel-3-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Kvalitetskrav</span></h3><article class="legalP" id="kapittel-3-paragraf-1-ledd-1">Kabel-TV-nett skal ha tilfredsstillende kvalitet.</article><article class="legalP" id="kapittel-3-paragraf-1-ledd-2">Dette innebærer at<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-1-ledd-2-punkt-1"><article class="legalP" id="kapittel-3-paragraf-1-ledd-2-punkt-1-ledd-1">kabler og annet utstyr tilfredsstiller kravene i relevante standarder</article></article></li><li data-li-identifier="b)" data-name="b)"><article class="listArticle" id="kapittel-3-paragraf-1-ledd-2-punkt-2"><article class="legalP" id="kapittel-3-paragraf-1-ledd-2-punkt-2-ledd-1">det tas hensyn til hvilke offentlige teletjenester som skal formidles</article></article></li><li data-li-identifier="c)" data-name="c)"><article class="listArticle" id="kapittel-3-paragraf-1-ledd-2-punkt-3"><article class="legalP" id="kapittel-3-paragraf-1-ledd-2-punkt-3-ledd-1">det tas hensyn til hvilke nett som skal tilkobles og hvilke krav dette gir for kabel-TV-nett og til grensesnitt for sammenkobling av nett.</article></article></li></ul></article><article class="legalP" id="kapittel-3-paragraf-1-ledd-3">Med relevant standard menes standard fastsatt av<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-1-ledd-3-punkt-1"><article class="legalP" id="kapittel-3-paragraf-1-ledd-3-punkt-1-ledd-1">ETSI (European Telecommunications Standards Institute – Det europeiske standardiseringsinstituttet for telekommunikasjon)</article></article></li><li data-li-identifier="b)" data-name="b)"><article class="listArticle" id="kapittel-3-paragraf-1-ledd-3-punkt-2"><article class="legalP" id="kapittel-3-paragraf-1-ledd-3-punkt-2-ledd-1">CEN (European Committee for Standardization – Den europeiske standardiseringsorganisasjonen)</article></article></li><li data-li-identifier="c)" data-name="c)"><article class="listArticle" id="kapittel-3-paragraf-1-ledd-3-punkt-3"><article class="legalP" id="kapittel-3-paragraf-1-ledd-3-punkt-3-ledd-1">CENELEC (European Committee for Electrotechnical Standardization – Den europeiske elektrotekniske standardiseringsorganisasjonen)</article></article></li><li data-li-identifier="d)" data-name="d)"><article class="listArticle" id="kapittel-3-paragraf-1-ledd-3-punkt-4"><article class="legalP" id="kapittel-3-paragraf-1-ledd-3-punkt-4-ledd-1">ITU (International Telecommunication Union – Den internasjonale teleunion)</article></article></li><li data-li-identifier="e)" data-name="e)"><article class="listArticle" id="kapittel-3-paragraf-1-ledd-3-punkt-5"><article class="legalP" id="kapittel-3-paragraf-1-ledd-3-punkt-5-ledd-1">ISO (International Organization for Standardization – Den internasjonale standardiseringsorganisasjonen) eller</article></article></li><li data-li-identifier="f)" data-name="f)"><article class="listArticle" id="kapittel-3-paragraf-1-ledd-3-punkt-6"><article class="legalP" id="kapittel-3-paragraf-1-ledd-3-punkt-6-ledd-1">IEC (International Electrotechnical Commission – Den internasjonale elektrotekniske kommisjon).</article></article></li></ul></article><article class="legalP" id="kapittel-3-paragraf-1-ledd-4">Post- og teletilsynet gir veiledning om standarder.</article></article><article class="legalArticle" data-lovdata-URL="LTI/forskrift/2001-02-14-163/§13" data-name="§13" id="kapittel-3-paragraf-2"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Frekvenser</span></h3><article class="legalP" id="kapittel-3-paragraf-2-ledd-1">Radiobasert (trådløs) overføring er ikke tillatt uten særskilt tillatelse.</article><article class="legalP" id="kapittel-3-paragraf-2-ledd-2">Ved overføring i kabel kan frekvensområdet 5 til 2150 MHz nyttes, med unntak av frekvensområdene angitt i tabellen nedenfor.<p class="leddfortsettelse">Frekvensområder som ikke er tillatt nyttet i kabel-TV-nett: <table><thead><tr><th data-text-align="left" data-vertical-align="top"><i>Frekvensområde [ MHz ] </i></th><th data-text-align="left" data-vertical-align="top"><i>Forstyrrelsesfare for</i></th></tr></thead><tbody><tr><td data-text-align="left" data-vertical-align="top">108-137</td><td data-text-align="left" data-vertical-align="top">luftfartsnavigasjon og<br />-kommunikasjon</td></tr><tr><td data-text-align="left" data-vertical-align="top">242-244</td><td data-text-align="left" data-vertical-align="top">luftfart nødfrekvens</td></tr><tr><td data-text-align="left" data-vertical-align="top">328-336</td><td data-text-align="left" data-vertical-align="top">luftfartsnavigasjon</td></tr></tbody></table></p></article><article class="legalP" id="kapittel-3-paragraf-2-ledd-3">Det må ikke etableres kabel-TV-nett som mottar signaler fra satellitt-MF-installasjon i frekvensbåndet 960-1215 MHz nærmere enn 1000 meter fra anlegg for luftfartsnavigasjon (DME, TACAN).</article><article class="legalP" id="kapittel-3-paragraf-2-ledd-4">Post- og teletilsynet kan vedta plan for frekvensbruk i kabel-TV-nett.</article><article class="legalP" id="kapittel-3-paragraf-2-ledd-5">Post- og teletilsynet gir veiledning om etablering av satellitt-MF-anlegg og lokaliseringsbegrensninger.</article></article><article class="legalArticle" data-lovdata-URL="LTI/forskrift/2001-02-14-163/§14" data-name="§14" id="kapittel-3-paragraf-3"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Overføring av kringkastingssignal</span></h3><article class="legalP" id="kapittel-3-paragraf-3-ledd-1">Kringkastingssignal som overføres i kabel-TV-nett skal være av tilfredsstillende kvalitet fra nettets inngang til mottakertilkoblingen, jf. § 12. For fjernsyns- og radioprogram der formidlingsplikt følger av lov, skal signalkvaliteten i mottakertilkoblingen innebære at kabel-TV-nettet er et tilfredsstillende alternativ til direkte mottak av jordbundet formidling av samme kringkastingsprogram.</article></article><article class="legalArticle" data-lovdata-URL="LTI/forskrift/2001-02-14-163/§15" data-name="§15" id="kapittel-3-paragraf-4"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Sammenkobling</span></h3><article class="legalP" id="kapittel-3-paragraf-4-ledd-1">Sammenkobling av kabel-TV-nett skal utføres av autorisert installatør, jf. § 8. Sammenkoblingspunktet skal plasseres på et egnet sted, jf. § 7. Eier av signalmottakende nett skal påse at det er avsatt plass for sammenkoblingsmateriell i nær tilknytning til sammenkoblingspunktet.</article><article class="legalP" id="kapittel-3-paragraf-4-ledd-2">Tilkoblingsutstyr som skap, stativer o.l. for levering av signal og tjenester inngår i signalmottakende nett.</article><article class="legalP" id="kapittel-3-paragraf-4-ledd-3">For å sikre sluttbrukerne tilstrekkelig signalteknisk kvalitet, jf. § 11, § 12 og § 14, skal signalleverandør ta hensyn til at signalmottakende nett vil bidra til reduksjon av kvaliteten på det leverte signal. Post- og teletilsynet gir veiledning om hvilke konsekvenser dette har i forhold til antall tilknytninger i signalmottakende nett. Dersom signalleverandør og eier av signalmottakende nett velger andre sammenkoblingsløsninger enn de som omfattes av Post- og teletilsynets veiledning, skal dette rapporteres på særskilt skjema. Sammenkoblinger skal alltid dokumenteres, jf. § 20.</article><article class="legalP" id="kapittel-3-paragraf-4-ledd-4">Signalmottakende nett må ikke utvides eller endres slik at signalkvaliteten ikke lenger er tilfredsstillende, jf. § 12.</article></article><article class="legalArticle" data-lovdata-URL="LTI/forskrift/2001-02-14-163/§16" data-name="§16" id="kapittel-3-paragraf-5"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Dimensjonering og beskyttelse</span></h3><article class="legalP" id="kapittel-3-paragraf-5-ledd-1">Ved anlegg og oppgradering skal fordelere og koblingsrom dimensjoneres slik at de gir mulighet for utvidelser av kabel-TV-nettet, og tilstrekkelig tilgjengelighet ved vedlikehold.</article><article class="legalP" id="kapittel-3-paragraf-5-ledd-2">Uvedkommende skal ikke ha adgang til fordelere og koblingsrom.</article><article class="legalP" id="kapittel-3-paragraf-5-ledd-3">Post- og teletilsynet gir veiledning om dimensjonering, beskyttelse og plassering av materiell.</article></article><article class="legalArticle" data-lovdata-URL="LTI/forskrift/2001-02-14-163/§17" data-name="§17" id="kapittel-3-paragraf-6"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Signalreferansejordanlegg</span></h3><article class="legalP" id="kapittel-3-paragraf-6-ledd-1">Installatøren skal vurdere om det, på grunn av jordpotensialforskjeller, er behov for å etablere separat anlegg for signalreferansejord.</article><article class="legalP" id="kapittel-3-paragraf-6-ledd-2">Anlegg for signalreferansejord bruker samme jordelektrode som sterkstrømsanlegget og skal ha varig sammenkobling til jord.</article><article class="legalP" id="kapittel-3-paragraf-6-ledd-3">Anlegg for signalreferansejord skal utføres slik utstyrsleverandøren anviser eller i henhold til relevante standarder.</article><article class="legalP" id="kapittel-3-paragraf-6-ledd-4">Post- og teletilsynet gir veiledning om utforming av anlegg for signalreferansejord.</article></article><article class="legalArticle" data-lovdata-URL="LTI/forskrift/2001-02-14-163/§18" data-name="§18" id="kapittel-3-paragraf-7"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Elektromagnetisk kompatibilitet (EMC)</span></h3><article class="legalP" id="kapittel-3-paragraf-7-ledd-1">Kabel-TV-nett skal bygges og drives slik at de fungerer tilfredsstillende og ikke forårsaker uakseptable elektromagnetiske forstyrrelser.</article><article class="legalP" id="kapittel-3-paragraf-7-ledd-2">Kravet er oppfylt dersom nettet tilfredsstiller forskrift av 2. januar 1996 nr. 3 om elektromagnetisk kompatibilitet (EMC) for teleutstyr og relevante EMC-standarder for kabel-TV-nett.</article><article class="legalP" id="kapittel-3-paragraf-7-ledd-3">Eier av kabel-TV-nett kan pålegges tiltak for å redusere forstyrrelsen hvis det ved uønsket utstråling som ikke overskrider krav til maksimal utstråling, allikevel skulle oppstå forstyrrelser av radiosamband, jf. § 22 om tilsyn og § 24 om sanksjoner.</article><article class="legalP" id="kapittel-3-paragraf-7-ledd-4">I frekvensområder som nyttes for overføring av analoge kringkastingssignal, skal dempningen mellom to vilkårlige mottakertilkoblinger være tilstrekkelig til at forstyrrelser ikke oppstår. Kravet til grenseverdier for nødvendig dempning ansees oppfylt når relevant standard følges.</article><article class="legalP" id="kapittel-3-paragraf-7-ledd-5">Hvis kabel-TV-nettet nyttes til teletjenester, må det gjøres nødvendige tiltak som sikrer at kringkastingssignal og teletjenester ikke forstyrrer hverandre.</article><article class="legalP" id="kapittel-3-paragraf-7-ledd-6">Post- og teletilsynet gir veiledning om hvilke standarder som er relevante når det gjelder EMC og om anvendelse av standardene.</article></article><article class="legalArticle" data-lovdata-URL="LTI/forskrift/2001-02-14-163/§19" data-name="§19" id="kapittel-3-paragraf-8"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Installasjon</span></h3><article class="legalP" id="kapittel-3-paragraf-8-ledd-1">Installasjon og reparasjon skal være fagmessig utført.</article><article class="legalP" id="kapittel-3-paragraf-8-ledd-2">Kabler og ledninger i kabel-TV-nett skal monteres slik at kurser enkelt kan identifiseres, og slik at kobling, nedkobling, testing og nødvendig sikring enkelt kan utføres.</article><article class="legalP" id="kapittel-3-paragraf-8-ledd-3">Kablene skal så langt mulig legges uten skjøter. Må kabelen skjøtes, for eksempel grunnet spesielt vanskelige framføringsveier, skal skjøten registreres, jf. § 20.</article><article class="legalP" id="kapittel-3-paragraf-8-ledd-4">Ved nyanlegg og oppgradering av eldre nett, skal nettdelen som sluttbrukerne tilkobles legges i stjernestruktur. Flest mulig sluttbrukere skal samles i ett felles stjerneforgreningspunkt. Det er ikke tillatt å sette inn mottakertilkoblinger i forbindelsen mellom stjernepunkter.</article><article class="legalP" id="kapittel-3-paragraf-8-ledd-5">Post- og teletilsynet gir veiledning om hva som er fagmessig utførelse.</article></article><article class="legalArticle" data-lovdata-URL="LTI/forskrift/2001-02-14-163/§20" data-name="§20" id="kapittel-3-paragraf-9"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Dokumentasjon, merking mv.</span></h3><article class="legalP" id="kapittel-3-paragraf-9-ledd-1">Når kabel-TV-nettet settes i drift etter installasjon kreves dokumentasjon. Dokumentasjonen skal utarbeides av installatør og leveres eier. Ved endringer av nettet skal den som utfører endringen oppdatere dokumentasjonen.</article><article class="legalP" id="kapittel-3-paragraf-9-ledd-2">Dokumentasjonen må vise den geografiske utstrekningen av kabel-TV-nettet, samt alle termineringspunkter. Dokumentasjonen skal beskrive anlegget slik at vedlikehold og endringer kan utføres hensiktsmessig. For signalmottakende nett skal det alltid foreligge dokumentasjon av sammenkobling (grensesnitt) mot signalleverandørens nett.</article><article class="legalP" id="kapittel-3-paragraf-9-ledd-3">Eier skal oppbevare dokumentasjonen så lenge anlegget er i drift, og slik at denne er tilgjengelig ved kontroll, jf. § 22 om tilsyn. Installatør skal oppbevare kopi av dokumentasjonen i minst 10 år.</article><article class="legalP" id="kapittel-3-paragraf-9-ledd-4">Eventuelle tiltak vedrørende atmosfæriske utladninger eller koblede effekter fra nærførte elektriske anlegg skal fremgå av dokumentasjonen. Eventuelle underlag som beregninger og målinger knyttet til slike tiltak oppbevares av installatør.</article><article class="legalP" id="kapittel-3-paragraf-9-ledd-5">Post- og teletilsynet gir veiledning om utforming av dokumentasjonen.</article></article></section><section class="section" data-name="kapIV" id="kapittel-4" data-lovdata-URL="LTI/forskrift/2001-02-14-163/KAPITTEL_4"><h2>Kapittel IV. Taushetsplikt, tilsyn, klage mv.</h2><article class="legalArticle" data-lovdata-URL="LTI/forskrift/2001-02-14-163/§21" data-name="§21" id="kapittel-4-paragraf-1"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Taushetsplikt</span></h3><article class="legalP" id="kapittel-4-paragraf-1-ledd-1">Dersom kabel-TV-nett nyttes for offentlig teletjeneste, skal installatør og tilbyder av tilgang til offentlig telenett eller offentlig teletjeneste bevare taushet om innholdet i telekommunikasjon og andres bruk av telekommunikasjon i samsvar med teleloven § 9-3.</article></article><article class="legalArticle" data-lovdata-URL="LTI/forskrift/2001-02-14-163/§22" data-name="§22" id="kapittel-4-paragraf-2"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Tilsyn</span></h3><article class="legalP" id="kapittel-4-paragraf-2-ledd-1">Post- og teletilsynet fører tilsyn med at bestemmelsene i forskriften og vedtak fastsatt med hjemmel i forskriften blir oppfylt.</article><article class="legalP" id="kapittel-4-paragraf-2-ledd-2">Som ledd i tilsynet kan Post- og teletilsynet ta stikkprøver, utføre målinger eller gjennomføre annen kontroll av nettet.</article><article class="legalP" id="kapittel-4-paragraf-2-ledd-3">Eier plikter å gi tilsynet uhindret adgang til nettet og lokaler og medvirke til gjennomføringen av kontrollen, jf. teleloven kapittel 7. Nødvendige opplysninger og dokumentasjon skal utleveres, jf. teleloven § 9-1. Post- og teletilsynet kan kreve at installatør eller annen kyndig person er tilstede.</article></article><article class="legalArticle" data-lovdata-URL="LTI/forskrift/2001-02-14-163/§23" data-name="§23" id="kapittel-4-paragraf-3"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Unntak</span></h3><article class="legalP" id="kapittel-4-paragraf-3-ledd-1">Post- og teletilsynet kan i særlige tilfeller gjøre unntak fra bestemmelser i forskriften.</article></article><article class="legalArticle" data-lovdata-URL="LTI/forskrift/2001-02-14-163/§24" data-name="§24" id="kapittel-4-paragraf-4"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Sanksjoner</span></h3><article class="legalP" id="kapittel-4-paragraf-4-ledd-1">Ved brudd på plikter etter forskriften kan Post- og teletilsynet gjennomføre sanksjoner etter teleloven kapittel 7, og fastsette tvangsmulkt etter teleloven § 10-3.</article><article class="legalP" id="kapittel-4-paragraf-4-ledd-2">Brudd på forskriften straffes etter teleloven § 10-4.</article></article><article class="legalArticle" data-lovdata-URL="LTI/forskrift/2001-02-14-163/§25" data-name="§25" id="kapittel-4-paragraf-5"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Klage</span></h3><article class="legalP" id="kapittel-4-paragraf-5-ledd-1">Statens teleforvaltningsråd er klageinstans for enkeltvedtak fastsatt med hjemmel i forskriften.</article></article><article class="legalArticle" data-lovdata-URL="LTI/forskrift/2001-02-14-163/§26" data-name="§26" id="kapittel-4-paragraf-6"><h3 class="legalArticleHeader"><span class="legalArticleValue">§ 26</span>. <span class="legalArticleTitle">Ikrafttreden</span></h3><article class="legalP" id="kapittel-4-paragraf-6-ledd-1">Forskriften trer i kraft straks.</article><article class="legalP" id="kapittel-4-paragraf-6-ledd-2">Fra samme dato oppheves følgende forskrifter:<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-6-ledd-2-punkt-1"><article class="legalP" id="kapittel-4-paragraf-6-ledd-2-punkt-1-ledd-1">forskrift av 25. juni 1984 nr. 1315 om tekniske forskrifter for kabelnett/fellesantenneanlegg</article></article></li><li data-li-identifier="b)" data-name="b)"><article class="listArticle" id="kapittel-4-paragraf-6-ledd-2-punkt-2"><article class="legalP" id="kapittel-4-paragraf-6-ledd-2-punkt-2-ledd-1">forskrift av 22. januar 1988 nr. 110 om fastsettelse av abonnementskontrakt for kabelnett</article></article></li><li data-li-identifier="c)" data-name="c)"><article class="listArticle" id="kapittel-4-paragraf-6-ledd-2-punkt-3"><article class="legalP" id="kapittel-4-paragraf-6-ledd-2-punkt-3-ledd-1">forskrift av 15. mai 1997 nr. 472 om overføringsnett for kringkasting (kabel-TV-nett).</article></article></li></ul></article></article></section></main></body></html>