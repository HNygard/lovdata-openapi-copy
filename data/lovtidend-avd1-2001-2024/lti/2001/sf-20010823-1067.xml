<!DOCTYPE html><html lang="no"><head><title>Forskrift om medisinske undersøkelser av seilflygere, mikroflygere, førere av friballong og kabinbesetningsmedlemmer (BSL C 1-2).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-08-23-1067</dd><dt class="dokid">DokumentID</dt><dd class="dokid">LTI/forskrift/2001-08-23-1067</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 11</dd><dt class="dateInForce">I kraft fra</dt><dd class="dateInForce">2001-08-23</dd><dt class="changesToDocuments">Endrer</dt><dd class="changesToDocuments"><ul><li>forskrift/2000-01-23-103</li><li>forskrift/2000-12-20-1630</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1993-06-11-101/§5-1</li><li>lov/1993-06-11-101/§5-3</li><li>forskrift/1999-12-10-1273</li></ul></dd><dt class="dateOfPublication">Kunngjort</dt><dd class="dateOfPublication">2001-09-21</dd><dt class="journalNumber">Journalnummer</dt><dd class="journalNumber">2001-1064</dd><dt class="titleShort">Korttittel</dt><dd class="titleShort">Forskr. medisinske undersøkelser (BSL C 1-2)</dd><dt class="title">Tittel</dt><dd class="title">Forskrift om medisinske undersøkelser av seilflygere, mikroflygere, førere av friballong og kabinbesetningsmedlemmer (BSL C 1-2).</dd><dt class="miscInformation">Annet om dokumentet</dt><dd class="miscInformation">Fastsatt av Luftfartstilsynet 23. august 2001 med hjemmel lov av 11. juni 1993 nr. 101 om luftfart (luftfartsloven) § 5-1 og § 5-3, jf. delegeringsvedtak av 10. desember 1999 nr. 1273.</dd><dt class="refid">RefID</dt><dd class="refid">forskrift/2001-08-23-1067</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om medisinske undersøkelser av seilflygere, mikroflygere, førere av friballong og kabinbesetningsmedlemmer (BSL C 1-2).<ul class="tocSubUl"><li>1. Formål</li><li>2. Virkeområde</li><li>3. Generelle bestemmelser</li><li>4. Medisinske undersøkelsers gjennomføring, omfang og gyldighetstid</li><li>5. Protokoll over medisinske undersøkelser</li><li>6. Oppnevnelse av leger</li><li>7. Dispensasjon</li><li>8. Klage</li><li>9. Straff</li><li>10. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2001-08-23-1067" id="dokument"><h1>Forskrift om medisinske undersøkelser av seilflygere, mikroflygere, førere av friballong og kabinbesetningsmedlemmer (BSL C 1-2).</h1><section class="section" data-name="kap1" id="kapittel-1" data-lovdata-URL="LTI/forskrift/2001-08-23-1067/KAPITTEL_1"><h2>1. Formål</h2><article class="legalP" id="kapittel-1-ledd-1">Formålet med denne forskriften er å sette krav til legers undersøkelser av om søker av luftfartssertifikat og -bevis er medisinsk skikket for lufttjeneste.</article></section><section class="section" data-name="kap2" id="kapittel-2" data-lovdata-URL="LTI/forskrift/2001-08-23-1067/KAPITTEL_2"><h2>2. Virkeområde</h2><article class="legalP" id="kapittel-2-ledd-1">Denne forskriften gjelder de medisinske undersøkelser som kreves for utstedelse, forlengelse og gjenutstedelse av luftfartssertifikater og -bevis, i tillegg til den senere kontroll med sertifikatinnehaverens medisinske skikkethet for den aktuelle tjeneste.</article><article class="legalP" id="kapittel-2-ledd-2">Forskriften setter også krav til den senere kontroll med sertifikatinnehaverens medisinske skikkethet for den tjenesten han skal utføre.</article></section><section class="section" data-name="kap3" id="kapittel-3" data-lovdata-URL="LTI/forskrift/2001-08-23-1067/KAPITTEL_3"><h2>3. Generelle bestemmelser</h2><article class="marginIdArticle" id="kapittel-3-punkt-1"><span class="data-marginOriginalId">3.1.</span><span class="miscHeadline"><i>Medisinske undersøkelser</i></span><article class="legalP" id="kapittel-3-punkt-1-ledd-1">Søkere og innehavere av luftfartssertifikater og -bevis skal gjennomgå følgende medisinske undersøkelser:<ul class="defaultList"><li data-li-identifier="a)" data-name="a)"><article class="listArticle" id="kapittel-3-punkt-1-ledd-1-punkt-1"><article class="legalP" id="kapittel-3-punkt-1-ledd-1-punkt-1-ledd-1">generell flymedisinsk undersøkelse</article></article></li><li data-li-identifier="b)" data-name="b)"><article class="listArticle" id="kapittel-3-punkt-1-ledd-1-punkt-2"><article class="legalP" id="kapittel-3-punkt-1-ledd-1-punkt-2-ledd-1">undersøkelse av fargesans.</article></article></li></ul></article></article><article class="marginIdArticle" id="kapittel-3-punkt-2"><span class="data-marginOriginalId">3.2.</span><span class="miscHeadline"><i>Undersøkelsesinstanser</i></span><article class="legalP" id="kapittel-3-punkt-2-ledd-1">De medisinske undersøkelser av seilflyger, mikroflyger og fører av friballong skal utføres av en eller flere av de følgende: enhver lege med norsk legelisens, oppnevnte flyleger, oppnevnte spesialister, Flymedisinsk institutt eller Den militære flylegenemnd.</article><article class="legalP" id="kapittel-3-punkt-2-ledd-2">De medisinske undersøkelser av kabinbesetningsmedlemmer skal utføres av en eller flere av de følgende: oppnevnte flyleger, oppnevnte spesialister, Flymedisinsk institutt eller Den militære flylegenemnd.</article></article><article class="marginIdArticle" id="kapittel-3-punkt-3"><span class="data-marginOriginalId">3.3.</span><span class="miscHeadline"><i>Førstegangs undersøkelse</i></span><article class="legalP" id="kapittel-3-punkt-3-ledd-1">Søkere av luftfartssertifikater og -bevis skal i forbindelse med førstegangs undersøkelse fremlegge bekreftelse, fortrinnsvis fra ektefelle eller nær slektning, om at søkeren ikke har hatt epilepsi, kramper eller bevissthetstap i løpet av de siste 10 år.</article></article><article class="marginIdArticle" id="kapittel-3-punkt-4"><span class="data-marginOriginalId">3.4.</span><span class="miscHeadline"><i>Tilsyn og kontroll</i></span><article class="legalP" id="kapittel-3-punkt-4-ledd-1">Flymedisinsk seksjon i Luftfartstilsynet kan når den finner grunn til det, forlange innkalt til kontrollundersøkelse alt personell som har gyldig legeattest til luftfartssertifikat.</article><article class="legalP" id="kapittel-3-punkt-4-ledd-2">Kontrollundersøkelsen skal foregå hos oppnevnt lege, spesialist, eller i utlandet hos godkjent lege.</article><article class="legalP" id="kapittel-3-punkt-4-ledd-3">Flymedisinsk seksjon i Luftfartstilsynet kan også forlange utført nødvendige tilleggsundersøkelser.</article><article class="legalP" id="kapittel-3-punkt-4-ledd-4">Flymedisinsk seksjon i Luftfartstilsynet kan pålegge innehavere av luftfartssertifikat/-bevis som har vært erklært tjenesteudyktig å underkaste seg særskilt tilsyn og kontroll.</article></article><article class="marginIdArticle" id="kapittel-3-punkt-5"><span class="data-marginOriginalId">3.5.</span><span class="miscHeadline"><i>Underrettelsesplikt</i></span><article class="legalP" id="kapittel-3-punkt-5-ledd-1">Innehaver av luftfartssertifikat eller -bevis skal ikke utføre tjeneste når det er inntrådt forandring i helsetilstanden som medfører at de medisinske krav ikke lenger er oppfylte. Flymedisinsk seksjon i Luftfartstilsynet skal underrettes når sertifikatinnehaveren må forstå at sykdomsforholdet er av varig art.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2001-08-23-1067/KAPITTEL_4"><h2>4. Medisinske undersøkelsers gjennomføring, omfang og gyldighetstid</h2><article class="marginIdArticle" id="kapittel-4-punkt-1"><span class="data-marginOriginalId">4.1.</span><span class="miscHeadline"><i>Generelt</i></span><article class="legalP" id="kapittel-4-punkt-1-ledd-1">Omfanget av medisinske undersøkelser for de ulike typer luftfartssertifikater og -bevis, gjennomføringen av undersøkelsene samt gyldighetstiden for de legeundersøkelser som er nevnt i pkt. 3.1 ovenfor, fremgår av tabeller i de følgende punkter.</article></article><article class="marginIdArticle" id="kapittel-4-punkt-2"><span class="data-marginOriginalId">4.2.</span><article class="legalP" id="kapittel-4-punkt-2-ledd-1"><i>Undersøkelsens omfang:</i><table><thead><tr><th data-text-align="left" data-vertical-align="top"><i>Sertifikat og bevis gjeldende for:</i></th><th data-text-align="left" data-vertical-align="top"><i>Ved førstegangs utstedelse kreves:</i></th><th data-text-align="left" data-vertical-align="top"><i>Ved senere fornyelser kreves:</i></th></tr></thead><tbody><tr><td data-text-align="left" data-vertical-align="top">Seilflyger, mikroflyger, fører av friballong</td><td data-text-align="left" data-vertical-align="top">LEGEERKLÆRING Generell flymedisinsk undersøkelse</td><td data-text-align="left" data-vertical-align="top">LEGEERKLÆRING Generell flymedisinsk undersøkelse</td></tr><tr><td data-text-align="left" data-vertical-align="top">Kabinbesetningsmedlem</td><td data-text-align="left" data-vertical-align="top">LEGEERKLÆRING Generell flymedisinsk undersøkelse</td><td data-text-align="left" data-vertical-align="top">LEGEERKLÆRING Generell flymedisinsk undersøkelse</td></tr></tbody></table></article></article><article class="marginIdArticle" id="kapittel-4-punkt-3"><span class="data-marginOriginalId">4.3.</span><article class="legalP" id="kapittel-4-punkt-3-ledd-1"><i>Gyldighetstid for legeattest:</i><table><thead><tr><th data-text-align="left" data-vertical-align="top"><i>Sertifikat/bevis gjeldende for:</i></th><th colspan="3" data-text-align="center" data-vertical-align="top"><i>Gyldighetstid, måneder</i></th></tr><tr><th data-text-align="left" data-vertical-align="top" /><th data-text-align="center" data-vertical-align="top"><i>Alder<br />under 40 år</i></th><th data-text-align="center" data-vertical-align="top"><i>Alder<br />40-50 år</i></th><th data-text-align="center" data-vertical-align="top"><i>Alder<br />over 50 år</i></th></tr></thead><tbody><tr><td data-text-align="left" data-vertical-align="top">Seilflygere, mikroflygere, førere av friballong</td><td data-text-align="center" data-vertical-align="top">60</td><td data-text-align="center" data-vertical-align="top">24</td><td data-text-align="center" data-vertical-align="top">12</td></tr><tr><td data-text-align="left" data-vertical-align="top">Kabinbesetningsmedlemmer</td><td data-text-align="center" data-vertical-align="top">60</td><td data-text-align="center" data-vertical-align="top">36</td><td data-text-align="center" data-vertical-align="top">36</td></tr></tbody></table><footer class="footnotes"><article class="footnote" data-name="l" data-unique-footnote-counter="1"><span class="footnoteLabel">l</span> Tabellen er rettet ifm. opprydning i dokumentets struktur. Se Norsk Lovtidend avdeling 1 2001 hefte 11 for kunngjøringens opprinnelige utseende, Lovtidend-redaksjonens anm.</article></footer></article><article class="legalP" id="kapittel-4-punkt-3-ledd-2">Legeattestens gyldighetstid regnes fra den dato legeundersøkelsen ble utført. Ved fornyelse godtas at legeundersøkelsen blir utført inntil 45 dager før legeattestens gyldighetsdato utløper.</article><article class="legalP" id="kapittel-4-punkt-3-ledd-3">Forlengelsen regnes fra legeattestens siste utløpsdato.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2001-08-23-1067/KAPITTEL_5"><h2>5. Protokoll over medisinske undersøkelser</h2><article class="marginIdArticle" id="kapittel-5-punkt-1"><span class="data-marginOriginalId">5.1</span><span class="miscHeadline"><i>Krav til skjema</i></span><article class="legalP" id="kapittel-5-punkt-1-ledd-1">Lege som undersøker søkere og innehavere av luftfartssertifikater og -bevis, skal gi en erklæring om utført undersøkelse på fastsatte skjema. Slike skjemaer fås hos Flymedisinsk seksjon i Luftfartstilsynet.</article><article class="legalP" id="kapittel-5-punkt-1-ledd-2">De aktuelle skjemaene er:<ul class="defaultList"><li data-li-identifier="a)" data-name="a)"><article class="listArticle" id="kapittel-5-punkt-1-ledd-2-punkt-1"><article class="legalP" id="kapittel-5-punkt-1-ledd-2-punkt-1-ledd-1">Søknadsskjema for legeattest til luftfartssertifikat</article><article class="legalP" id="kapittel-5-punkt-1-ledd-2-punkt-1-ledd-2">Søknadsskjemaet inneholder personopplysninger og egenopplysninger om helsen som undersøkende lege skal gjennomgå sammen med søkeren.</article></article></li><li data-li-identifier="b)" data-name="b)"><article class="listArticle" id="kapittel-5-punkt-1-ledd-2-punkt-2"><article class="legalP" id="kapittel-5-punkt-1-ledd-2-punkt-2-ledd-1">Legeerklæring</article><article class="legalP" id="kapittel-5-punkt-1-ledd-2-punkt-2-ledd-2">Legen som foretar den flymedisinske undersøkelsen av seilflygere, mikroflygere, førere av friballong og kabinbesetningsmedlemmer fører resultatet av undersøkelsen i legeerklæringsskjemaet.</article></article></li></ul></article></article><article class="marginIdArticle" id="kapittel-5-punkt-2"><span class="data-marginOriginalId">5.2.</span><span class="miscHeadline"><i>Dokumentasjon og kontroll av legeopplysningene</i></span></article><article class="marginIdArticle" id="kapittel-5-punkt-3"><span class="data-marginOriginalId">5.2.1.</span><span class="miscHeadline"><i>Seilflygere og førere av friballong </i></span><article class="legalP" id="kapittel-5-punkt-3-ledd-1">Når søkere til førerbevis for seilfly, mikrofly og friballong oppsøker en lege som ikke er oppnevnt av Luftfartstilsynet, skal søkeren ha med følgende dokumenter til legen:<ul class="defaultList"><li data-li-identifier="a)" data-name="a)"><article class="listArticle" id="kapittel-5-punkt-3-ledd-1-punkt-1"><article class="legalP" id="kapittel-5-punkt-3-ledd-1-punkt-1-ledd-1">BSL C 1-2 og C 1-3.</article></article></li><li data-li-identifier="b)" data-name="b)"><article class="listArticle" id="kapittel-5-punkt-3-ledd-1-punkt-2"><article class="legalP" id="kapittel-5-punkt-3-ledd-1-punkt-2-ledd-1">Søknadsskjema for legeattest til luftfartssertifikat/Legeerklæring – Generell flymedisinsk undersøkelse.</article></article></li><li data-li-identifier="c)" data-name="c)"><article class="listArticle" id="kapittel-5-punkt-3-ledd-1-punkt-3"><article class="legalP" id="kapittel-5-punkt-3-ledd-1-punkt-3-ledd-1">En konvolutt med felter for søkerens navn, personnummer og adresse, undersøkende leges kjennelse (skikket eller uskikket), underskrift og dato.</article></article></li><li data-li-identifier="d)" data-name="d)"><article class="listArticle" id="kapittel-5-punkt-3-ledd-1-punkt-4"><article class="legalP" id="kapittel-5-punkt-3-ledd-1-punkt-4-ledd-1">En erklæring fra en av søkerens nære pårørende om fravær av sykehistorie vedrørende epilepsi, kramper eller bevissthetstap.</article></article></li></ul></article><article class="legalP" id="kapittel-5-punkt-3-ledd-2">Når søker av førerbevis for seilfly eller friballong oppsøker lege oppnevnt av Luftfartstilsynet, skal slik konvolutt som omtalt i punkt c) tas med til legen.</article><article class="legalP" id="kapittel-5-punkt-3-ledd-3">Når undersøkelse er gjennomført og konvolutten utfylt som omtalt i punkt c), skal lukket konvolutt som inneholder søknadsskjema og legeerklæring sendes til Norsk Aero Klubb.</article></article><article class="marginIdArticle" id="kapittel-5-punkt-4"><span class="data-marginOriginalId">5.2.2.</span><span class="miscHeadline"><i>Kabinbesetningsmedlemmer</i></span><article class="legalP" id="kapittel-5-punkt-4-ledd-1">Kabinbesetningsmedlemmer skal undersøkes av leger som er oppnevnt av Luftfartstilsynet og søknadsskjema og legeerklæring skal sendes til Flymedisinsk seksjon i Luftfartstilsynet.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2001-08-23-1067/KAPITTEL_6"><h2>6. Oppnevnelse av leger</h2><article class="marginIdArticle" id="kapittel-6-punkt-1"><span class="data-marginOriginalId">6.1.</span><span class="miscHeadline"><i>Oppnevnelseskompetanse</i></span><article class="legalP" id="kapittel-6-punkt-1-ledd-1">Flymedisinsk seksjon i Luftfartstilsynet er bemyndiget til å oppnevne flyleger for generelle flymedisinske undersøkelser og spesialister for spesialistundersøkelser.</article></article><article class="marginIdArticle" id="kapittel-6-punkt-2"><span class="data-marginOriginalId">6.2.</span><span class="miscHeadline"><i>Oppnevnelseskompetanse utenfor riket</i></span><article class="legalP" id="kapittel-6-punkt-2-ledd-1">Medisinske undersøkelser i utlandet kan utføres av leger oppnevnt av de respektive lands luftfartsmyndigheter.</article></article></section><section class="section" data-name="kap7" id="kapittel-7" data-lovdata-URL="LTI/forskrift/2001-08-23-1067/KAPITTEL_7"><h2>7. Dispensasjon</h2><article class="legalP" id="kapittel-7-ledd-1">Luftfartstilsynet kan, når særlige grunner tilsier det, dispensere fra bestemmelsene i denne forskrift.</article></section><section class="section" data-name="kap8" id="kapittel-8" data-lovdata-URL="LTI/forskrift/2001-08-23-1067/KAPITTEL_8"><h2>8. Klage</h2><article class="legalP" id="kapittel-8-ledd-1">Enkeltvedtak vedrørende legeattester truffet av Luftfartstilsynet med hjemmel i denne forskrift kan påklages til Statens Helsetilsyn i henhold til forvaltningsloven.</article><article class="legalP" id="kapittel-8-ledd-2">Andre enkeltvedtak truffet av Luftfartstilsynet med hjemmel i denne forskrift kan påklages til Samferdselsdepartementet.</article><article class="legalP" id="kapittel-8-ledd-3">Klage sendes via Luftfartstilsynet iht. forvaltningsloven.</article></section><section class="section" data-name="kap9" id="kapittel-9" data-lovdata-URL="LTI/forskrift/2001-08-23-1067/KAPITTEL_9"><h2>9. Straff</h2><article class="legalP" id="kapittel-9-ledd-1">Ved overtredelse av denne forskrift kommer bestemmelser om straff etter luftfartslovens kap. 14 til anvendelse.</article></section><section class="section" data-name="kap10" id="kapittel-10" data-lovdata-URL="LTI/forskrift/2001-08-23-1067/KAPITTEL_10"><h2>10. Ikrafttredelse</h2><article class="legalP" id="kapittel-10-ledd-1">Denne forskrift trer i kraft straks.</article><article class="legalP" id="kapittel-10-ledd-2">Fra samme tidspunkt oppheves forskrift av 23. januar 2000 nr. 103 om medisinske undersøkelser for seilflygere, førere av friballong, flytelefonister og kabinbesetningsmedlemmer (BSL C 1-2) og forskrift av 20. desember 2000 nr. 1630 om endring i forskrift om medisinske undersøkelser for seilflygere, førere av friballong, flytelefonister og kabinbesetningsmedlemmer (BSL C 1-2).</article></section></main></body></html>