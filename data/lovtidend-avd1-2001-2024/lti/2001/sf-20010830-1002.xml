<!DOCTYPE html><html lang="no"><head><title>Forskrift om erstatning for svikt i honningproduksjon.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-08-30-1002</dd><dt class="dokid">DokumentID</dt><dd class="dokid">LTI/forskrift/2001-08-30-1002</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 10</dd><dt class="dateInForce">I kraft fra</dt><dd class="dateInForce">2001-09-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1997-09-26-1438</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-23/§3</li><li>lov/1995-05-12-23/§18</li></ul></dd><dt class="dateOfPublication">Kunngjort</dt><dd class="dateOfPublication">2001-09-06</dd><dt class="journalNumber">Journalnummer</dt><dd class="journalNumber">2001-0992</dd><dt class="titleShort">Korttittel</dt><dd class="titleShort">Forskrift om erstatning for honningsvikt</dd><dt class="title">Tittel</dt><dd class="title">Forskrift om erstatning for svikt i honningproduksjon.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 30. august 2001 etter samråd med Norges Bondelag og Norsk Bonde- og Småbrukarlag og med hjemmel i lov av 12. mai 1995 nr. 23 om jord (jordlova) § 3 og § 18.</dd><dt class="refid">RefID</dt><dd class="refid">forskrift/2001-08-30-1002</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om erstatning for svikt i honningproduksjon.<ul class="tocSubUl"><li>§ 1. Formål</li><li>§ 1a. Administrasjon</li><li>§ 2. Definisjoner</li><li>§ 3. Vilkår</li><li>§ 4. Erstatningen</li><li>§ 5. Innsending og behandling av søknader</li><li>§ 6. Kontroll</li><li>§ 7. Utbetaling</li><li>§ 8. Etterbetaling, tilbakebetaling og reduksjon i utbetaling på grunn av feilopplysninger</li><li>§ 9. Dispensasjon</li><li>§ 10. Klage</li><li>§ 11. Ikrafttredelse</li><li>§ 12. Overgangsbestemmelser</li></ul></li></ul></dd></dl></header><main class="documentBody" data-lovdata-URL="LTI/forskrift/2001-08-30-1002" id="dokument"><h1>Forskrift om erstatning for svikt i honningproduksjon.</h1><article class="legalArticle" data-lovdata-URL="LTI/forskrift/2001-08-30-1002/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med erstatning for svikt i honningproduksjon er å gi økonomisk støtte til birøktere med birøkt som næring, og som har fått redusert honningproduksjonen betydelig. Reduksjonen må skyldes klimatiske eller klimatisk avledede forhold som birøkteren ikke kan sikre seg mot.</article></article><article class="legalArticle" data-lovdata-URL="LTI/forskrift/2001-08-30-1002/§1a" data-name="§1a" id="paragraf-2"><h2 class="legalArticleHeader"><span class="legalArticleValue">§ 1a</span>. <span class="legalArticleTitle">Administrasjon</span></h2><article class="legalP" id="paragraf-2-ledd-1">Denne erstatningsordningen administreres av Statens landbruksforvaltning.</article></article><article class="legalArticle" data-lovdata-URL="LTI/forskrift/2001-08-30-1002/§2" data-name="§2" id="paragraf-3"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" id="paragraf-3-ledd-1">I denne forskrift menes med:</article> <article class="defaultP" margin-top="true">1. <i>Klimatisk eller klimatisk avledede forhold</i></article><article class="legalP" id="paragraf-3-ledd-2">Klimatiske eller klimatisk avledede forhold er redusert blomstring og dårlig flyvær. I tillegg inngår svikt i honningproduksjon som følge av pålagte flytterestriksjoner på kuber.</article> <article class="defaultP" margin-top="true">2. <i>Bigård</i></article><article class="legalP" id="paragraf-3-ledd-3">Bigård er virksomhet med birøkt for produksjon av honning.</article> <article class="defaultP" margin-top="true">3. <i>Birøkter</i></article><article class="legalP" id="paragraf-3-ledd-4">Birøkter er den som eier eller leier en bigård og driver den. For leietakere må leiebetingelsene være fastsatt i skriftlig leiekontrakt.</article> <article class="defaultP" margin-top="true">4. <i>Samdrift</i></article><article class="legalP" id="paragraf-3-ledd-5">Med samdrift forstås at to eller flere birøktere går sammen om felles birøkt eller driver andre former for sterk integrering av driften.</article><article class="legalP" id="paragraf-3-ledd-6">Ved søknad om erstatning skal hver av birøkterne opptre som birøktere av hver sin del av bigården.</article> <article class="defaultP" margin-top="true">5. <i>Produksjonskuber</i></article><article class="legalP" id="paragraf-3-ledd-7">Produksjonskuber er kuber i produksjon i sesongen.</article> <article class="defaultP" margin-top="true">6. <i>Salgsbeløp</i></article><article class="legalP" id="paragraf-3-ledd-8">Salgsbeløp omfatter dokumenterte inntekter ved salg av honning, korrigert for eventuelle lagerbeholdninger samt etterbetalinger.</article><article class="legalP" id="paragraf-3-ledd-9">Dokumenterte forsikringsutbetalinger betraktes på lik linje med inntekter ved salg av honning dersom utbetalingen entydig gjelder erstatning for produsert, men ikke salgbar honning.</article><article class="legalP" id="paragraf-3-ledd-10">Salgsbeløpet omfatter ikke produkttilskudd, kvalitetssystemtillegg (KSL-birøkt), refusjon av sukkeravgift eller inntekter ved salg av voks eller bifolk.</article> <article class="defaultP" margin-top="true">7. <i>Gjennomsnittsproduksjon</i></article><article class="legalP" id="paragraf-3-ledd-11">Gjennomsnittsproduksjon er dokumentert honningproduksjon i kg per produksjonskube i gjennomsnitt for de siste fem årene før skadeåret, beregnet på grunnlag av dokumentert salgsbeløp, fastsatt pris per kg honning og antall produksjonskuber. Hvis det har vært minst to erstatningsår i fem års perioden, skal hvert slikt år telle med 73% av gjennomsnittlig produksjon per produksjonskube for de fire resterende årene i perioden.</article><article class="legalP" id="paragraf-3-ledd-12">Ved beregning av gjennomsnittsproduksjonen for bigårder i etableringsfase, kan dokumentert gjennomsnittsproduksjon på likeverdige bigårder i omegn brukes som grunnlag for fastsetting av gjennomsnittsproduksjonen i nyetablert bigård. Dette gjelder likevel ikke hvis bigården har produsert honning i grunnlagsårene og birøkteren ikke kan dokumentere salget i næringsoppgaven og/eller i oppgaver fra omsetningsledd.</article> <article class="defaultP" margin-top="true">8. <i>Produksjon i skadeåret</i></article><article class="legalP" id="paragraf-3-ledd-13">Skadeårets produksjon er dokumentert honningproduksjon i kg per produksjonskube, beregnet på grunnlag av dokumentert salgsbeløp, fastsatt pris per kg honning og antall produksjonskuber i skadeåret.</article></article><article class="legalArticle" data-lovdata-URL="LTI/forskrift/2001-08-30-1002/§3" data-name="§3" id="paragraf-4"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Vilkår</span></h2> <article class="defaultP" margin-top="true">1. <i>Generelt</i></article><article class="legalP" id="paragraf-4-ledd-1">Normale variasjoner i honningproduksjonen omfattes ikke av erstatning for svikt i honningproduksjon.</article><article class="legalP" id="paragraf-4-ledd-2">Birøkteren må begrense svikten i honningproduksjonen så godt som mulig.</article><article class="legalP" id="paragraf-4-ledd-3">Det gis erstatning bare til én birøkter i én bigård. To eller flere bigårder som drives av samme birøkter regnes som én bigård. To eller flere birøktere i en bigård regnes som én birøkter. Det samme gjelder bigårder som drives av ektefeller/samboende.</article><article class="legalP" id="paragraf-4-ledd-4">Birøkteren må dokumentere svikten i honningproduksjonen.</article><article class="legalP" id="paragraf-4-ledd-5">All produksjon i bigården må oppgis i søknaden og den må være i samsvar med gjeldende lover og forskrifter for birøkt.</article><article class="legalP" id="paragraf-4-ledd-6">Birøkteren må ha produksjonsinntekter av bigården ved salg av honning. Produksjonen skal stå i et rimelig forhold til hva som må ansees som normalt etter antall kuber og produksjonsforhold i bigården.</article> <article class="defaultP" margin-top="true">2. <i>Faglige krav</i></article><article class="legalP" id="paragraf-4-ledd-7">Erstatning kan reduseres eller avslås dersom:<ul class="defaultList"><li data-li-identifier="-" data-name="-"><article class="listArticle" id="paragraf-4-ledd-7-punkt-1"><article class="legalP" id="paragraf-4-ledd-7-punkt-1-ledd-1">Bigården ikke blir drevet på en faglig forsvarlig måte.</article></article></li><li data-li-identifier="-" data-name="-"><article class="listArticle" id="paragraf-4-ledd-7-punkt-2"><article class="legalP" id="paragraf-4-ledd-7-punkt-2-ledd-1">Birøkteren har et særlig risikofylt driftsopplegg.</article></article></li><li data-li-identifier="-" data-name="-"><article class="listArticle" id="paragraf-4-ledd-7-punkt-3"><article class="legalP" id="paragraf-4-ledd-7-punkt-3-ledd-1">Birøkteren ikke har gjort det som må forventes for å forebygge svikten i honningproduksjonen.</article></article></li><li data-li-identifier="-" data-name="-"><article class="listArticle" id="paragraf-4-ledd-7-punkt-4"><article class="legalP" id="paragraf-4-ledd-7-punkt-4-ledd-1">Birøkten drives med annet formål enn honningproduksjon (utstrakt dronningavl, pollinering, mv.).</article></article></li></ul></article> <article class="defaultP" margin-top="true">3. <i>Melding om svikt i honningproduksjon</i></article><article class="legalP" id="paragraf-4-ledd-8">Så snart svikt i honningproduksjonen oppstår, eller det er grunn til å anta at slik svikt vil oppstå, skal birøkteren melde fra om dette til kommunen. Av hensyn til at kommunen skal få anledning til å kontrollere skadene, må melding gis i god tid før slynging. Dersom melding ikke blir gitt, kan søknaden bli avvist.</article> <article class="defaultP" margin-top="true">4. <i>Avgrensning</i></article><article class="legalP" id="paragraf-4-ledd-9">Bigården må utgjøre minst 30 produksjonskuber. Birøkteren mister retten til erstatning dersom antall produksjonskuber i bigården etter bortleie, kommer under 30 produksjonskuber.</article></article><article class="legalArticle" data-lovdata-URL="LTI/forskrift/2001-08-30-1002/§4" data-name="§4" id="paragraf-5"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Erstatningen</span></h2> <article class="defaultP" margin-top="true">1. <i>Erstatningssatser</i></article><article class="legalP" id="paragraf-5-ledd-1">På grunnlag av prisanslag fra Honningcentralen fastsetter Statens landbruksforvaltning priser i kroner per kg honning for gjennomsnittsårene og skadeåret, samt størrelsen på kompensasjon for tapt kvalitetssystemtilskudd (KSL-birøkt). Prisene brukes ved beregning av gjennomsnittsproduksjon og produksjon i skadeåret. Tillegget for KSL-birøkt skal bare tas hensyn til for birøktere som er registrerte i KSL (kvalitetssystem i landbruket).</article> <article class="defaultP" margin-top="true">2. <i>Beregningsgrunnlag</i></article><article class="legalP" id="paragraf-5-ledd-2">Ved beregning av erstatning skal samlet honningproduksjon legges til grunn.</article><article class="legalP" id="paragraf-5-ledd-3">Beregningsgrunnlaget er forskjellen i kg honning mellom gjennomsnittsproduksjonen justert for egenandelen, og produksjonen i skadeåret. Differansen multipliseres med erstatningssatsen og antall produksjonskuber i skadeåret.</article> <article class="defaultP" margin-top="true">3. <i>Egenandel</i></article><article class="legalP" id="paragraf-5-ledd-4">Birøkteren skal selv dekke en egenandel på 27% av gjennomsnittsproduksjonen.</article></article><article class="legalArticle" data-lovdata-URL="LTI/forskrift/2001-08-30-1002/§5" data-name="§5" id="paragraf-6"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Innsending og behandling av søknader</span></h2> <article class="defaultP" margin-top="true">1. <i>Søknaden</i></article><article class="legalP" id="paragraf-6-ledd-1">Søknaden skal skrives på skjema fastsatt av Statens landbruksforvaltning og underskrives av birøkteren. Søknader fra lag e.l. underskrives av den som forplikter laget og søknader fra umyndig person underskrives av vergen.</article> <article class="defaultP" margin-top="true">2. <i>Birøkter</i></article><article class="legalP" id="paragraf-6-ledd-2">Ved sin underskrift erkjenner birøkteren at:<ul class="defaultList"><li data-li-identifier="-" data-name="-"><article class="listArticle" id="paragraf-6-ledd-2-punkt-1"><article class="legalP" id="paragraf-6-ledd-2-punkt-1-ledd-1">opplysningene i søknaden er fullstendige og korrekte</article></article></li><li data-li-identifier="-" data-name="-"><article class="listArticle" id="paragraf-6-ledd-2-punkt-2"><article class="legalP" id="paragraf-6-ledd-2-punkt-2-ledd-1">bestemmelsene om reduksjon i utbetaling på grunn av feilopplysninger er kjent</article></article></li><li data-li-identifier="-" data-name="-"><article class="listArticle" id="paragraf-6-ledd-2-punkt-3"><article class="legalP" id="paragraf-6-ledd-2-punkt-3-ledd-1">utbetalt erstatning kan kreves tilbake eller trekk kan foretas i produksjonstilskudd i jordbruket eller andre tilskudd, dersom det blir utbetalt for stort beløp</article></article></li><li data-li-identifier="-" data-name="-"><article class="listArticle" id="paragraf-6-ledd-2-punkt-4"><article class="legalP" id="paragraf-6-ledd-2-punkt-4-ledd-1">kommunen og fylkesmannen kan innhente nødvendige opplysninger for behandling av søknaden fra næringsoppgaven, likningsmyndighetene og/eller omsetningsledd.</article></article></li></ul></article><article class="legalP" id="paragraf-6-ledd-3">Birøkteren er ansvarlig for at fullstendig og korrekt søknad kommer til kommunen i rett tid.</article><article class="legalP" id="paragraf-6-ledd-4">Søknad om erstatning for svikt i honningproduksjon skal inneholde opplysninger om antall produksjonskuber og dokumentasjon i form av næringsoppgave og/eller oppgaver fra omsetningsledd med oversikt over salg av honning i hvert av de fem siste årene før skadeåret. Birøkteren må på samme måte også dokumentere salg av honning i kroner i skadeåret. Oppgitte oppgaver skal samsvare med oppgaver gitt i andre tilskuddssøknader og eventuelle avvik må begrunnes av birøkter.</article><article class="legalP" id="paragraf-6-ledd-5">Birøktere som driver birøkt i flere kommuner skal sende søknaden til den kommunen der bigården som danner grunnlaget for søknaden ligger. Det skal legges ved bekreftelse om birøktet fra den kommunen der den øvrige delen av birøktet er.</article> <article class="defaultP" margin-top="true">3. <i>Søknadsfrist</i></article><article class="legalP" id="paragraf-6-ledd-6">Dersom ikke annen søknadsfrist er bestemt, er søknadsfristen 31. oktober. Ved oversittelse av fristen skal søknaden avvises.</article> <article class="defaultP" margin-top="true">4. <i>Kommune</i></article><article class="legalP" id="paragraf-6-ledd-7">Kommunen skal kontrollere innsendte søknader og dokumentasjon, og påse at alle nødvendige kriterier for bigården er beregnet og ført opp i søknaden. Kommunen skal gi uttalelse til søknaden.</article> <article class="defaultP" margin-top="true">5. <i>Fylkesmann</i></article><article class="legalP" id="paragraf-6-ledd-8">Dersom det er fare for svikt i honningproduksjonen eller det meldes om slik svikt, skal fylkesmannen i samarbeid med kommunene iverksette nødvendige tiltak, bl.a. informasjon og kontroll.</article><article class="legalP" id="paragraf-6-ledd-9">Fylkesmannen behandler og avgjør søknadene.</article><article class="legalP" id="paragraf-6-ledd-10">Dersom søknaden ikke er tilfredsstillende utfylt eller dokumentasjon mangler, kan fylkesmannen avvise søknaden eller sende den tilbake til birøkteren via kommunen for oppretting av eventuelle mangler.</article></article><article class="legalArticle" data-lovdata-URL="LTI/forskrift/2001-08-30-1002/§6" data-name="§6" id="paragraf-7"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Kontroll</span></h2><article class="legalP" id="paragraf-7-ledd-1">Fylkesmannen eller den Statens landbruksforvaltning gir myndighet, skal føre kontroll med at søknaden er i samsvar med forskrift om erstatning for svikt i honningproduksjon.</article><article class="legalP" id="paragraf-7-ledd-2">Den som søker om erstatning er forpliktet til å gi de nødvendige opplysningene og å godta de kontrolltiltakene som blir iverksatt. Opplysninger som ikke kan kontrolleres ved telling eller måling, må birøkteren dokumentere på annen måte.</article><article class="legalP" id="paragraf-7-ledd-3">Kommunen skal foreta feltkontroll i alle bigårder hvor det er meldt fra om skade eller som det er sendt inn søknad fra.</article></article><article class="legalArticle" data-lovdata-URL="LTI/forskrift/2001-08-30-1002/§7" data-name="§7" id="paragraf-8"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Utbetaling</span></h2><article class="legalP" id="paragraf-8-ledd-1">Erstatning utbetales fra fylkesmannen over postgiro til oppgitt bank- eller postgirokonto, eller direkte til birøkteren. Ved bruk av direkte utbetalingskort kan det kreves gebyr.</article><article class="legalP" id="paragraf-8-ledd-2">Beregnet beløp mindre enn kr 1.000,- blir ikke utbetalt.</article><article class="legalP" id="paragraf-8-ledd-3">Det er ikke anledning til å overdra krav på erstatning til eie eller pant.</article><article class="legalP" id="paragraf-8-ledd-4">Det utbetales ikke forskudd på erstatning.</article></article><article class="legalArticle" data-lovdata-URL="LTI/forskrift/2001-08-30-1002/§8" data-name="§8" id="paragraf-9"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Etterbetaling, tilbakebetaling og reduksjon i utbetaling på grunn av feilopplysninger</span></h2><article class="legalP" id="paragraf-9-ledd-1">Feil i utbetalingen skal rettes, enten ved etterbetaling, tilbakebetaling eller trekk i utbetalinger av produksjonstilskudd i jordbruket og andre tilskudd. Krav om tilbakebetaling kan fremmes selv om det ikke skyldes birøkteren og selv om birøkteren har mottatt utbetalingen i aktsom god tro. Krav om tilbakebetaling kan også fremmes ved trekk i utbetalinger av produksjonstilskudd i jordbruket og andre tilskudd til ektefelle/samboer som gjelder samme bigård.</article><article class="legalP" id="paragraf-9-ledd-2">Dersom bigården har vært drevet i strid med gjeldende lover og forskrifter om birøkt og honning, kan all erstatning trekkes eller kreves tilbakebetalt. Dette gjelder selv om det ikke er regnet ut erstatning for den ulovlige produksjonen. Erstatning kan også trekkes dersom det fra bigården er omsatt produkter som det ikke er svart omsetningsavgift for.</article><article class="legalP" id="paragraf-9-ledd-3">Dersom det er gitt feil opplysninger i søknaden, slik at beregnet erstatning blir høyere enn det som birøkteren etter korrekte opplysninger har krav på, skal samlet erstatning begrenses til det beløpet som birøkteren etter korrekte opplysninger har krav på. Erstatningen kan i tillegg reduseres med et beløp tilsvarende merutbetalingen som birøkteren ville ha oppnådd ved å gi feil opplysninger. Dette gjelder selv om opplysningene er gitt i aktsom god tro.</article><article class="legalP" id="paragraf-9-ledd-4">Ved særlig grove feil kan søknaden avvises.</article><article class="legalP" id="paragraf-9-ledd-5">Dersom feil opplysninger fra birøkteren har ført til for mye utbetalt erstatning, kan det kreves rente<sup class="footnotereference" data-footnotereferencevalue="1" data-unique-footnote-counter="1">1</sup> tilsvarende morarente fra utbetalingstidspunktet til tilbakebetaling skjer. Det samme gjelder dersom birøkteren burde ha visst eller forstått at utbetalingen var feil.</article><article class="legalP" id="paragraf-9-ledd-6">Dersom en birøkter gir feil opplysninger slik at beregnet erstatning blir for lite, og dette ikke blir korrigert under behandlingen av søknadene eller ved kontroll, skal det ved etterbetaling foretas et trekk i utbetalingen på kr 1.000,-. Det er et vilkår for oppretting at melding om feilen kommer inn til fylkesmannen innen klagefristen, jf. § 10.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Jf. lov av 17. desember 1976 nr. 100 om renter ved forsinket betaling.</article></footer></article><article class="legalArticle" data-lovdata-URL="LTI/forskrift/2001-08-30-1002/§9" data-name="§9" id="paragraf-10"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Dispensasjon</span></h2><article class="legalP" id="paragraf-10-ledd-1">Dispensasjon kan bare gis når forskriften gir adgang til det.</article><article class="legalP" id="paragraf-10-ledd-2">Kommunen kan gjøre unntak fra søknadsfristen inntil søknadene oversendes fylkesmannen for behandling, jf. § 5.</article><article class="legalP" id="paragraf-10-ledd-3">Fylkesmannen kan gjøre unntak fra søknadsfristen, jf. § 5.</article><article class="legalP" id="paragraf-10-ledd-4">Statens landbruksforvaltning kan gjøre unntak fra forskrift om erstatning for svikt i honningproduksjon når særlige grunner tilsier det.</article></article><article class="legalArticle" data-lovdata-URL="LTI/forskrift/2001-08-30-1002/§10" data-name="§10" id="paragraf-11"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Klage</span></h2><article class="legalP" id="paragraf-11-ledd-1">Vedtak som er truffet i medhold av denne forskrift kan påklages etter lov av 10. februar 1967 om behandlingsmåten i forvaltningssaker (forvaltningsloven), kapittel VI.</article><article class="legalP" id="paragraf-11-ledd-2">Klagefristen er tre uker regnet fra det tidspunktet underretning om vedtaket er kommet fram til birøkteren. Statens landbruksforvaltning er klageinstans for vedtak som er truffet av fylkesmannen. Klagen skal være undertegnet av klageren og sendes til kommunen for uttalelse. Kommunen skal videresende klagen til fylkesmannen.</article><article class="legalP" id="paragraf-11-ledd-3">Landbruksdepartementet er klageinstans for vedtak fattet av Statens landbruksforvaltning.</article></article><article class="legalArticle" data-lovdata-URL="LTI/forskrift/2001-08-30-1002/§11" data-name="§11" id="paragraf-12"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse</span></h2><article class="legalP" id="paragraf-12-ledd-1">Forskriften trer i kraft fra 1. september 2001. Samtidig oppheves forskrift av 26. september 1997 nr. 1438 om erstatning for svikt i honningproduksjon.</article></article><article class="legalArticle" data-lovdata-URL="LTI/forskrift/2001-08-30-1002/§12" data-name="§12" id="paragraf-13"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Overgangsbestemmelser</span></h2><article class="legalP" id="paragraf-13-ledd-1">Forskriften omfatter søknader om erstatning etter svikt i honningproduksjon registrert ved Statens landbruksforvaltning fra og med 1. august 2001.</article></article></main></body></html>