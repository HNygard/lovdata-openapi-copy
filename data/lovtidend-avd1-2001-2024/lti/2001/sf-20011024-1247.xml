<!DOCTYPE html><html lang="no"><head><title>Forskrift om tilskudd til miljøtiltak i skog.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-10-24-1247</dd><dt class="dokid">DokumentID</dt><dd class="dokid">LTI/forskrift/2001-10-24-1247</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 14</dd><dt class="dateInForce">I kraft fra</dt><dd class="dateInForce">2001-10-24</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-23/§18</li></ul></dd><dt class="dateOfPublication">Kunngjort</dt><dd class="dateOfPublication">2001-11-13</dd><dt class="journalNumber">Journalnummer</dt><dd class="journalNumber">2001-1225</dd><dt class="titleShort">Korttittel</dt><dd class="titleShort">Forskrift om tilskudd til miljøtiltak i skog</dd><dt class="title">Tittel</dt><dd class="title">Forskrift om tilskudd til miljøtiltak i skog.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 24. oktober 2001 med hjemmel i lov av 12. mai 1995 nr. 23 om jord (jordlova) § 18.</dd><dt class="refid">RefID</dt><dd class="refid">forskrift/2001-10-24-1247</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskudd til miljøtiltak i skog.<ul class="tocSubUl"><li>Kapittel 1. Innledende bestemmelser<ul class="tocSubUl"><li>§ 1-1. (formål)</li><li>§ 1-2. (virkeområde og forutsetninger)</li></ul></li><li>Kapittel 2. Krav til tiltak og søknad<ul class="tocSubUl"><li>§ 2-1. (krav til tiltak)</li><li>§ 2-2. (søknad)</li></ul></li><li>Kapittel 3. Tilskuddsformål, tilskuddssatser, utbetaling m.m.<ul class="tocSubUl"><li>§ 3-1. (tilskuddsformål og tilskuddssatser)</li><li>§ 3-2. (nærmere regler for tilskudd)</li><li>§ 3-3. (saksbehandling, utbetaling og vilkår)</li><li>§ 3-4. (tilbakebetaling)</li></ul></li><li>Kapittel 4. Avsluttende bestemmelser<ul class="tocSubUl"><li>§ 4-1. (kontroll)</li><li>§ 4-2. (klage)</li><li>§ 4-3. (dispensasjon)</li><li>§ 5-4. (ikrafttredelse)</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2001-10-24-1247" id="dokument"><h1>Forskrift om tilskudd til miljøtiltak i skog.</h1><section class="section" data-name="kap1" id="kapittel-1" data-lovdata-URL="LTI/forskrift/2001-10-24-1247/KAPITTEL_1"><h2>Kapittel 1. Innledende bestemmelser</h2><article class="legalArticle" data-lovdata-URL="LTI/forskrift/2001-10-24-1247/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">(formål)</span></h3><article class="legalP" id="kapittel-1-paragraf-1-ledd-1">Formålet med tilskuddsordningen er å stimulere miljøtiltak i skog som bidrar til å ivareta og videreutvikle miljøverdier, særlig knyttet til biologisk mangfold.</article></article><article class="legalArticle" data-lovdata-URL="LTI/forskrift/2001-10-24-1247/§1-2" data-name="§1-2" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">(virkeområde og forutsetninger)</span></h3><article class="legalP" id="kapittel-1-paragraf-2-ledd-1">Tilskuddsordningen gjelder private eiendommer. Skogeiendommer under 50 daa omfattes ikke av ordningen med mindre tiltakene inngår i oppfølgingen av en miljøregistrering for et større område uavhengig av eiendomsgrenser.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2001-10-24-1247/KAPITTEL_2"><h2>Kapittel 2. Krav til tiltak og søknad</h2><article class="legalArticle" data-lovdata-URL="LTI/forskrift/2001-10-24-1247/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">(krav til tiltak)</span></h3><article class="legalP" id="kapittel-2-paragraf-1-ledd-1">Tilskudd over denne ordningen forutsetter at miljøkvalitetene er registrert etter den metodikk som er utviklet gjennom prosjektet Miljøregistreringer i skog (MiS), eller tilsvarende vitenskapelig dokumenterte metoder. Der andre metoder enn Miljøregistrering i skog ligger til grunn tar Fylkesmannen stilling til om registreringsopplegget holder tilfredsstillende kvalitet og er tilstrekkelig dokumenterbart.</article><article class="legalP" id="kapittel-2-paragraf-1-ledd-2">Ordningen er rettet mot miljøhensyn som er økonomisk tyngende for den enkelte skogeier. Det kreves videre at skogeier kan vise til at det er tatt et særskilt ansvar for miljøverdiene på eiendommen. Dette vil innebære en skjønnsmessig vurdering, men forutsetter at utførte tiltak kan dokumenteres.</article></article><article class="legalArticle" data-lovdata-URL="LTI/forskrift/2001-10-24-1247/§2-2" data-name="§2-2" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">(søknad)</span></h3><article class="legalP" id="kapittel-2-paragraf-2-ledd-1">Alle tiltak over denne ordningen skal forhåndsgodkjennes. Søknad om tilskudd skal sendes til kommunen på eget skjema. Søknaden skal inneholde en beskrivelse av miljøkvalitetene, redegjøre for tiltaket og vise den geografiske beliggenheten. Søknaden skal så langt mulig beskrive forventede positive effekter for miljøkvalitetene.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2001-10-24-1247/KAPITTEL_3"><h2>Kapittel 3. Tilskuddsformål, tilskuddssatser, utbetaling m.m.</h2><article class="legalArticle" data-lovdata-URL="LTI/forskrift/2001-10-24-1247/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">(tilskuddsformål og tilskuddssatser)</span></h3><article class="legalP" id="kapittel-3-paragraf-1-ledd-1">Det kan gis tilskudd til dekning av merutgifter og økonomiske tap ved særlig økonomisk tyngende miljøhensyn.</article><article class="legalP" id="kapittel-3-paragraf-1-ledd-2">Tilskuddssats fastsettes på følgende grunnlag, uten hensyn til påregnelige tilskudd til ordinære skogbrukstiltak:<ul class="defaultList"><li data-li-identifier="1." data-name="1."><article class="listArticle" id="kapittel-3-paragraf-1-ledd-2-punkt-1"><span class="miscHeadline"><i>Miljøkvaliteter som krever skjøtsel eller spesielle tilpasninger ved hogst</i></span><article class="legalP" id="kapittel-3-paragraf-1-ledd-2-punkt-1-ledd-1">Det kan gis inntil 100% tilskudd til dekning av kostnadene ved å gjennomføre skjøtselstiltak for å utvikle miljøkvaliteter, og til dekning av økonomiske tap der miljøkvaliteter krever økonomisk tyngende miljøtilpasninger ved drift.</article><article class="legalP" id="kapittel-3-paragraf-1-ledd-2-punkt-1-ledd-2">Tilskuddet beregnes av den kostnad og de tap som for hvert enkelt tiltak overstiger 5.000 kr.</article></article></li><li data-li-identifier="2." data-name="2."><article class="listArticle" id="kapittel-3-paragraf-1-ledd-2-punkt-2"><span class="miscHeadline"><i>Områder som settes til side i 10 år eller mer</i></span><article class="legalP" id="kapittel-3-paragraf-1-ledd-2-punkt-2-ledd-1">Skogeier må selv bære den økonomiske belastning ved å la en mindre del av skogarealet stå urørt. <ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-1-ledd-2-punkt-2-ledd-1-punkt-1"><article class="legalP" id="kapittel-3-paragraf-1-ledd-2-punkt-2-ledd-1-punkt-1-ledd-1">For eiendommer med mindre enn 500 dekar produktiv drivverdig skog, kan det kun gis tilskudd når det er satt av områder med hogstmoden skog der nettoverdien av tømmeret utgjør mer enn 10.000 kr.</article></article></li><li data-li-identifier="b)" data-name="b)"><article class="listArticle" id="kapittel-3-paragraf-1-ledd-2-punkt-2-ledd-1-punkt-2"><article class="legalP" id="kapittel-3-paragraf-1-ledd-2-punkt-2-ledd-1-punkt-2-ledd-1">For eiendommer med mer enn 500 dekar produktiv skog øker beløpsgrensen angitt i a) med 2.000 kr pr. 100 dekar før det kan gis tilskudd.</article></article></li></ul></article><article class="legalP" id="kapittel-3-paragraf-1-ledd-2-punkt-2-ledd-2">For eiendommer som fyller kravene ovenfor og hvor eieren setter til side områder som representerer en netto tømmerverdi ut over dette, kan det gis tilskudd som tilsvarer inntil 30% av den overskytende netto tømmerverdien.</article></article></li></ul></article></article><article class="legalArticle" data-lovdata-URL="LTI/forskrift/2001-10-24-1247/§3-2" data-name="§3-2" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">(nærmere regler for tilskudd)</span></h3><article class="legalP" id="kapittel-3-paragraf-2-ledd-1">Minste tilskuddsutbetaling er 3.000 kr. Dette innebærer at tiltak som medfører et beregningsmessig tilskudd på under denne grensen ikke skal motta tilskudd.</article><article class="legalP" id="kapittel-3-paragraf-2-ledd-2">Normalt skal tilskuddsbeløpet til en enkelt eier ikke overstige 75.000 kr.</article><article class="legalP" id="kapittel-3-paragraf-2-ledd-3">Tilskudd til registrering av miljøkvaliteter omfattes ikke av ordningen. Fylkesmannen kan godkjenne at kostnadene knyttet til planlegging og faglig bistand i forbindelse med de enkelte tiltak helt eller delvis kan inngå i tilskuddsgrunnlaget.</article><article class="legalP" id="kapittel-3-paragraf-2-ledd-4">Utgifter til planlegging og gjennomføring av tiltak som nevnt ovenfor kan inngå i tilskuddsgrunnlaget.</article><article class="legalP" id="kapittel-3-paragraf-2-ledd-5">Andre tiltak, knyttet til f.eks. bevaring og utvikling av kulturminneverdier og friluftslivskvaliteter kan gis tilskudd såfremt den årlige tilskuddsrammen tillater det.</article></article><article class="legalArticle" data-lovdata-URL="LTI/forskrift/2001-10-24-1247/§3-3" data-name="§3-3" id="kapittel-3-paragraf-3"><h3 class="legalArticleHeader"><span class="legalArticleValue">§ 3-3</span>. <span class="legalArticleTitle">(saksbehandling, utbetaling og vilkår)</span></h3><article class="legalP" id="kapittel-3-paragraf-3-ledd-1">Fylkesmannen skal sette en frist for innlevering av søknader om tilskudd etter denne forskrift.</article><article class="legalP" id="kapittel-3-paragraf-3-ledd-2">Søknader som kommer inn til kommunen innen angitt frist, prioriteres og avgrenses av kommunen i kontakt med Fylkesmannen, ut fra de rammer som til enhver tid er disponible for tilskuddsordningen.</article><article class="legalP" id="kapittel-3-paragraf-3-ledd-3">Fylkesmannen kan ut fra antallet prioriterte søknader det enkelte år sette nærmere rammer for tilskudd, f.eks. maksimal tilskuddssats lavere enn angitt i denne forskrift.</article><article class="legalP" id="kapittel-3-paragraf-3-ledd-4">Kommunen setter de nødvendige vilkår knyttet til det enkelte tilskuddet og utarbeider en avtale.</article><article class="legalP" id="kapittel-3-paragraf-3-ledd-5">Innebærer tiltaket aktiv skjøtsel knyttet til kulturminner skal kommunen forelegge avtalen for Fylkeskommunen.</article><article class="legalP" id="kapittel-3-paragraf-3-ledd-6">Det skal fremgå klart av avtalen og vilkårene hvilken geografisk beliggenhet tiltaket har, hvilke plikter skogeier har og hvilke restriksjoner på skogbruket tilskuddet forutsetter. Avtalen og vilkårene gjelder i 10 år, med mindre det klart fremgår av avtalen at den har en kortere eller lengre gyldighet. Avtalen representerer kommunens vedtak i tilskuddssaken og sendes i underskrevet stand til Fylkesmannen, som utbetaler tilskuddet.</article><article class="legalP" id="kapittel-3-paragraf-3-ledd-7">Ved salg av eiendommen plikter skogeier å gjøre den nye eier kjent med den avtalen som er inngått.</article><article class="legalP" id="kapittel-3-paragraf-3-ledd-8">Kommunen kan etter samråd med Fylkesmannen og skogeieren bestemme at en avtale oppheves dersom spesielle forhold tilsier det.</article></article><article class="legalArticle" data-lovdata-URL="LTI/forskrift/2001-10-24-1247/§3-4" data-name="§3-4" id="kapittel-3-paragraf-4"><h3 class="legalArticleHeader"><span class="legalArticleValue">§ 3-4</span>. <span class="legalArticleTitle">(tilbakebetaling)</span></h3><article class="legalP" id="kapittel-3-paragraf-4-ledd-1">Kommunen kan kreve tilskuddet helt eller delvis tilbakebetalt dersom avtalen eller vilkår som er fastsatt i forbindelse med tilskuddet ikke overholdes på vedkommende eiendom.</article><article class="legalP" id="kapittel-3-paragraf-4-ledd-2">Ved slikt mislighold skal det tilbakebetalte beløp inkludere renter og rentesrente fra det tidspunkt beløpet ble utbetalt. Renten skal være 3% over den rente som Statens nærings- og distriktsutviklingsfond har på langsiktige lån på det tidspunktet kommunen treffer vedtak om tilbakebetaling.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2001-10-24-1247/KAPITTEL_4"><h2>Kapittel 4. Avsluttende bestemmelser</h2><article class="legalArticle" data-lovdata-URL="LTI/forskrift/2001-10-24-1247/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">(kontroll)</span></h3><article class="legalP" id="kapittel-4-paragraf-1-ledd-1">Fylkesmannen skal holde oversikt over tilskudd og avtaler etter denne forskriften.</article><article class="legalP" id="kapittel-4-paragraf-1-ledd-2">Kommunen skal føre nødvendig kontroll med at forutsetninger og vilkår for utbetalte tilskudd overholdes. Kontrollen skal inngå i det samlede resultatkontrollopplegget som skal foregå i henhold til retningslinjer fastsatt av Landbruksdepartementet eller den departementet bemyndiger.</article></article><article class="legalArticle" data-lovdata-URL="LTI/forskrift/2001-10-24-1247/§4-2" data-name="§4-2" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">(klage)</span></h3><article class="legalP" id="kapittel-4-paragraf-2-ledd-1">Vedtak truffet i medhold av denne forskrift kan påklages etter kap. VI i lov av 10. februar 1967 om behandlingsmåten i forvaltningssaker (forvaltningsloven).</article><article class="legalP" id="kapittel-4-paragraf-2-ledd-2">Fylkesmannen er klageinstans for vedtak truffet av kommunen.</article></article><article class="legalArticle" data-lovdata-URL="LTI/forskrift/2001-10-24-1247/§4-3" data-name="§4-3" id="kapittel-4-paragraf-3"><h3 class="legalArticleHeader"><span class="legalArticleValue">§ 4-3</span>. <span class="legalArticleTitle">(dispensasjon)</span></h3><article class="legalP" id="kapittel-4-paragraf-3-ledd-1">Fylkesmannen kan dispensere fra denne forskrift.</article></article><article class="legalArticle" data-lovdata-URL="LTI/forskrift/2001-10-24-1247/§5-4" data-name="§5-4" id="kapittel-4-paragraf-4"><h3 class="legalArticleHeader"><span class="legalArticleValue">§ 5-4</span>. <span class="legalArticleTitle">(ikrafttredelse)</span></h3><article class="legalP" id="kapittel-4-paragraf-4-ledd-1">Denne forskrift trer i kraft den 24. oktober 2001.</article></article></section></main></body></html>