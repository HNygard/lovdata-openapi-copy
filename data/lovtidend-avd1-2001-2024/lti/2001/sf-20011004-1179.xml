<!DOCTYPE html><html lang="no"><head><title>Forskrift om tilbakelevering av stjålne og ulovlig utførte kulturgjenstander.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-10-04-1179</dd><dt class="dokid">DokumentID</dt><dd class="dokid">LTI/forskrift/2001-10-04-1179</dd><dt class="ministry">Departement</dt><dd class="ministry"><ul><li>Kulturdepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 13</dd><dt class="dateInForce">I kraft fra</dt><dd class="dateInForce">2001-10-04</dd><dt class="changesToDocuments">Endrer</dt><dd class="changesToDocuments"><ul><li>forskrift/1997-02-28-236</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1978-06-09-50/§23f</li></ul></dd><dt class="dateOfPublication">Kunngjort</dt><dd class="dateOfPublication">2001-10-19</dd><dt class="journalNumber">Journalnummer</dt><dd class="journalNumber">2001-1138</dd><dt class="titleShort">Korttittel</dt><dd class="titleShort">Forskr om tilbakelevering av kulturgjenstander</dd><dt class="title">Tittel</dt><dd class="title">Forskrift om tilbakelevering av stjålne og ulovlig utførte kulturgjenstander.</dd><dt class="miscInformation">Annet om dokumentet</dt><dd class="miscInformation">Fastsatt av Kulturdepartementet 4. oktober 2001 med hjemmel i lov av 9. juni 1978 nr. 50 om kulturminner § 23f. Jf. EØS-avtalen vedlegg II kapittel XXVIII pkt. 1 (direktiv 93/7/EØF, direktiv 96/100/EF).</dd><dt class="refid">RefID</dt><dd class="refid">forskrift/2001-10-04-1179</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilbakelevering av stjålne og ulovlig utførte kulturgjenstander.<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li><li>§ 5.</li><li>§ 6.</li></ul></li></ul></dd></dl></header><main class="documentBody" data-lovdata-URL="LTI/forskrift/2001-10-04-1179" id="dokument"><h1>Forskrift om tilbakelevering av stjålne og ulovlig utførte kulturgjenstander.</h1><article class="legalArticle" data-lovdata-URL="LTI/forskrift/2001-10-04-1179/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>.</h2><article class="legalP" id="paragraf-1-ledd-1">I denne forskrift og i kulturminneloven § 23a til § 23f gjelder følgende definisjoner:<ul class="defaultList"><li data-li-identifier="a)" data-name="a)"><article class="listArticle" id="paragraf-1-ledd-1-punkt-1"><article class="legalP" id="paragraf-1-ledd-1-punkt-1-ledd-1"><i>kulturgjenstand,</i> <ul class="defaultList"><li data-li-identifier="-" data-name="-"><article class="listArticle" id="paragraf-1-ledd-1-punkt-1-ledd-1-punkt-1"><article class="legalP" id="paragraf-1-ledd-1-punkt-1-ledd-1-punkt-1-ledd-1">en gjenstand som før eller etter å ha blitt ulovlig fjernet fra en stats territorium, er klassifisert som «nasjonalskatt av arkeologisk, forhistorisk, historisk, litterær, kunstnerisk, eller vitenskapelig verdi» etter den nasjonale lovgivning i overensstemmelse med Romatraktatens artikkel 36, og</article></article></li><li data-li-identifier="-" data-name="-"><article class="listArticle" id="paragraf-1-ledd-1-punkt-1-ledd-1-punkt-2"><article class="legalP" id="paragraf-1-ledd-1-punkt-1-ledd-1-punkt-2-ledd-1">som hører inn under en av kategoriene nevnt i denne forskriftens § 2 første ledd, eller som ikke hører inn under en av disse kategoriene, men er en integrert del av</article></article></li><li data-li-identifier="-" data-name="-"><article class="listArticle" id="paragraf-1-ledd-1-punkt-1-ledd-1-punkt-3"><article class="legalP" id="paragraf-1-ledd-1-punkt-1-ledd-1-punkt-3-ledd-1">kirkelige eller andre religiøse institusjoners inventarfortegnelser eller</article></article></li><li data-li-identifier="-" data-name="-"><article class="listArticle" id="paragraf-1-ledd-1-punkt-1-ledd-1-punkt-4"><article class="legalP" id="paragraf-1-ledd-1-punkt-1-ledd-1-punkt-4-ledd-1">offentlige samlinger som er oppført i katalogene til museer, arkiver og magasiner i biblioteker. Med offentlig samling menes samlinger som eies av en stat som inngår i Det europeiske økonomiske samarbeidsområdet (EØS) eller som er part i Unidroit-konvensjonen av 24. juni 1995, en lokal eller regional myndighet i en slik stat eller en institusjon på en slik stats territorium som er definert som offentlig i samsvar med vedkommende stats lovgivning, forutsatt at denne institusjonen eies eller i betydelig grad er finansiert av denne staten eller av en lokal eller regional myndighet. I stater utenfor Det europeiske økonomiske samarbeidsområdet, men som er part i Unidroit-konvensjonen av 24. juni 1995, vil offentlig samling også omfatte samlinger som eies av en institusjon som er opprettet hovedsakelig for et kulturelt, pedagogisk eller vitenskapelig formål som i vedkommende stat anses å være i offentlighetens interesse,</article></article></li></ul></article></article></li><li data-li-identifier="b)" data-name="b)"><article class="listArticle" id="paragraf-1-ledd-1-punkt-2"><article class="legalP" id="paragraf-1-ledd-1-punkt-2-ledd-1"><i>fjernet ulovlig fra territoriet til en stat som inngår i Det europeiske økonomiske samarbeidsområdet (EØS) eller som er part i Unidroit-konvensjonen av 24. juni 1995 er,</i> <ul class="defaultList"><li data-li-identifier="-" data-name="-"><article class="listArticle" id="paragraf-1-ledd-1-punkt-2-ledd-1-punkt-1"><article class="legalP" id="paragraf-1-ledd-1-punkt-2-ledd-1-punkt-1-ledd-1">enhver utførsel fra en stats territorium i strid med denne stats lovgivning om vern av nasjonalskatter eller</article></article></li><li data-li-identifier="-" data-name="-"><article class="listArticle" id="paragraf-1-ledd-1-punkt-2-ledd-1-punkt-2"><article class="legalP" id="paragraf-1-ledd-1-punkt-2-ledd-1-punkt-2-ledd-1">enhver manglende tilbakelevering ved utløpet av fristen for en midlertidig lovlig utførsel, eller enhver krenkelse av ett av de øvrige vilkår for denne midlertidige utførselen,</article></article></li><li data-li-identifier="-" data-name="-"><article class="listArticle" id="paragraf-1-ledd-1-punkt-2-ledd-1-punkt-3"><article class="legalP" id="paragraf-1-ledd-1-punkt-2-ledd-1-punkt-3-ledd-1">enhver kulturgjenstand som er stjålet fra en stat som er part i Unidroit-konvensjonen av 24. juni 1995,</article></article></li></ul></article></article></li><li data-li-identifier="c)" data-name="c)"><article class="listArticle" id="paragraf-1-ledd-1-punkt-3"><article class="legalP" id="paragraf-1-ledd-1-punkt-3-ledd-1"><i>den anmodende stat,</i> <ul class="defaultList"><li data-li-identifier="-" data-name="-"><article class="listArticle" id="paragraf-1-ledd-1-punkt-3-ledd-1-punkt-1"><article class="legalP" id="paragraf-1-ledd-1-punkt-3-ledd-1-punkt-1-ledd-1">den stat fra hvis territorium kulturgjenstanden er blitt fjernet ulovlig,</article></article></li></ul></article></article></li><li data-li-identifier="d)" data-name="d)"><article class="listArticle" id="paragraf-1-ledd-1-punkt-4"><article class="legalP" id="paragraf-1-ledd-1-punkt-4-ledd-1"><i>den anmodede stat,</i> <ul class="defaultList"><li data-li-identifier="-" data-name="-"><article class="listArticle" id="paragraf-1-ledd-1-punkt-4-ledd-1-punkt-1"><article class="legalP" id="paragraf-1-ledd-1-punkt-4-ledd-1-punkt-1-ledd-1">den stat på hvis territorium den kulturgjenstand som er blitt fjernet ulovlig fra en annen stats territorium, befinner seg,</article></article></li></ul></article></article></li><li data-li-identifier="e)" data-name="e)"><article class="listArticle" id="paragraf-1-ledd-1-punkt-5"><article class="legalP" id="paragraf-1-ledd-1-punkt-5-ledd-1"><i>besitter,</i> <ul class="defaultList"><li data-li-identifier="-" data-name="-"><article class="listArticle" id="paragraf-1-ledd-1-punkt-5-ledd-1-punkt-1"><article class="legalP" id="paragraf-1-ledd-1-punkt-5-ledd-1-punkt-1-ledd-1">den person som har kulturgjenstanden i sin besittelse for egen regning,</article></article></li></ul></article></article></li><li data-li-identifier="f)" data-name="f)"><article class="listArticle" id="paragraf-1-ledd-1-punkt-6"><article class="legalP" id="paragraf-1-ledd-1-punkt-6-ledd-1"><i>innehaver,</i> <ul class="defaultList"><li data-li-identifier="-" data-name="-"><article class="listArticle" id="paragraf-1-ledd-1-punkt-6-ledd-1-punkt-1"><article class="legalP" id="paragraf-1-ledd-1-punkt-6-ledd-1-punkt-1-ledd-1">den person som har kulturgjenstanden i sin besittelse for en annens regning.</article></article></li></ul></article></article></li></ul></article></article><article class="legalArticle" data-lovdata-URL="LTI/forskrift/2001-10-04-1179/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>.</h2><article class="legalP" id="paragraf-2-ledd-1">Kategorier jf. § 1 bokstav a andre strekpunkt er:<ul class="defaultList"><li data-li-identifier="1." data-name="1."><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">Arkeologiske gjenstander som er mer enn 100 år gamle og som stammer fra: <ul class="defaultList"><li data-li-identifier="-" data-name="-"><article class="listArticle" id="paragraf-2-ledd-1-punkt-1-ledd-1-punkt-1"><article class="legalP" id="paragraf-2-ledd-1-punkt-1-ledd-1-punkt-1-ledd-1">utgravninger eller funn på landjorden og marinarkeologiske utgravninger eller funn, eller</article></article></li><li data-li-identifier="-" data-name="-"><article class="listArticle" id="paragraf-2-ledd-1-punkt-1-ledd-1-punkt-2"><article class="legalP" id="paragraf-2-ledd-1-punkt-1-ledd-1-punkt-2-ledd-1">arkeologiske samlinger.</article></article></li></ul></article></article></li><li data-li-identifier="2." data-name="2."><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">Deler av kunstneriske, historiske eller religiøse minnesmerker som var en integrert del av minnesmerket, men er blitt fjernet.</article></article></li><li data-li-identifier="3." data-name="3."><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1">Bilder og malerier som ikke inngår i kategori 4 og 6, som utelukkende er fremstilt for hånd, uansett underlag og materiale.</article></article></li><li data-li-identifier="4." data-name="4."><article class="listArticle" id="paragraf-2-ledd-1-punkt-4"><article class="legalP" id="paragraf-2-ledd-1-punkt-4-ledd-1">Akvareller, gouacher og pasteller som utelukkende er fremstilt for hånd, uansett underlag og materiale.</article></article></li><li data-li-identifier="5." data-name="5."><article class="listArticle" id="paragraf-2-ledd-1-punkt-5"><article class="legalP" id="paragraf-2-ledd-1-punkt-5-ledd-1">Originale kunstneriske sammenstillinger og montasjer i ethvert materiale.</article></article></li><li data-li-identifier="6." data-name="6."><article class="listArticle" id="paragraf-2-ledd-1-punkt-6"><article class="legalP" id="paragraf-2-ledd-1-punkt-6-ledd-1">Mosaikker, som ikke inngår i kategori 1 eller 2, som utelukkende er fremstilt for hånd, uansett underlag og materiale, og tegninger, som utelukkende er fremstilt for hånd, uansett underlag og materiale.</article></article></li><li data-li-identifier="7." data-name="7."><article class="listArticle" id="paragraf-2-ledd-1-punkt-7"><article class="legalP" id="paragraf-2-ledd-1-punkt-7-ledd-1">Originale stikk, trykk, silketrykk og litografier og deres trykkplater, samt originalplakater.</article></article></li><li data-li-identifier="8." data-name="8."><article class="listArticle" id="paragraf-2-ledd-1-punkt-8"><article class="legalP" id="paragraf-2-ledd-1-punkt-8-ledd-1">Originale statuer og skulpturer og kopier fremstilt etter samme fremgangsmåte som originalen, som ikke inngår i kategori 1.</article></article></li><li data-li-identifier="9." data-name="9."><article class="listArticle" id="paragraf-2-ledd-1-punkt-9"><article class="legalP" id="paragraf-2-ledd-1-punkt-9-ledd-1">Fotografier, filmer og deres negativer.</article></article></li><li data-li-identifier="10." data-name="10."><article class="listArticle" id="paragraf-2-ledd-1-punkt-10"><article class="legalP" id="paragraf-2-ledd-1-punkt-10-ledd-1">Inkunabler og manuskripter, herunder geografiske kart og partiturer, enkeltvis eller i samlinger.</article></article></li><li data-li-identifier="11." data-name="11."><article class="listArticle" id="paragraf-2-ledd-1-punkt-11"><article class="legalP" id="paragraf-2-ledd-1-punkt-11-ledd-1">Arkiver og deler av dem, av enhver art, som inneholder elementer som er mer enn 50 år gamle, uansett lagringsmedium.</article></article></li><li data-li-identifier="12." data-name="12."><article class="listArticle" id="paragraf-2-ledd-1-punkt-12"><article class="legalP" id="paragraf-2-ledd-1-punkt-12-ledd-1">Gjenstander som forteller om vitenskapelig, teknologisk, militær og samfunnets historie, nasjonale lederes, tenkeres, vitenskapsmenns og kunstneres liv, samt hendelser av nasjonal betydning.</article></article></li><li data-li-identifier="13." data-name="13."><article class="listArticle" id="paragraf-2-ledd-1-punkt-13"><article class="legalP" id="paragraf-2-ledd-1-punkt-13-ledd-1"><ul class="defaultList"><li data-li-identifier="a)" data-name="a)"><article class="listArticle" id="paragraf-2-ledd-1-punkt-13-ledd-1-punkt-1"><article class="legalP" id="paragraf-2-ledd-1-punkt-13-ledd-1-punkt-1-ledd-1">Samlinger og eksemplarer fra zoologiske, botaniske, mineralogiske eller anatomiske samlinger,</article></article></li><li data-li-identifier="b)" data-name="b)"><article class="listArticle" id="paragraf-2-ledd-1-punkt-13-ledd-1-punkt-2"><article class="legalP" id="paragraf-2-ledd-1-punkt-13-ledd-1-punkt-2-ledd-1">samlinger som har historisk, paleontologisk, etnografisk eller numismatisk interesse.</article></article></li></ul></article></article></li><li data-li-identifier="14." data-name="14."><article class="listArticle" id="paragraf-2-ledd-1-punkt-14"><article class="legalP" id="paragraf-2-ledd-1-punkt-14-ledd-1">Frimerker, stempelmerker og liknende, enkeltvis eller i samlinger</article></article></li><li data-li-identifier="15." data-name="15."><article class="listArticle" id="paragraf-2-ledd-1-punkt-15"><article class="legalP" id="paragraf-2-ledd-1-punkt-15-ledd-1">Transportmidler mer enn 75 år gamle.</article></article></li><li data-li-identifier="16." data-name="16."><article class="listArticle" id="paragraf-2-ledd-1-punkt-16"><article class="legalP" id="paragraf-2-ledd-1-punkt-16-ledd-1">Bøker mer enn 100 år gamle, enkeltvis eller i samlinger.</article></article></li><li data-li-identifier="17." data-name="17."><article class="listArticle" id="paragraf-2-ledd-1-punkt-17"><article class="legalP" id="paragraf-2-ledd-1-punkt-17-ledd-1">Trykte geografiske kart mer enn 200 år gamle.</article></article></li><li data-li-identifier="18." data-name="18."><article class="listArticle" id="paragraf-2-ledd-1-punkt-18"><article class="legalP" id="paragraf-2-ledd-1-punkt-18-ledd-1">Andre antikviteter som ikke inngår i første ledd kategori 1 til 17, og som er mer enn 50 år gamle.</article></article></li></ul></article><article class="legalP" id="paragraf-2-ledd-2">Kulturgjenstander som inngår i første ledd kategori nr. 2-13 omfattes av denne forskrift dersom de er mer enn 50 år gamle og ikke tilhører sin opphavsmann.</article><article class="legalP" id="paragraf-2-ledd-3">I en stat utenfor Det europeiske økonomiske samarbeidsområdet som er part i Unidroit-konvensjonen av 24. juni 1995, omfattes kulturgjenstander som er skapt av medlemmer av et stamme- eller urbefolkningssamfunn til tradisjonell eller rituell bruk, og som skal returneres til dette samfunnet, på tross av at gjenstanden ble utført innen 50 år etter tilvirking.</article><article class="legalP" id="paragraf-2-ledd-4">Alle kulturgjenstander som omfattes av første og andre ledd omfattes av denne forskrift dersom deres verdi tilsvarer eller er høyere enn de verditerskler som er oppført i femte ledd. Slike verditerskler gjelder ikke for kulturgjenstander som er ulovlig utført fra en stat utenfor Det europeiske økonomiske samarbeidsområdet som er part i Unidroit-konvensjonen av 24. juni 1995.</article><article class="legalP" id="paragraf-2-ledd-5">Verditerskler for visse kategorier jf. første ledd:<p class="leddfortsettelse"><i>Verdi 0:</i></p><ul class="defaultList"><li data-li-identifier="-" data-name="-"><article class="listArticle" id="paragraf-2-ledd-5-punkt-1"><article class="legalP" id="paragraf-2-ledd-5-punkt-1-ledd-1">nr. 1 (Arkeologiske gjenstander)</article></article></li><li data-li-identifier="-" data-name="-"><article class="listArticle" id="paragraf-2-ledd-5-punkt-2"><article class="legalP" id="paragraf-2-ledd-5-punkt-2-ledd-1">nr. 2 (Deler av minnesmerker)</article></article></li><li data-li-identifier="-" data-name="-"><article class="listArticle" id="paragraf-2-ledd-5-punkt-3"><article class="legalP" id="paragraf-2-ledd-5-punkt-3-ledd-1">nr. 10 (Inkunabler og manuskripter)</article></article></li><li data-li-identifier="-" data-name="-"><article class="listArticle" id="paragraf-2-ledd-5-punkt-4"><article class="legalP" id="paragraf-2-ledd-5-punkt-4-ledd-1">nr. 11 (Arkiver)</article></article></li></ul><p class="leddfortsettelse"><i>Verdi EUR 15.000</i>:</p><ul class="defaultList"><li data-li-identifier="-" data-name="-"><article class="listArticle" id="paragraf-2-ledd-5-punkt-5"><article class="legalP" id="paragraf-2-ledd-5-punkt-5-ledd-1">nr. 6 (Mosaikker og tegninger)</article></article></li><li data-li-identifier="-" data-name="-"><article class="listArticle" id="paragraf-2-ledd-5-punkt-6"><article class="legalP" id="paragraf-2-ledd-5-punkt-6-ledd-1">nr. 7 (Stikk)</article></article></li><li data-li-identifier="-" data-name="-"><article class="listArticle" id="paragraf-2-ledd-5-punkt-7"><article class="legalP" id="paragraf-2-ledd-5-punkt-7-ledd-1">nr. 9 (Fotografier)</article></article></li><li data-li-identifier="-" data-name="-"><article class="listArticle" id="paragraf-2-ledd-5-punkt-8"><article class="legalP" id="paragraf-2-ledd-5-punkt-8-ledd-1">nr. 17 (Trykte geografiske kart)</article></article></li><li data-li-identifier="-" data-name="-"><article class="listArticle" id="paragraf-2-ledd-5-punkt-9"><article class="legalP" id="paragraf-2-ledd-5-punkt-9-ledd-1">nr. 14 (Frimerker og stempelmerker)</article></article></li></ul><p class="leddfortsettelse"><i>Verdi EUR 30.000:</i></p><ul class="defaultList"><li data-li-identifier="-" data-name="-"><article class="listArticle" id="paragraf-2-ledd-5-punkt-10"><article class="legalP" id="paragraf-2-ledd-5-punkt-10-ledd-1">nr. 4 (Akvareller, gouacher og pasteller)</article></article></li></ul><p class="leddfortsettelse"><i>Verdi EUR 50.000:</i></p><ul class="defaultList"><li data-li-identifier="-" data-name="-"><article class="listArticle" id="paragraf-2-ledd-5-punkt-11"><article class="legalP" id="paragraf-2-ledd-5-punkt-11-ledd-1">nr. 8 (Statuer)</article></article></li><li data-li-identifier="-" data-name="-"><article class="listArticle" id="paragraf-2-ledd-5-punkt-12"><article class="legalP" id="paragraf-2-ledd-5-punkt-12-ledd-1">nr. 16 (Bøker)</article></article></li><li data-li-identifier="-" data-name="-"><article class="listArticle" id="paragraf-2-ledd-5-punkt-13"><article class="legalP" id="paragraf-2-ledd-5-punkt-13-ledd-1">nr. 13 (Samlinger)</article></article></li><li data-li-identifier="-" data-name="-"><article class="listArticle" id="paragraf-2-ledd-5-punkt-14"><article class="legalP" id="paragraf-2-ledd-5-punkt-14-ledd-1">nr. 15 (Transportmidler)</article></article></li><li data-li-identifier="-" data-name="-"><article class="listArticle" id="paragraf-2-ledd-5-punkt-15"><article class="legalP" id="paragraf-2-ledd-5-punkt-15-ledd-1">nr. 12 og 18 (Enhver annen gjenstand)</article></article></li></ul><p class="leddfortsettelse"><i>Verdi EUR 150.000:</i></p><ul class="defaultList"><li data-li-identifier="-" data-name="-"><article class="listArticle" id="paragraf-2-ledd-5-punkt-16"><article class="legalP" id="paragraf-2-ledd-5-punkt-16-ledd-1">nr. 3 (Malerier)</article></article></li><li data-li-identifier="-" data-name="-"><article class="listArticle" id="paragraf-2-ledd-5-punkt-17"><article class="legalP" id="paragraf-2-ledd-5-punkt-17-ledd-1">nr. 5 (Kunstneriske sammenstillinger og montasjer)</article></article></li></ul></article><article class="legalP" id="paragraf-2-ledd-6">Vurderingen av om vilkårene med hensyn til økonomisk verdi er oppfylt, skal foretas på det tidspunkt det anmodes om tilbakelevering. Den økonomiske verdi er den verdi gjenstanden har i den anmodede stat.</article></article><article class="legalArticle" data-lovdata-URL="LTI/forskrift/2001-10-04-1179/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>.</h2><article class="legalP" id="paragraf-3-ledd-1">Vedkommende myndighet skal:<ul class="defaultList"><li data-li-identifier="a)" data-name="a)"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">på anmodning fra den anmodende stat, ettersøke en bestemt kulturgjenstand som er fjernet ulovlig, og identifisere besitteren og/eller innehaveren,</article></article></li><li data-li-identifier="b)" data-name="b)"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">underrette de berørte stater dersom kulturgjenstander blir funnet på norsk territorium og det foreligger rimelig grunn til å anta at nevnte gjenstander er fjernet ulovlig fra en annen stats territorium, og ta imot tilsvarende underrettelse,</article></article></li><li data-li-identifier="c)" data-name="c)"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">gjøre det mulig for vedkommende myndigheter i den anmodende stat å kontrollere om den aktuelle gjenstand er en kulturgjenstand, og være slik myndighet i Norge,</article></article></li><li data-li-identifier="d)" data-name="d)"><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1">treffe nødvendige tiltak for fysisk bevaring av kulturgjenstanden i samarbeid med den berørte stat,</article></article></li><li data-li-identifier="e)" data-name="e)"><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1">søke å unngå at kulturgjenstanden unndras fra fremgangsmåten for tilbakelevering, ved å treffe de nødvendige midlertidige tiltak, herunder midlertidig forføyning, selv om restitusjonskrav eller anmodning om retur av gjenstanden er fremmet for domstolene eller andre kompetente myndigheter i en annen stat,</article></article></li><li data-li-identifier="f)" data-name="f)"><article class="listArticle" id="paragraf-3-ledd-1-punkt-6"><article class="legalP" id="paragraf-3-ledd-1-punkt-6-ledd-1">fungere som mellomledd mellom besitteren og/eller innehaveren og den anmodende stat i forbindelse med tilbakeleveringen,</article></article></li><li data-li-identifier="g)" data-name="g)"><article class="listArticle" id="paragraf-3-ledd-1-punkt-7"><article class="legalP" id="paragraf-3-ledd-1-punkt-7-ledd-1">underrette vedkommende myndighet i den stat der den norske stat har anlagt sak for å sikre tilbakelevering av en kulturgjenstand, og ta imot tilsvarende underrettelse,</article></article></li><li data-li-identifier="h)" data-name="h)"><article class="listArticle" id="paragraf-3-ledd-1-punkt-8"><article class="legalP" id="paragraf-3-ledd-1-punkt-8-ledd-1">underrette vedkommende myndigheter i andre stater om at det er anlagt sak i Norge, og ta imot tilsvarende underrettelse,</article></article></li><li data-li-identifier="i)" data-name="i)"><article class="listArticle" id="paragraf-3-ledd-1-punkt-9"><article class="legalP" id="paragraf-3-ledd-1-punkt-9-ledd-1">for øvrig samarbeide med og fremme samråd mellom vedkommende myndigheter i andre stater.</article></article></li></ul></article><article class="legalP" id="paragraf-3-ledd-2">Kontrollen etter første ledd bokstav c skal foretas innen to måneder etter underretningen nevnt under bokstav b. Dersom kontrollen ikke foretas innen den fastsatte frist, får bokstavene d og e ikke anvendelse.</article></article><article class="legalArticle" data-lovdata-URL="LTI/forskrift/2001-10-04-1179/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>.</h2><article class="legalP" id="paragraf-4-ledd-1">Partene kan bli enige om å henvise tvisten til annen domstol eller annen kompetent myndighet, eller til voldgift.</article></article><article class="legalArticle" data-lovdata-URL="LTI/forskrift/2001-10-04-1179/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>.</h2><article class="legalP" id="paragraf-5-ledd-1">Den anmodende stat bærer utgiftene i forbindelse med tiltakene nevnt i § 3 første ledd bokstav d.</article></article><article class="legalArticle" data-lovdata-URL="LTI/forskrift/2001-10-04-1179/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>.</h2><article class="legalP" id="paragraf-6-ledd-1">Denne forskrift trer i kraft straks for de bestemmelser som gjelder stater som inngår i Det europeiske økonomiske samarbeidsområdet (EØS), samtidig oppheves forskrift av 28. februar 1997 nr. 236 om tilbakelevering av kulturgjenstander som er fjernet ulovlig fra territoriet til en stat som inngår i Det europeiske økonomiske samarbeidsområdet (EØS) og som befinner seg i Norge. De bestemmelser som gjelder stater som er part i Unidroit-konvensjonen trer i kraft samtidig som konvensjonen trer i kraft for Norge.</article></article></main></body></html>