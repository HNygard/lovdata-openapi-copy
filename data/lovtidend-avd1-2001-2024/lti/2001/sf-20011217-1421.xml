<!DOCTYPE html><html lang="no"><head><title>Forskrift om planlegging og gjennomføring av rekvisisjon av kraft og tvangsmessige leveringsinnskrenkninger ved kraftrasjonering.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-12-17-1421</dd><dt class="dokid">DokumentID</dt><dd class="dokid">LTI/forskrift/2001-12-17-1421</dd><dt class="ministry">Departement</dt><dd class="ministry"><ul><li>Olje- og energidepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 15</dd><dt class="dateInForce">I kraft fra</dt><dd class="dateInForce">2002-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>forskrift/1990-12-07-959/§7-1</li><li>lov/1990-06-29-50/§7-6</li></ul></dd><dt class="dateOfPublication">Kunngjort</dt><dd class="dateOfPublication">2001-12-18</dd><dt class="journalNumber">Journalnummer</dt><dd class="journalNumber">2001-1410</dd><dt class="titleShort">Korttittel</dt><dd class="titleShort">Forskrift om planlegging mv., kraftrasjonering</dd><dt class="title">Tittel</dt><dd class="title">Forskrift om planlegging og gjennomføring av rekvisisjon av kraft og tvangsmessige leveringsinnskrenkninger ved kraftrasjonering.</dd><dt class="miscInformation">Annet om dokumentet</dt><dd class="miscInformation">Fastsatt av Norges vassdrags- og energidirektorat 17. desember 2001 med hjemmel i forskrift av 7. desember 1990 nr. 959 om produksjon, omforming, overføring, omsetning, fordeling og bruk av energi m.m. (energilovforskriften) § 7-1 og lov av 29. juni 1990 nr. 50 om produksjon, omforming, overføring, omsetning, fordeling og bruk av energi m.m. (energiloven) § 7-6.</dd><dt class="refid">RefID</dt><dd class="refid">forskrift/2001-12-17-1421</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om planlegging og gjennomføring av rekvisisjon av kraft og tvangsmessige leveringsinnskrenkninger ved kraftrasjonering.<ul class="tocSubUl"><li>Kapittel 1. Innledende bestemmelser<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li></ul></li><li>Kapittel 2. Iverksettelse og opphør av rasjonering. Prosedyrer for gjennomføring<ul class="tocSubUl"><li>§ 4. Iverksettelse og opphør av rasjonering</li><li>§ 5. Planer og prosedyrer for gjennomføring av rasjonering</li></ul></li><li>Kapittel 3. Virkemidler og prioritering av tilgjengelig energi under rasjonering<ul class="tocSubUl"><li>§ 6. Tvangsmessige leveringsinnskrenkninger</li><li>§ 7. Rekvisisjon</li><li>§ 8. Prinsipper for gjennomføring av tiltak etter denne forskrift</li><li>§ 9. Prioritering</li></ul></li><li>Kapittel 4. Øvrige bestemmelser<ul class="tocSubUl"><li>§ 10. Tilsyn og kontroll</li><li>§ 11. Medvirkning og samarbeid</li><li>§ 12. Plikt til å følge rasjoneringsmyndighetens pålegg</li><li>§ 13. Pålegg</li><li>§ 14. Dispensasjon</li><li>§ 15. Ikrafttreden</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2001-12-17-1421" id="dokument"><h1>Forskrift om planlegging og gjennomføring av rekvisisjon av kraft og tvangsmessige leveringsinnskrenkninger ved kraftrasjonering.</h1><section class="section" data-name="kap1" id="kapittel-1" data-lovdata-URL="LTI/forskrift/2001-12-17-1421/KAPITTEL_1"><h2>Kapittel 1. Innledende bestemmelser</h2><article class="legalArticle" data-lovdata-URL="LTI/forskrift/2001-12-17-1421/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Denne forskrift skal sikre at kraftrasjonering blir gjennomført på en samfunnsmessig rasjonell måte, slik at energien blir best mulig utnyttet ut fra hensynet til allmenne og private interesser.</article></article><article class="legalArticle" data-lovdata-URL="LTI/forskrift/2001-12-17-1421/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Denne forskrift kommer til anvendelse på den som i medhold av § 5A-2 i energiloven er utpekt som rasjoneringsmyndighet. Forskriften kommer også til anvendelse på enhver som helt eller delvis eier eller driver nett eller produksjon, den som driver organisert markedsplass i medhold av energiloven § 4-5, samt omsettere og sluttbrukere.</article></article><article class="legalArticle" data-lovdata-URL="LTI/forskrift/2001-12-17-1421/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-3-ledd-1">I denne forskrift menes med:<p class="leddfortsettelse"><i>Avsavnsverdi:</i> den økonomiske verdi av ulempen en kraftforbruker opplever ved å bli rasjonert.</p><p class="leddfortsettelse"><i>Energi:</i> elektrisk energi og varmeenergi produsert i fjernvarmeanlegg.</p><p class="leddfortsettelse"><i>Produsent:</i> den som forestår produksjon av energi i medhold av konsesjon etter energiloven.</p><p class="leddfortsettelse"><i>Rasjoneringsmyndighet:</i> den som i medhold av § 5A-2 annet ledd i energiloven er utpekt som rasjoneringsmyndighet.</p><p class="leddfortsettelse"><i>Rekvisisjon av kraft:</i> tvangsmessig avståelse av energi fra produsent.</p><p class="leddfortsettelse"><i>Systemansvarlig:</i> den som i medhold av § 5A-1 annet ledd i energiloven er tildelt myndigheten til å utøve systemansvaret.</p><p class="leddfortsettelse"><i>Tvangsmessige leveringsinnskrenkninger:</i> tvangsmessige reduksjoner i levert energi gjennom utkobling av forbruk, som ikke allerede følger av inngåtte avtaler.</p></article></article></section><section class="section" data-name="kap2" id="kapittel-2" data-lovdata-URL="LTI/forskrift/2001-12-17-1421/KAPITTEL_2"><h2>Kapittel 2. Iverksettelse og opphør av rasjonering. Prosedyrer for gjennomføring</h2><article class="legalArticle" data-lovdata-URL="LTI/forskrift/2001-12-17-1421/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Iverksettelse og opphør av rasjonering</span></h3><article class="legalP" id="kapittel-2-paragraf-1-ledd-1">Når rasjoneringsmyndigheten anser at det foreligger en reell risiko for at en rasjoneringssituasjon vil inntreffe, skal den gjøre departementet kjent med dette. Tilsvarende skal den informere departementet når vilkårene for rasjonering ikke lenger anses å være tilstede. Iverksettelse og opphør av rasjonering besluttes av departementet i medhold av § 5A-2 første ledd i energiloven.</article><article class="legalP" id="kapittel-2-paragraf-1-ledd-2">Når allmenne hensyn tilsier det, skal rasjoneringsmyndigheten i samråd med departementet informere allmennheten om forhold knyttet til den aktuelle situasjon. Rasjoneringsmyndigheten skal til enhver tid ha planer for å kunne gi slik informasjon.</article></article><article class="legalArticle" data-lovdata-URL="LTI/forskrift/2001-12-17-1421/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Planer og prosedyrer for gjennomføring av rasjonering</span></h3><article class="legalP" id="kapittel-2-paragraf-2-ledd-1">Rasjoneringsmyndigheten skal til enhver tid være informert om forhold som har betydning for vurderingen av kraftoppdekningen.</article><article class="legalP" id="kapittel-2-paragraf-2-ledd-2">Rasjoneringsmyndigheten skal sørge for at det til enhver tid er utarbeidet nødvendige planer og prosedyrer for sikker og effektiv varsling og rapportering om iverksettelse, gjennomføring og opphør av rasjonering.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2001-12-17-1421/KAPITTEL_3"><h2>Kapittel 3. Virkemidler og prioritering av tilgjengelig energi under rasjonering</h2><article class="legalArticle" data-lovdata-URL="LTI/forskrift/2001-12-17-1421/§6" data-name="§6" id="kapittel-3-paragraf-1"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Tvangsmessige leveringsinnskrenkninger</span></h3><article class="legalP" id="kapittel-3-paragraf-1-ledd-1">Til fremme av de formål som fremgår av § 1, kan rasjoneringsmyndigheten eller den rasjoneringsmyndigheten gir fullmakt, foreta tvangsmessige leveringsinnskrenkninger. Slike leveringsinnskrenkninger skal søkes gjennomført etter saklige og kontrollerbare kriterier, og til minst mulig ulempe for dem som berøres.</article><article class="legalP" id="kapittel-3-paragraf-1-ledd-2">Rasjoneringsmyndigheten skal sørge for at det til enhver tid foreligger planer for gjennomføringen av tvangsmessige leveringsinnskrenkninger.</article></article><article class="legalArticle" data-lovdata-URL="LTI/forskrift/2001-12-17-1421/§7" data-name="§7" id="kapittel-3-paragraf-2"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Rekvisisjon</span></h3><article class="legalP" id="kapittel-3-paragraf-2-ledd-1">Til fremme av de formål som fremgår av § 1, kan rasjoneringsmyndigheten eller den rasjoneringsmyndigheten gir fullmakt, kreve at en eller flere produsenter avstår energi.</article><article class="legalP" id="kapittel-3-paragraf-2-ledd-2">Den som kravet om avståelse etter første ledd er rettet mot, plikter å medvirke til avståelsen.</article><article class="legalP" id="kapittel-3-paragraf-2-ledd-3">Den som må avstå energi etter denne paragraf, har krav på erstatning i henhold til alminnelige ekspropriasjons- og erstatningsrettslige regler.</article></article><article class="legalArticle" data-lovdata-URL="LTI/forskrift/2001-12-17-1421/§8" data-name="§8" id="kapittel-3-paragraf-3"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Prinsipper for gjennomføring av tiltak etter denne forskrift</span></h3><article class="legalP" id="kapittel-3-paragraf-3-ledd-1">Rasjoneringsmyndigheten skal så langt råd er legge til rette for bruk av markedsmessige virkemidler, før, under og etter iverksettelse av kraftrasjonering.</article></article><article class="legalArticle" data-lovdata-URL="LTI/forskrift/2001-12-17-1421/§9" data-name="§9" id="kapittel-3-paragraf-4"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Prioritering</span></h3><article class="legalP" id="kapittel-3-paragraf-4-ledd-1">Under rasjonering skal tilgjengelig energi prioriteres etter følgende overordnede hensyn:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-4-ledd-1-punkt-1"><article class="legalP" id="kapittel-3-paragraf-4-ledd-1-punkt-1-ledd-1">liv og helse,</article></article></li><li data-li-identifier="b)" data-name="b)"><article class="listArticle" id="kapittel-3-paragraf-4-ledd-1-punkt-2"><article class="legalP" id="kapittel-3-paragraf-4-ledd-1-punkt-2-ledd-1">vitale samfunnsinteresser innenfor administrasjon og forvaltning, informasjon, sikkerhet, infrastruktur, forsyninger mv. og</article></article></li><li data-li-identifier="c)" data-name="c)"><article class="listArticle" id="kapittel-3-paragraf-4-ledd-1-punkt-3"><article class="legalP" id="kapittel-3-paragraf-4-ledd-1-punkt-3-ledd-1">næringsliv og berørte økonomiske interesser.</article></article></li></ul></article><article class="legalP" id="kapittel-3-paragraf-4-ledd-2">Ved prioritering av forbruk etter første ledd bør det legges vekt på avsavnsverdier.</article><article class="legalP" id="kapittel-3-paragraf-4-ledd-3">Rasjoneringsmyndigheten skal til enhver tid påse at det foreligger planer for prioriteringen etter første ledd. Planene skal utarbeides i samarbeid med berørte myndighetsorganer og representanter for berørte private interesser.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2001-12-17-1421/KAPITTEL_4"><h2>Kapittel 4. Øvrige bestemmelser</h2><article class="legalArticle" data-lovdata-URL="LTI/forskrift/2001-12-17-1421/§10" data-name="§10" id="kapittel-4-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Tilsyn og kontroll</span></h3><article class="legalP" id="kapittel-4-paragraf-1-ledd-1">Norges vassdrags- og energidirektorat, eller den Norges vassdrags- og energidirektorat gir fullmakt, fører tilsyn med at bestemmelsene gitt i denne forskrift blir overholdt.</article><article class="legalP" id="kapittel-4-paragraf-1-ledd-2">Rasjoneringsmyndigheten skal, i samarbeid med øvrige forvaltningsorganer og andre berørte, påse at utarbeidelse av planer, prosedyrer, varslings- og rapporteringssystemer, øvingsopplegg mv. etter denne forskrift gjennomføres på en formålstjenlig måte.</article><article class="legalP" id="kapittel-4-paragraf-1-ledd-3">De som omfattes av denne forskrift, skal medvirke til gjennomføring av tilsyn etter første ledd. Dette omfatter blant annet å fremskaffe opplysninger og dokumentasjon som er nødvendig for å gjennomføre tilsyn.</article><article class="legalP" id="kapittel-4-paragraf-1-ledd-4">De som omfattes av denne forskrift, kan bringe uenighet om forståelsen og gjennomføringen av bestemmelser i forskriften inn for departementet for avgjørelse.</article></article><article class="legalArticle" data-lovdata-URL="LTI/forskrift/2001-12-17-1421/§11" data-name="§11" id="kapittel-4-paragraf-2"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Medvirkning og samarbeid</span></h3><article class="legalP" id="kapittel-4-paragraf-2-ledd-1">De som omfattes av denne forskrift, skal medvirke og samarbeide slik at rasjoneringsmyndigheten kan utøve sine oppgaver på en samfunnsmessig rasjonell måte.</article></article><article class="legalArticle" data-lovdata-URL="LTI/forskrift/2001-12-17-1421/§12" data-name="§12" id="kapittel-4-paragraf-3"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Plikt til å følge rasjoneringsmyndighetens pålegg</span></h3><article class="legalP" id="kapittel-4-paragraf-3-ledd-1">De som omfattes av denne forskrift, plikter å rette seg etter de pålegg som gis av rasjoneringsmyndigheten eller den rasjoneringsmyndigheten har gitt fullmakt til å gi pålegg.</article></article><article class="legalArticle" data-lovdata-URL="LTI/forskrift/2001-12-17-1421/§13" data-name="§13" id="kapittel-4-paragraf-4"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Pålegg</span></h3><article class="legalP" id="kapittel-4-paragraf-4-ledd-1">Rasjoneringsmyndigheten eller den rasjoneringsmyndigheten gir fullmakt, kan gi de pålegg som er nødvendig for gjennomføring av denne forskrift.</article><article class="legalP" id="kapittel-4-paragraf-4-ledd-2">For overtredelse av pålegg gitt i medhold av første ledd kan NVE, etter energilovens § 7-3 første ledd, fastsette tvangsmulkt.</article></article><article class="legalArticle" data-lovdata-URL="LTI/forskrift/2001-12-17-1421/§14" data-name="§14" id="kapittel-4-paragraf-5"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Dispensasjon</span></h3><article class="legalP" id="kapittel-4-paragraf-5-ledd-1">Norges vassdrags- og energidirektorat kan i særlige tilfeller dispensere fra denne forskrift.</article></article><article class="legalArticle" data-lovdata-URL="LTI/forskrift/2001-12-17-1421/§15" data-name="§15" id="kapittel-4-paragraf-6"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Ikrafttreden</span></h3><article class="legalP" id="kapittel-4-paragraf-6-ledd-1">Denne forskrift trer i kraft 1. januar 2002.</article></article></section></main></body></html>