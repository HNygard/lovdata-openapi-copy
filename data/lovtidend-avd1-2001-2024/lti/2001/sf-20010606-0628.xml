<!DOCTYPE html><html lang="no"><head><title>Instruks til tilsynsveterinæren/det kommunale næringsmiddeltilsynet for kartlegging av og tiltak mot campylobacter i fjørfe og ferskt fjørfekjøtt i fjørfekjøttslakterier.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-06-06-628</dd><dt class="dokid">DokumentID</dt><dd class="dokid">LTI/forskrift/2001-06-06-628</dd><dt class="ministry">Departement</dt><dd class="ministry"><ul><li>Sosialdepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 8</dd><dt class="dateInForce">I kraft fra</dt><dd class="dateInForce">2001-06-06</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>forskrift/1995-03-21-265/§63</li><li>forskrift/1995-03-21-265/§67</li><li>lov/1997-01-10-9/§7</li><li>lov/1997-01-10-9/§8</li><li>lov/1997-01-10-9/§22</li></ul></dd><dt class="dateOfPublication">Kunngjort</dt><dd class="dateOfPublication">2001-06-19</dd><dt class="journalNumber">Journalnummer</dt><dd class="journalNumber">2001-0714</dd><dt class="titleShort">Korttittel</dt><dd class="titleShort">Instruks om campylobacter i fjørfekjøttslakterier</dd><dt class="title">Tittel</dt><dd class="title">Instruks til tilsynsveterinæren/det kommunale næringsmiddeltilsynet for kartlegging av og tiltak mot campylobacter i fjørfe og ferskt fjørfekjøtt i fjørfekjøttslakterier.</dd><dt class="miscInformation">Annet om dokumentet</dt><dd class="miscInformation">Fastsatt av Statens næringsmiddeltilsyn 6. juni 2001 med hjemmel i forskrift av 21. mars 1995 nr. 265 om hygiene og kontroll m.v. ved produksjon og frambud av ferskt fjørfekjøtt § 63 og § 67.</dd><dt class="refid">RefID</dt><dd class="refid">forskrift/2001-06-06-628</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Instruks til tilsynsveterinæren/det kommunale næringsmiddeltilsynet for kartlegging av og tiltak mot campylobacter i fjørfe og ferskt fjørfekjøtt i fjørfekjøttslakterier.</li></ul></dd></dl></header><main class="documentBody" data-lovdata-URL="LTI/forskrift/2001-06-06-628" id="dokument"><h1>Instruks til tilsynsveterinæren/det kommunale næringsmiddeltilsynet for kartlegging av og tiltak mot campylobacter i fjørfe og ferskt fjørfekjøtt i fjørfekjøttslakterier.</h1><article class="marginIdArticle" id="punkt-1"><span class="data-marginOriginalId">1.</span><span class="miscHeadline"><i>Definisjoner</i></span><article class="legalP" id="punkt-1-ledd-1">I denne instruks forstås ved</article></article><article class="marginIdArticle" id="punkt-2"><span class="data-marginOriginalId">1.1</span><article class="legalP" id="punkt-2-ledd-1"><i>Slaktekylling:</i> kylling yngre enn 50 dager.</article></article><article class="marginIdArticle" id="punkt-3"><span class="data-marginOriginalId">1.2</span><article class="legalP" id="punkt-3-ledd-1"><i>Campylobacter:</i> termostabile species innenfor bakterieslekten campylobacter.</article></article><article class="marginIdArticle" id="punkt-4"><span class="data-marginOriginalId">1.3</span><article class="legalP" id="punkt-4-ledd-1"><i>Positiv flokk:</i> slaktekyllingflokk hvorfra det foreligger en positiv besetningsprøve med hensyn til campylobacter.</article></article><article class="marginIdArticle" id="punkt-5"><span class="data-marginOriginalId">1.4</span><article class="legalP" id="punkt-5-ledd-1"><i>Negativ flokk:</i> slaktekyllingflokk hvorfra det foreligger en negativ besetningsprøve med hensyn til campylobacter.</article></article><article class="marginIdArticle" id="punkt-6"><span class="data-marginOriginalId">1.5</span><article class="legalP" id="punkt-6-ledd-1"><i>Flokk med ukjent status:</i> slaktekyllingflokk hvorfra det ikke foreligger resultat av besetningsprøve med hensyn til campylobacter.</article></article><article class="marginIdArticle" id="punkt-7"><span class="data-marginOriginalId">2.</span><span class="miscHeadline"><i>Omfang</i></span></article><article class="marginIdArticle" id="punkt-8"><span class="data-marginOriginalId">2.1</span><article class="legalP" id="punkt-8-ledd-1">Denne instruks gjelder kartlegging og tiltak mot campylobacter i fjørfe og fjørfeslakt ved slakting av slaktekylling i virksomheter som omfattes av fjørfekjøttforskriften. Instruksen retter seg til det kommunale næringsmiddeltilsynet (KNT) ved tilsynsveterinæren.</article></article><article class="marginIdArticle" id="punkt-9"><span class="data-marginOriginalId">3.</span><span class="miscHeadline"><i>Rutiner for slakting av positive og flokker med ukjent status</i></span></article><article class="marginIdArticle" id="punkt-10"><span class="data-marginOriginalId">3.1</span><article class="legalP" id="punkt-10-ledd-1">Virksomheten skal pålegges å slakte positiv flokk særskilt og på slutten av dagen, dersom virksomheten ikke på eget initiativ gjør dette, jf. fjørfekjøttforskriften § 63 (Særlige tiltak).</article></article><article class="marginIdArticle" id="punkt-11"><span class="data-marginOriginalId">3.2</span><article class="legalP" id="punkt-11-ledd-1">Slakt fra flokk med ukjent status skal arresteres og prøvetas.</article></article><article class="marginIdArticle" id="punkt-12"><span class="data-marginOriginalId">3.3</span><article class="legalP" id="punkt-12-ledd-1">Virksomheten skal pålegges å slakte flokk med ukjent status særskilt og på slutten av dagen, eventuelt etter negative, men før positive flokker, dersom ikke virksomheten på eget initiativ gjør dette.</article></article><article class="marginIdArticle" id="punkt-13"><span class="data-marginOriginalId">4.</span><span class="miscHeadline"><i>Prøveuttak i slakteri</i></span></article><article class="marginIdArticle" id="punkt-14"><span class="data-marginOriginalId">4.1</span><article class="legalP" id="punkt-14-ledd-1">Det skal tas ut prøver for campylobacter-undersøkelse fra alle partier av kylling ved slakting.</article></article><article class="marginIdArticle" id="punkt-15"><span class="data-marginOriginalId">4.2</span><article class="legalP" id="punkt-15-ledd-1">Prøvene skal uttas etter bedøving og avliving og før skoldekar.</article></article><article class="marginIdArticle" id="punkt-16"><span class="data-marginOriginalId">4.3</span><article class="legalP" id="punkt-16-ledd-1">Prøvene skal bestå av kloakksvaber.</article></article><article class="marginIdArticle" id="punkt-17"><span class="data-marginOriginalId">4.4</span><article class="legalP" id="punkt-17-ledd-1">Fra hver flokk tas 10 bomullssvaberprøver fra kloakk fordelt på 10 enkeltdyr. Prøvene må ikke tas så raskt etter hverandre at kun et fåtall transportkasser prøvetas.</article></article><article class="marginIdArticle" id="punkt-18"><span class="data-marginOriginalId">4.5</span><article class="legalP" id="punkt-18-ledd-1">Bomullssvabrene roteres godt rundt i kloakken, de 10 svabrene plasseres umiddelbart i 5 ml peptonvann og pinnene brytes slik at lokket på beholderen kan skrus på.</article></article><article class="marginIdArticle" id="punkt-19"><span class="data-marginOriginalId">4.6</span><article class="legalP" id="punkt-19-ledd-1">Prøvene settes i kjøleskap inntil de transporteres til laboratoriet, jf. pkt. 5.2, så raskt som mulig, senest slik at utsæd skjer samme dag.</article></article><article class="marginIdArticle" id="punkt-20"><span class="data-marginOriginalId">4.7</span><article class="legalP" id="punkt-20-ledd-1"><i>Alternativ prosedyre dersom prøveuttak og utsæd ikke kan skje i løpet av samme dag:</i> Svabrene plasseres i 5 ml transportmedium (Cary Blair). Prøvene settes i kjøleskap inntil de transporteres til laboratoriet. Det skal maksimalt gå tre døgn fra prøveuttak til utsæd dersom transportmedium benyttes.</article></article><article class="marginIdArticle" id="punkt-21"><span class="data-marginOriginalId">5.</span><span class="miscHeadline"><i>Laboratorieundersøkelse av prøver, krav til laboratorier og verifisering av resultater</i></span></article><article class="marginIdArticle" id="punkt-22"><span class="data-marginOriginalId">5.1</span><article class="legalP" id="punkt-22-ledd-1">Prøver skal oppbevares, fraktes til laboratoriet og analyseres slik det fremgår av Campylobacter sp. hos slaktekylling – handlingsplan juni 2001. Handlingsplanen er gjort tilgjengelig på SNTs intranett (Medulla).</article></article><article class="marginIdArticle" id="punkt-23"><span class="data-marginOriginalId">5.2</span><article class="legalP" id="punkt-23-ledd-1">Laboratoriene skal oppfylle kravene som stilles til laboratorier i kategori I, jf. rundskriv nr. 4043 R, «Krav til laboratorier vedrørende analyser i offentlig kontroll og i virksomhetenes særskilte kontrolltiltak//egenkontroll». Det kommunale næringsmiddeltilsynet bestemmer hvor prøvene skal analyseres.</article></article><article class="marginIdArticle" id="punkt-24"><span class="data-marginOriginalId">5.3</span><article class="legalP" id="punkt-24-ledd-1">Analysene bør påbegynnes samme dag som prøven er uttatt.</article></article><article class="marginIdArticle" id="punkt-25"><span class="data-marginOriginalId">5.4</span><article class="legalP" id="punkt-25-ledd-1">Dersom avstanden eller transportmuligheter mellom det kommunale næringsmiddeltilsynet og laboratoriet gjør det vanskelig å påbegynne analysen samme dag, kan alternativ prosedyre benyttes jf. punkt 4.7.</article></article><article class="marginIdArticle" id="punkt-26"><span class="data-marginOriginalId">5.5</span><article class="legalP" id="punkt-26-ledd-1">Prøvene skal analyseres ved hjelp av metoden som oppgis i handlingsplanen.</article></article><article class="marginIdArticle" id="punkt-27"><span class="data-marginOriginalId">5.6</span><article class="legalP" id="punkt-27-ledd-1">Campylobacter-mistenkelige isolater fra kyllingslaktene skal sendes Statens institutt for folkehelse for verifisering.</article></article><article class="marginIdArticle" id="punkt-28"><span class="data-marginOriginalId">6.</span><span class="miscHeadline"><i>Tiltak</i></span></article><article class="marginIdArticle" id="punkt-29"><span class="data-marginOriginalId">6.1</span><article class="legalP" id="punkt-29-ledd-1">Virksomheten skal pålegges å varmebehandle eller fryse (-18 °C eller kaldere i minst 5 uker) samtlige godkjente slakt fra en positiv flokk i virksomheten, jf. § 63, dersom ikke virksomheten på eget initiativ gjør dette.</article></article><article class="marginIdArticle" id="punkt-30"><span class="data-marginOriginalId">6.2</span><article class="legalP" id="punkt-30-ledd-1">Virksomheten skal pålegges å legge godkjente slakt fra flokk med ukjent status på kjøle- eller fryselager i påvente av at analyseresultatene foreligger, dersom ikke virksomheten på eget initiativ gjør dette. Alternativt kan slaktene varmebehandles i virksomheten før videre frambud.</article><article class="legalP" id="punkt-30-ledd-2">Ved positivt analyseresultat skal partiet (flokken) behandles som nevnt under pkt. 6.1. Ved negativt analyseresultat kan slaktene frambys uten ytterligere tiltak.</article></article><article class="marginIdArticle" id="punkt-31"><span class="data-marginOriginalId">7.</span><span class="miscHeadline"><i>Rapportering</i></span></article><article class="marginIdArticle" id="punkt-32"><span class="data-marginOriginalId">7.1</span><article class="legalP" id="punkt-32-ledd-1">Tilsynsveterinæren/KNT skal løpende rapportere alle resultater til Norsk zoonosesenter på prøvetakingsskjemaet som følger hver flokk.</article></article><article class="marginIdArticle" id="punkt-33"><span class="data-marginOriginalId">7.2</span><article class="legalP" id="punkt-33-ledd-1">Tilsynsveterinæren/KNT skal rapportere alle resultater som fraviker resultatet fra besetningsprøvene samt resultater fra flokker med ukjent status til distriktsveterinær og slakteri.</article></article><article class="marginIdArticle" id="punkt-34"><span class="data-marginOriginalId">8.</span><span class="miscHeadline"><i>Ikrafttredelse</i></span></article><article class="marginIdArticle" id="punkt-35"><span class="data-marginOriginalId">8.1</span><article class="legalP" id="punkt-35-ledd-1">Denne instruks trer i kraft straks.</article></article></main></body></html>