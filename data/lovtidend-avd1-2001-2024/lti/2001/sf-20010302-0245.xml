<!DOCTYPE html><html lang="no"><head><title>Vedtekter for Statens Veiledningskontor for Oppfinnere (SVO).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-03-02-245</dd><dt class="dokid">DokumentID</dt><dd class="dokid">LTI/forskrift/2001-03-02-245</dd><dt class="ministry">Departement</dt><dd class="ministry"><ul><li>Nærings- og handelsdepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 3</dd><dt class="dateInForce">I kraft fra</dt><dd class="dateInForce">2001-03-02</dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">2001-03-20</dd><dt class="journalNumber">Journalnummer</dt><dd class="journalNumber">2001-0302</dd><dt class="titleShort">Korttittel</dt><dd class="titleShort">Vedtekter for Statens Veiledningskontor</dd><dt class="title">Tittel</dt><dd class="title">Vedtekter for Statens Veiledningskontor for Oppfinnere (SVO).</dd><dt class="miscInformation">Annet om dokumentet</dt><dd class="miscInformation">Fastsatt ved Kronprinsreg.res. 2. mars 2001 med hjemmel i Stortingsvedtak av 26. mars 1968. Fremmet av Nærings- og handelsdepartementet.</dd><dt class="refid">RefID</dt><dd class="refid">forskrift/2001-03-02-245</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Vedtekter for Statens Veiledningskontor for Oppfinnere (SVO).<ul class="tocSubUl"><li>I<ul class="tocSubUl"><li>§ 1. Opprettelse</li><li>§ 2. Formål</li><li>§ 3. Målgrupper</li><li>§ 4. Virksomhetsområder</li><li>§ 5. Finansiering</li><li>§ 6. Styrets sammensetning</li><li>§ 7. Styrets oppgaver</li><li>§ 8. Sekretariat</li><li>§ 9. Saksbehandling</li><li>§ 10. Oppbevaring av modeller og prototyper</li><li>§ 11. Diverse bestemmelser</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2001-03-02-245" id="dokument"><h1>Vedtekter for Statens Veiledningskontor for Oppfinnere (SVO).</h1><section class="section" data-name="kapI" id="kapittel-1" data-lovdata-URL="LTI/forskrift/2001-03-02-245/KAPITTEL_1"><h2 data-text-align="center">I</h2><article class="legalArticle" data-lovdata-URL="LTI/forskrift/2001-03-02-245/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Opprettelse</span></h3><article class="legalP" id="kapittel-1-paragraf-1-ledd-1">Statens Veiledningskontor for Oppfinnere (SVO) ble opprettet i henhold til Stortingets vedtak av 26. mars 1968. Kontoret hører administrativt under Nærings- og handelsdepartementet.</article></article><article class="legalArticle" data-lovdata-URL="LTI/forskrift/2001-03-02-245/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Formål</span></h3><article class="legalP" id="kapittel-1-paragraf-2-ledd-1">SVO har som formål å stimulere og medvirke til teknologisk nyskaping i Norge. Dette skjer gjennom opplysningsarbeid og støtte til utvikling av tekniske ideer og oppfinnelser.</article></article><article class="legalArticle" data-lovdata-URL="LTI/forskrift/2001-03-02-245/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Målgrupper</span></h3><article class="legalP" id="kapittel-1-paragraf-3-ledd-1">SVOs målgruppe er personer og mindre bedrifter med en kommersialiserbar teknisk idé og med behov for veiledning og støtte.</article></article><article class="legalArticle" data-lovdata-URL="LTI/forskrift/2001-03-02-245/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Virksomhetsområder</span></h3><ul class="defaultList"><li data-li-identifier="-" data-name="-"><article class="listArticle" id="kapittel-1-paragraf-4-punkt-1"><article class="legalP" id="kapittel-1-paragraf-4-punkt-1-ledd-1">SVO skal gi råd og veiledning i spørsmål om utvikling av tekniske ideer og oppfinnelser.</article></article></li><li data-li-identifier="-" data-name="-"><article class="listArticle" id="kapittel-1-paragraf-4-punkt-2"><article class="legalP" id="kapittel-1-paragraf-4-punkt-2-ledd-1">SVO kan gi økonomisk støtte i forbindelse med utvalgte prosjekter.</article></article></li><li data-li-identifier="-" data-name="-"><article class="listArticle" id="kapittel-1-paragraf-4-punkt-3"><article class="legalP" id="kapittel-1-paragraf-4-punkt-3-ledd-1">SVO skal veilede kundene med kommersialisering av utvalgte prosjekter.</article></article></li><li data-li-identifier="-" data-name="-"><article class="listArticle" id="kapittel-1-paragraf-4-punkt-4"><article class="legalP" id="kapittel-1-paragraf-4-punkt-4-ledd-1">SVO skal stimulere til nyskaping gjennom informasjonsarbeid.</article></article></li><li data-li-identifier="-" data-name="-"><article class="listArticle" id="kapittel-1-paragraf-4-punkt-5"><article class="legalP" id="kapittel-1-paragraf-4-punkt-5-ledd-1">Tilskudd til oppfinnere ytes etter nærmere retningslinjer fra styret, innenfor det til enhver tid gjeldende tilskuddsregelverk fastsatt av Nærings- og handelsdepartementet.</article></article></li></ul></article><article class="legalArticle" data-lovdata-URL="LTI/forskrift/2001-03-02-245/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Finansiering</span></h3><article class="legalP" id="kapittel-1-paragraf-5-ledd-1">Finansiering av kontoret skjer ved bevilgninger over statsbudsjettet.</article></article><article class="legalArticle" data-lovdata-URL="LTI/forskrift/2001-03-02-245/§6" data-name="§6" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Styrets sammensetning</span></h3><article class="legalP" id="kapittel-1-paragraf-6-ledd-1">SVO skal ledes av et styre på 6 medlemmer og deres varamedlemmer. Departementet oppnevner medlemmer og varamedlemmer, inkludert styrets leder.</article><article class="legalP" id="kapittel-1-paragraf-6-ledd-2">Styret oppnevnes for inntil 4 år om gangen.</article><article class="legalP" id="kapittel-1-paragraf-6-ledd-3">Direktøren forbereder og deltar i styremøtene, men har ikke stemmerett.</article></article><article class="legalArticle" data-lovdata-URL="LTI/forskrift/2001-03-02-245/§7" data-name="§7" id="kapittel-1-paragraf-7"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Styrets oppgaver</span></h3><article class="legalP" id="kapittel-1-paragraf-7-ledd-1">Styret skal lede SVOs virksomhet i samsvar med fastsatte vedtekter og instrukser og innenfor rammen av de midler som stilles til rådighet.</article><article class="legalP" id="kapittel-1-paragraf-7-ledd-2">Styret skal behandle strategi og de generelle retningslinjer for SVOs virksomhet og skal behandle årsberetning, regnskap og budsjettforslag som sendes til departementet.</article><article class="legalP" id="kapittel-1-paragraf-7-ledd-3">Styret ansetter direktør som leder av SVOs daglige virksomhet.</article><article class="legalP" id="kapittel-1-paragraf-7-ledd-4">Styret er beslutningsdyktig når minst 4 medlemmer/varamedlemmer er til stede. Ved stemmelikhet avgjør lederens stemme.</article></article><article class="legalArticle" data-lovdata-URL="LTI/forskrift/2001-03-02-245/§8" data-name="§8" id="kapittel-1-paragraf-8"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Sekretariat</span></h3><article class="legalP" id="kapittel-1-paragraf-8-ledd-1">SVOs daglige virksomhet forestås av et sekretariat. Sekretariatet ansettes av, eller etter fullmakt fra styret.</article></article><article class="legalArticle" data-lovdata-URL="LTI/forskrift/2001-03-02-245/§9" data-name="§9" id="kapittel-1-paragraf-9"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Saksbehandling</span></h3><article class="legalP" id="kapittel-1-paragraf-9-ledd-1">Modeller, prototyper, beskrivelser, tegninger og andre dokumenter eller opplysninger som SVO mottar som ledd i sin virksomhet, er underlagt konfidensiell behandling.</article><article class="legalP" id="kapittel-1-paragraf-9-ledd-2">For avgjørelser i saker som nevnt i § 4, gjelder ikke forvaltningslovens regler om plikt til begrunnelse. Avgjørelsen kan heller ikke påklages.</article><article class="legalP" id="kapittel-1-paragraf-9-ledd-3">Styret kan gi nærmere regler om anvendelse av forvaltningslovens forskjellige bestemmelser, herunder spesielt hvordan taushetsplikten skal ivaretas av de som utfører arbeid for SVO.</article></article><article class="legalArticle" data-lovdata-URL="LTI/forskrift/2001-03-02-245/§10" data-name="§10" id="kapittel-1-paragraf-10"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Oppbevaring av modeller og prototyper</span></h3><article class="legalP" id="kapittel-1-paragraf-10-ledd-1">Modeller og prototyper som SVO mottar i henhold til § 9, oppbevares av SVO i inntil seks måneder etter at den aktuelle sak er avsluttet. Har eieren ved utgangen av seksmånedersperioden ikke anmodet om å få tilbakelevert modellen/prototypen, kan SVO tilintetgjøre den. Eieren gjøres oppmerksom på dette forholdet i et brev når modellen/prototypen er mottatt i SVO.</article></article><article class="legalArticle" data-lovdata-URL="LTI/forskrift/2001-03-02-245/§11" data-name="§11" id="kapittel-1-paragraf-11"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Diverse bestemmelser</span></h3><article class="legalP" id="kapittel-1-paragraf-11-ledd-1">Nærings- og handelsdepartementet kan gi nærmere regler om SVOs virksomhet og administrasjon.</article><article class="legalP" id="kapittel-1-paragraf-11-ledd-2">SVOs regnskap mv. revideres av Riksrevisjonen.</article><article class="legalP" id="kapittel-1-paragraf-11-ledd-3">Fastsettelse av og endringer i vedtektene foretas av Nærings- og handelsdepartementet.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2001-03-02-245/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Vedtektene trer i kraft straks. Samtidig oppheves vedtekter av 20. august 1993<sup class="footnotereference" data-footnotereferencevalue="1" data-unique-footnote-counter="1">1</sup> for Statens Veiledningskontor for Oppfinnere (SVO).</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Ikke kunngjort i Norsk Lovtidend.</article></footer></section></main></body></html>