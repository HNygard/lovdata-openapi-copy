<!DOCTYPE html><html lang="no"><head><title>Forskrift om prøvedrift med elektronisk oppgaveinnlevering for næringsdrivende.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-02-02-103</dd><dt class="dokid">DokumentID</dt><dd class="dokid">LTI/forskrift/2001-02-02-103</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 2</dd><dt class="dateInForce">I kraft fra</dt><dd class="dateInForce">2001-02-02, gjelder for ligningen for inntektsåret 2000.</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1980-06-13-24/§4-2</li><li>lov/1980-06-13-24/§4-3</li></ul></dd><dt class="dateOfPublication">Kunngjort</dt><dd class="dateOfPublication">2001-02-16</dd><dt class="journalNumber">Journalnummer</dt><dd class="journalNumber">2001-0164</dd><dt class="titleShort">Korttittel</dt><dd class="titleShort">Forskrift om elektronisk oppgaveinnlevering</dd><dt class="title">Tittel</dt><dd class="title">Forskrift om prøvedrift med elektronisk oppgaveinnlevering for næringsdrivende.</dd><dt class="miscInformation">Annet om dokumentet</dt><dd class="miscInformation">Fastsatt av Finansdepartementet 2. februar 2001 med hjemmel i lov av 13. juni 1980 nr. 24 om ligningsforvaltning (ligningsloven) § 4-2 og § 4-3.</dd><dt class="refid">RefID</dt><dd class="refid">forskrift/2001-02-02-103</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om prøvedrift med elektronisk oppgaveinnlevering for næringsdrivende.<ul class="tocSubUl"><li>§ 1. Omfanget av prøvedriften</li><li>§ 2. Næringsdrivende</li><li>§ 3. Hvilke oppgaver som omfattes</li><li>§ 4. Signatur mv.</li><li>§ 5. Tid og sted for levering</li><li>§ 6. Avvisning av mangelfulle oppgaver</li><li>§ 7. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2001-02-02-103" id="dokument"><h1>Forskrift om prøvedrift med elektronisk oppgaveinnlevering for næringsdrivende.</h1><article class="legalArticle" data-lovdata-URL="LTI/forskrift/2001-02-02-103/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Omfanget av prøvedriften</span></h2><article class="legalP" id="paragraf-1-ledd-1">Næringsdrivende i kommunene Asker, Askøy, Bodø, Os i Hordaland og Skedsmo kan for inntektsåret 2000 velge å levere ligningsoppgaver i elektronisk form etter bestemmelser gitt i eller i medhold av denne forskrift.</article><article class="legalP" id="paragraf-1-ledd-2">Skattedirektoratet kan bestemme at enkelte grupper næringsdrivende som benytter nærmere spesifiserte skjema ikke skal omfattes av prøvedriften.</article></article><article class="legalArticle" data-lovdata-URL="LTI/forskrift/2001-02-02-103/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Næringsdrivende</span></h2><article class="legalP" id="paragraf-2-ledd-1">Med næringsdrivende i denne forskriften skal forstås personlige skattytere som ikke inngår i manntallet for forhåndsutfylt selvangivelse fordi de driver næringsvirksomhet. I tillegg omfattes deltakerlignede selskaper og etterskuddspliktige skattytere (aksjeselskaper mv.).</article></article><article class="legalArticle" data-lovdata-URL="LTI/forskrift/2001-02-02-103/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Hvilke oppgaver som omfattes</span></h2><article class="legalP" id="paragraf-3-ledd-1">Ved valg av elektronisk innlevering må selvangivelsen og alle pliktige vedlegg etter ligningsloven § 4-4 oversendes elektronisk. Deltakerlignede selskaper kan innlevere selskapsoppgave mv. etter ligningsloven § 4-9.</article></article><article class="legalArticle" data-lovdata-URL="LTI/forskrift/2001-02-02-103/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Signatur mv.</span></h2><article class="legalP" id="paragraf-4-ledd-1">De elektronisk innleverte oppgavene skal anses underskrevet etter ligningsloven § 4-5 ved bruk av enten:<ul class="defaultList"><li data-li-identifier="a." data-name="a."><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">særskilt utdelt smartkort og personlig kode (digital signatur),</article></article></li><li data-li-identifier="b." data-name="b."><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">fødselsnummer eller organisasjonsnummer og PIN-kode over Internett, eller</article></article></li><li data-li-identifier="c." data-name="c."><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">fysisk signatur på tilsendt papirkvittering.</article></article></li></ul></article><article class="legalP" id="paragraf-4-ledd-2">PIN-koden som nevnt i første ledd bokstav b for næringsdrivende/revisor vil fremgå av tilsendt utskrift fra skatteetaten sammen med nøkkelopplysninger fra de innsendte oppgaver. Denne utskrift vil også inneholde en kvitteringsdel som nevnt i første ledd bokstav c.</article><article class="legalP" id="paragraf-4-ledd-3">Når flere skjemaer rapporteres i samme elektroniske forsendelse, er det tilstrekkelig at selve forsendelsen signeres. Signaturen gjelder alle skjemaer i samme forsendelse.</article><article class="legalP" id="paragraf-4-ledd-4">Dersom den næringsdrivende og revisor signerer samme forsendelse, gjelder revisors signatur kun for de skjemaer som revisor har plikt til å signere.</article></article><article class="legalArticle" data-lovdata-URL="LTI/forskrift/2001-02-02-103/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Tid og sted for levering</span></h2><article class="legalP" id="paragraf-5-ledd-1">Oppgavene skal leveres til den mottakssentral Skattedirektoratet bestemmer. Oppgavene anses levert ved loggføring i mottakssentralen. Straks oppgavene er loggført skal mottakssentralen sende den næringsdrivende elektronisk kvittering med loggføringstidspunkt.</article><article class="legalP" id="paragraf-5-ledd-2">Ved bruk av PIN-kode etter § 4 første ledd bokstav b anses oppgavene levert på loggføringstidspunktet dersom signatur er kommet frem til mottakssentralen innen 1 uke etter utsendelse av papirkvitteringen.</article><article class="legalP" id="paragraf-5-ledd-3">Ved fysisk signering av tilsendt papirkvittering etter § 4 første ledd bokstav c, anses oppgavene levert på loggføringstidspunktet dersom underskrevet papirkvittering er poststemplet senest 14 dager etter kvitteringens påførte utsendelsesdato.</article></article><article class="legalArticle" data-lovdata-URL="LTI/forskrift/2001-02-02-103/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Avvisning av mangelfulle oppgaver</span></h2><article class="legalP" id="paragraf-6-ledd-1">Oppgaver med en eller flere av følgende mangler kan avvises av mottakssentralen:<ul class="defaultList"><li data-li-identifier="a)" data-name="a)"><article class="listArticle" id="paragraf-6-ledd-1-punkt-1"><article class="legalP" id="paragraf-6-ledd-1-punkt-1-ledd-1">manglende lesbarhet i mottakssystemet,</article></article></li><li data-li-identifier="b)" data-name="b)"><article class="listArticle" id="paragraf-6-ledd-1-punkt-2"><article class="legalP" id="paragraf-6-ledd-1-punkt-2-ledd-1">ikke bruk av årets godkjente programvare eller</article></article></li><li data-li-identifier="c)" data-name="c)"><article class="listArticle" id="paragraf-6-ledd-1-punkt-3"><article class="legalP" id="paragraf-6-ledd-1-punkt-3-ledd-1">avsender og oppgavepliktig lar seg ikke identifisere.</article></article></li></ul></article><article class="legalP" id="paragraf-6-ledd-2">Ved avvisning skal næringsdrivende med kjent identitet motta feilmelding med angivelse av årsak til avvisning.</article><article class="legalP" id="paragraf-6-ledd-3">Oppgaver som er avvist av grunner som nevnt i første ledd anses som ikke levert.</article><article class="legalP" id="paragraf-6-ledd-4">Oppgavene anses heller ikke levert dersom avgiver ikke har fått mottakskvittering som nevnt i § 5 første ledd siste punktum innen ett døgn etter innsendelsen.</article></article><article class="legalArticle" data-lovdata-URL="LTI/forskrift/2001-02-02-103/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Ikrafttredelse</span></h2><article class="legalP" id="paragraf-7-ledd-1">Denne forskrift trer i kraft straks og gjelder for ligningen for inntektsåret 2000.</article></article></main></body></html>