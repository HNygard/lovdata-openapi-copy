<!DOCTYPE html><html lang="no"><head><title>Forskrift om helseundersøkelse av arbeidstakere på skip.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-10-19-1309</dd><dt class="dokid">DokumentID</dt><dd class="dokid">LTI/forskrift/2001-10-19-1309</dd><dt class="ministry">Departement</dt><dd class="ministry"><ul><li>Nærings- og handelsdepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 14</dd><dt class="dateInForce">I kraft fra</dt><dd class="dateInForce">2002-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1986-02-03-237</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1975-05-30-18/§26</li><li>forskrift/1975-08-08-2</li></ul></dd><dt class="dateOfPublication">Kunngjort</dt><dd class="dateOfPublication">2001-11-30</dd><dt class="lastupdated">Rettet</dt><dd class="lastupdated">2001-12-17 (språklige endringer i § 10 og § 19)</dd><dt class="journalNumber">Journalnummer</dt><dd class="journalNumber">2001-1277</dd><dt class="titleShort">Korttittel</dt><dd class="titleShort">Forskrift om helseundersøkelse på skip</dd><dt class="title">Tittel</dt><dd class="title">Forskrift om helseundersøkelse av arbeidstakere på skip.</dd><dt class="miscInformation">Annet om dokumentet</dt><dd class="miscInformation">Fastsatt av Sjøfartsdirektoratet 19. oktober 2001 med hjemmel i sjømannslov av 30. mai 1975 nr. 18 § 26 tredje ledd, jf. kgl.res. av 8. august 1975 nr. 2. Jf. EØS-avtalen vedlegg VII (direktiv 92/51/EØF).</dd><dt class="refid">RefID</dt><dd class="refid">forskrift/2001-10-19-1309</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om helseundersøkelse av arbeidstakere på skip.<ul class="tocSubUl"><li>Kapittel 1. Generelle bestemmelser<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li></ul></li><li>Kapittel 2. Krav om helseerklæring, gyldighet mv.<ul class="tocSubUl"><li>§ 4. Krav om helseerklæring</li><li>§ 5. Helseerklæringens gyldighet</li><li>§ 6. Plikter for rederi, skipsfører mv.</li><li>§ 7. Tilsyn</li></ul></li><li>Kapittel 3. Helseundersøkelsen<ul class="tocSubUl"><li>§ 8. Krav for å bli godkjent sjømannslege</li><li>§ 9. Legitimasjon og egenerklæring</li><li>§ 10. Sjømannslegens saksbehandling</li><li>§ 11. Utstedelse av helseerklæring</li><li>§ 12. Utstedelse av begrenset helseerklæring</li><li>§ 13. Utstedelse av udyktighetserklæring</li><li>§ 14. Utstedelse av midlertidig udyktighetserklæring</li><li>§ 15. Innberetning av helseundersøkelse</li></ul></li><li>Kapittel 4. Klage og søknad om fravik<ul class="tocSubUl"><li>§ 16. Fagnemnd</li><li>§ 17. Fagnemndas kompetanse</li><li>§ 18. Klage på vedtak truffet av sjømannslege</li><li>§ 19. Søknad om fravik fra krav til syn, hørsel og helse</li><li>§ 20. Utsatt iverksetting av vedtak</li></ul></li><li>Kapittel 5. Særlige bestemmelser for statsborger i EØS-land<ul class="tocSubUl"><li>§ 21. Helseerklæring til statsborger i EØS-land</li></ul></li><li>Kapittel 6. Avsluttende bestemmelser<ul class="tocSubUl"><li>§ 22. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2001-10-19-1309" id="dokument"><h1>Forskrift om helseundersøkelse av arbeidstakere på skip.</h1><section class="section" data-name="kap1" id="kapittel-1" data-lovdata-URL="LTI/forskrift/2001-10-19-1309/KAPITTEL_1"><h2>Kapittel 1. Generelle bestemmelser</h2><article class="legalArticle" data-lovdata-URL="LTI/forskrift/2001-10-19-1309/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Forskriften skal sikre at arbeidstakerne er helsemessig skikket til tjeneste om bord og ikke utgjør en fare for andre eller for sikker drift av fartøyet.</article></article><article class="legalArticle" data-lovdata-URL="LTI/forskrift/2001-10-19-1309/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Denne forskrift gjelder for enhver som skal tiltre tjeneste eller som tjenestegjør på norske skip, fiske- eller fangstfartøy og flyttbare innretninger, som kommer inn under sjømannslovens virkeområde jf. forskrift av 31. januar 1986 nr. 222 om sjømannslovens virkeområde.</article><article class="legalP" id="kapittel-1-paragraf-2-ledd-2">Forskriften gjelder ikke for arbeidstaker over 18 år i tjeneste på:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-2-ledd-2-punkt-1"><article class="legalP" id="kapittel-1-paragraf-2-ledd-2-punkt-1-ledd-1">Fiske- eller fangstfartøy som anvendes til fjordfiske, kystfiske eller bankfiske I, og som ikke er sammenhengende ute i sjøen mer enn tre dager.</article></article></li><li data-li-identifier="b)" data-name="b)"><article class="listArticle" id="kapittel-1-paragraf-2-ledd-2-punkt-2"><article class="legalP" id="kapittel-1-paragraf-2-ledd-2-punkt-2-ledd-1">Skip under 15 meter største lengde og som bare brukes i innenriks fart, med mindre skipet frakter passasjerer, eller er sammenhengende ute i sjøen mer enn tre dager.</article></article></li></ul></article></article><article class="legalArticle" data-lovdata-URL="LTI/forskrift/2001-10-19-1309/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-3-ledd-1">I denne forskrift menes med:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1"><i>Sjømannslege:</i> Lege som er godkjent til å utføre helseundersøkelse og treffe vedtak i samsvar med bestemmelsene i denne forskrift.</article></article></li><li data-li-identifier="b)" data-name="b)"><article class="listArticle" id="kapittel-1-paragraf-3-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1"><i>Helseerklæring:</i> Erklæring fra sjømannslege om at en person er undersøkt i samsvar med forskriften, og funnet helsemessig skikket til å gjøre tjeneste om bord.</article></article></li><li data-li-identifier="c)" data-name="c)"><article class="listArticle" id="kapittel-1-paragraf-3-ledd-1-punkt-3"><article class="legalP" id="kapittel-1-paragraf-3-ledd-1-punkt-3-ledd-1"><i>Udyktighetserklæring:</i> Erklæring fra sjømannslege om at en person er undersøkt i samsvar med forskriften, og ikke funnet helsemessig skikket til å gjøre tjeneste om bord.</article></article></li><li data-li-identifier="d)" data-name="d)"><article class="listArticle" id="kapittel-1-paragraf-3-ledd-1-punkt-4"><article class="legalP" id="kapittel-1-paragraf-3-ledd-1-punkt-4-ledd-1"><i>Midlertidig udyktighetserklæring:</i> Erklæring fra sjømannslege, uten forutgående helseundersøkelse, om at en person ikke anses helsemessig skikket til å gjøre tjeneste om bord.</article></article></li><li data-li-identifier="e)" data-name="e)"><article class="listArticle" id="kapittel-1-paragraf-3-ledd-1-punkt-5"><article class="legalP" id="kapittel-1-paragraf-3-ledd-1-punkt-5-ledd-1"><i>Fjordfiske:</i> Fiske og fangst i farvann hvor åpne havstrekninger ikke er over fem nautiske mil, eller åpent farvann inntil tre nautiske mil fra havn eller annet beskyttet farvann.</article></article></li><li data-li-identifier="f)" data-name="f)"><article class="listArticle" id="kapittel-1-paragraf-3-ledd-1-punkt-6"><article class="legalP" id="kapittel-1-paragraf-3-ledd-1-punkt-6-ledd-1"><i>Kystfiske:</i> Fiske og fangst innenfor tolv nautiske mil av grunnlinjen.</article></article></li><li data-li-identifier="g)" data-name="g)"><article class="listArticle" id="kapittel-1-paragraf-3-ledd-1-punkt-7"><article class="legalP" id="kapittel-1-paragraf-3-ledd-1-punkt-7-ledd-1"><i>Bankfiske I:</i> Bankfiske som angitt i forskrift av 13. juni 2000 nr. 660 om konstruksjon, drift, utstyr og besiktelser for fiske- og fangstfartøy med største lengde på 15 meter og derover § 1-23, første ledd.</article></article></li></ul></article></article></section><section class="section" data-name="kap2" id="kapittel-2" data-lovdata-URL="LTI/forskrift/2001-10-19-1309/KAPITTEL_2"><h2>Kapittel 2. Krav om helseerklæring, gyldighet mv.</h2><article class="legalArticle" data-lovdata-URL="LTI/forskrift/2001-10-19-1309/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Krav om helseerklæring</span></h3><article class="legalP" id="kapittel-2-paragraf-1-ledd-1">Arbeidstaker som tiltrer tjeneste om bord jf. § 2 skal legge frem helseerklæring utferdiget i samsvar med bestemmelsene i denne forskrift.</article><article class="legalP" id="kapittel-2-paragraf-1-ledd-2">Arbeidstaker, som ikke skal gjøre tjeneste i sertifikatpliktig stilling eller inngå i bro- eller maskinvakt, kan tiltre tjeneste om bord uten gyldig helseerklæring, når helseundersøkelse ikke med rimelighet har vært mulig å foreta uten at fartøyet derved blir oppholdt. Det skal sikres at helseundersøkelse foretas i første havn skipet anløper hvor den kan utføres i samsvar med denne forskrift, men ikke senere enn 6 uker etter at arbeidstaker tiltrådte tjeneste. Hvis mulig skal det fremlegges en midlertidig helseerklæring om tilfredsstillende helse.</article></article><article class="legalArticle" data-lovdata-URL="LTI/forskrift/2001-10-19-1309/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Helseerklæringens gyldighet</span></h3><article class="legalP" id="kapittel-2-paragraf-2-ledd-1">Helseerklæringen er gyldig i 2 år. Helseerklæring utstedt til arbeidstaker under 18 år eller over 50 år, eller til arbeidstaker under 21 år som tjenestegjør på fiske- og fangstfartøy, er gyldig i 1 år.</article><article class="legalP" id="kapittel-2-paragraf-2-ledd-2">Utløper helseerklæringens gyldighetsdato når skipet befinner seg i sjøen er helseerklæringen gyldig til første havn skipet anløper.</article><article class="legalP" id="kapittel-2-paragraf-2-ledd-3">Helseerklæringen skal fornyes hvis arbeidstakeren skifter til en annen stilling som stiller strengere krav til helseerklæring, enn den stillingen arbeidstakeren tidligere hadde.</article><article class="legalP" id="kapittel-2-paragraf-2-ledd-4">Helseerklæringen skal fornyes etter tilfeller av arbeidsuførhet som har vart i mer enn åtte uker sammenhengende.</article><article class="legalP" id="kapittel-2-paragraf-2-ledd-5">Uten hensyn til bestemmelser om gyldighet skal rederi eller skipsfører kreve fremlagt ny helseerklæring hvis det er sannsynlig at arbeidstaker ikke lenger oppfyller kravene til helseerklæring. Arbeidstaker som har grunn til å anta at kravene til helseerklæring ikke lenger blir oppfylt, skal uten ugrunnet opphold informere skipsfører eller rederi og konsultere sjømannslege.</article></article><article class="legalArticle" data-lovdata-URL="LTI/forskrift/2001-10-19-1309/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Plikter for rederi, skipsfører mv.</span></h3><article class="legalP" id="kapittel-2-paragraf-3-ledd-1">Rederi og skipsfører skal sikre at alle som gjør tjeneste om bord har gyldig helseerklæring som angitt i forskriften.</article><article class="legalP" id="kapittel-2-paragraf-3-ledd-2">Lederen av annen virksomhet om bord og dennes arbeidsgiver plikter også å påse at den virksomheten de har ansvar for er innrettet i samsvar med denne forskrift.</article><article class="legalP" id="kapittel-2-paragraf-3-ledd-3">Helseerklæringene skal oppbevares av skipsfører om bord.</article></article><article class="legalArticle" data-lovdata-URL="LTI/forskrift/2001-10-19-1309/§7" data-name="§7" id="kapittel-2-paragraf-4"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Tilsyn</span></h3><article class="legalP" id="kapittel-2-paragraf-4-ledd-1">Sjøfartsdirektoratet eller andre som er bemyndiget kan til enhver tid foreta tilsyn om bord, eller kreve fremlagt opplysninger, for kontroll av at gyldige helseerklæringer foreligger.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2001-10-19-1309/KAPITTEL_3"><h2>Kapittel 3. Helseundersøkelsen</h2><article class="legalArticle" data-lovdata-URL="LTI/forskrift/2001-10-19-1309/§8" data-name="§8" id="kapittel-3-paragraf-1"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Krav for å bli godkjent sjømannslege</span></h3><article class="legalP" id="kapittel-3-paragraf-1-ledd-1">Helseundersøkelse og utstedelse av helseerklæring, udyktighetserklæring eller midlertidig udyktighetserklæring skal utføres av godkjent sjømannslege. Godkjennelse gis av Sjøfartsdirektoratet til lege som utøver sin virksomhet i Norge, og av utenriks fagstasjon til lege som utøver sin virksomhet utenfor Norge.</article><article class="legalP" id="kapittel-3-paragraf-1-ledd-2">Godkjennelse kan gis til lege som innehar autorisasjon som lege i samsvar med nasjonale bestemmelser i det land vedkommende har sitt virke, og som blant annet oppfyller følgende krav:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-1-ledd-2-punkt-1"><article class="legalP" id="kapittel-3-paragraf-1-ledd-2-punkt-1-ledd-1">har kjennskap til helseforhold blant arbeidstakere på skip,</article></article></li><li data-li-identifier="b)" data-name="b)"><article class="listArticle" id="kapittel-3-paragraf-1-ledd-2-punkt-2"><article class="legalP" id="kapittel-3-paragraf-1-ledd-2-punkt-2-ledd-1">har mulighet til å foreta helseundersøkelse av arbeidstakere på skip i slikt omfang at sjøfartsmedisinsk kompetanse opprettholdes,</article></article></li><li data-li-identifier="c)" data-name="c)"><article class="listArticle" id="kapittel-3-paragraf-1-ledd-2-punkt-3"><article class="legalP" id="kapittel-3-paragraf-1-ledd-2-punkt-3-ledd-1">kan dokumentere tilgang til det utstyr som er nødvendig for å foreta de undersøkelser det settes krav om,</article></article></li><li data-li-identifier="d)" data-name="d)"><article class="listArticle" id="kapittel-3-paragraf-1-ledd-2-punkt-4"><article class="legalP" id="kapittel-3-paragraf-1-ledd-2-punkt-4-ledd-1">behersker norsk eller engelsk,</article></article></li><li data-li-identifier="e)" data-name="e)"><article class="listArticle" id="kapittel-3-paragraf-1-ledd-2-punkt-5"><article class="legalP" id="kapittel-3-paragraf-1-ledd-2-punkt-5-ledd-1">har nødvendig kjennskap til norsk regelverk.</article></article></li></ul></article><article class="legalP" id="kapittel-3-paragraf-1-ledd-3">Godkjent sjømannslege kan ikke stå i tjeneste- eller avhengighetsforhold til noe rederi, rederi- eller sjømannsorganisasjon.</article><article class="legalP" id="kapittel-3-paragraf-1-ledd-4">Godkjennelse som sjømannslege gis for en periode fra 1 til 3 år. Godkjennelse skal trekkes tilbake hvis legen ikke lenger oppfyller de vilkår som er satt.</article><article class="legalP" id="kapittel-3-paragraf-1-ledd-5">Sjøfartsdirektoratet kan i særlige tilfeller fravike de krav som er satt for å bli godkjent sjømannslege.</article></article><article class="legalArticle" data-lovdata-URL="LTI/forskrift/2001-10-19-1309/§9" data-name="§9" id="kapittel-3-paragraf-2"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Legitimasjon og egenerklæring</span></h3><article class="legalP" id="kapittel-3-paragraf-2-ledd-1">Sjømannslegen skal kontrollere arbeidstakerens identitet før helseundersøkelsen tar til.</article><article class="legalP" id="kapittel-3-paragraf-2-ledd-2">Arbeidstaker skal gjøres kjent med at han plikter å gi så fullstendige opplysninger som mulig om sin helsetilstand, og skal avgi egenerklæring om sin helse på skjema fastsatt av Sjøfartsdirektoratet. Egenerklæringen skal underskrives i sjømannslegens påsyn og oppbevares hos sjømannslegen.</article><article class="legalP" id="kapittel-3-paragraf-2-ledd-3">Sjømannslegen skal kreve fremlagt den sist utstedte helseerklæring til arbeidstaker.</article></article><article class="legalArticle" data-lovdata-URL="LTI/forskrift/2001-10-19-1309/§10" data-name="§10" id="kapittel-3-paragraf-3"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Sjømannslegens saksbehandling</span></h3><article class="legalP" id="kapittel-3-paragraf-3-ledd-1">Sjømannslegen skal påse at saken er så godt opplyst som mulig før vedtak treffes. Vedtaket skal være i samsvar med de krav som er satt til helse, syn og hørsel i vedlegget til denne forskrift.</article><article class="legalP" id="kapittel-3-paragraf-3-ledd-2">Mottar sjømannslegen under behandlingen av en sak opplysninger som har betydning for saken, skal opplysningene forelegges arbeidstaker til uttalelse, med mindre særlige grunner er til hinder for dette.</article><article class="legalP" id="kapittel-3-paragraf-3-ledd-3">Arbeidstaker skal gis adgang til å gjøre seg kjent med sakens dokumenter, med mindre særlige grunner er til hinder for dette.</article><article class="legalP" id="kapittel-3-paragraf-3-ledd-4">Sjømannslegen skal begrunne det vedtaket som treffes. Arbeidstaker skal underrettes om vedtaket og samtidig gjøres oppmerksom på retten til innsyn i sakens dokumenter, adgang til å klage på vedtaket, adgang til å fremsette søknad om fravik fra de krav som er satt til helse, syn og hørsel, frister for å fremsette klage eller søknad om fravik, og om adgangen til å be om at gjennomføring av vedtaket utsettes jf. § 20.</article></article><article class="legalArticle" data-lovdata-URL="LTI/forskrift/2001-10-19-1309/§11" data-name="§11" id="kapittel-3-paragraf-4"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Utstedelse av helseerklæring</span></h3><article class="legalP" id="kapittel-3-paragraf-4-ledd-1">Når arbeidstaker oppfyller de krav som er satt til helse, syn og hørsel, skal sjømannslegen utstede helseerklæring på skjema fastsatt av Sjøfartsdirektoratet.</article><article class="legalP" id="kapittel-3-paragraf-4-ledd-2">Selv om resultatet av enkelte av de utførte undersøkelser ikke foreligger før tiltredelse i tjenesten, kan helseerklæring utstedes hvis sjømannslegen på bakgrunn av de øvrige undersøkelser anser det ubetenkelig. Sjømannslegen skal underrette arbeidstaker, rederi og Sjøfartsdirektoratet hvis de fullstendige undersøkelsesresultatene viser at arbeidstaker ikke oppfyller helsekravene for utstedelse av helseerklæring.</article></article><article class="legalArticle" data-lovdata-URL="LTI/forskrift/2001-10-19-1309/§12" data-name="§12" id="kapittel-3-paragraf-5"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Utstedelse av begrenset helseerklæring</span></h3><article class="legalP" id="kapittel-3-paragraf-5-ledd-1">En helseerklæring kan begrenses til et bestemt fartsområde, til et bestemt tidsrom eller til en bestemt tjeneste om bord.</article><article class="legalP" id="kapittel-3-paragraf-5-ledd-2">I vurderingen av om det skal utstedes helseerklæring med begrensninger skal det bl.a. tas hensyn til arbeidstakerens helse, de øvrige ombordværendes helse, den tjeneste arbeidstaker skal utføre og evne til å fungere effektivt i en nøds- eller ulykkessituasjon.</article><article class="legalP" id="kapittel-3-paragraf-5-ledd-3">Begrensningene skal påføres skjema for helseerklæring, og det skal sendes melding til Sjøfartsdirektoratet på fastsatt skjema.</article></article><article class="legalArticle" data-lovdata-URL="LTI/forskrift/2001-10-19-1309/§13" data-name="§13" id="kapittel-3-paragraf-6"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Utstedelse av udyktighetserklæring</span></h3><article class="legalP" id="kapittel-3-paragraf-6-ledd-1">Når arbeidstaker ikke oppfyller de krav som er satt til helse, syn og hørsel, skal sjømannslegen utferdige en udyktighetserklæring på skjema fastsatt av Sjøfartsdirektoratet.</article><article class="legalP" id="kapittel-3-paragraf-6-ledd-2">Sjøfartsdirektoratet skal ha melding om udyktighet på fastsatt skjema.</article></article><article class="legalArticle" data-lovdata-URL="LTI/forskrift/2001-10-19-1309/§14" data-name="§14" id="kapittel-3-paragraf-7"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Utstedelse av midlertidig udyktighetserklæring</span></h3><article class="legalP" id="kapittel-3-paragraf-7-ledd-1">Sjømannslege som uten forutgående helseundersøkelse blir gjort kjent med forhold som gjør det overveiende sannsynlig at en arbeidstaker ikke lenger tilfredsstiller kravene til helseerklæring, skal erklære arbeidstakeren midlertidig udyktig.</article><article class="legalP" id="kapittel-3-paragraf-7-ledd-2">Vedtak om midlertidig udyktighet gjelder inntil arbeidstaker er undersøkt av sjømannslege, og det er truffet vedtak om udyktighet, eller vedtak om opphevelse av den midlertidige udyktighetserklæringen.</article><article class="legalP" id="kapittel-3-paragraf-7-ledd-3">Sjøfartsdirektoratet skal ha melding om opphevelse av midlertidig udyktighet, eller vedtak om udyktighet, på fastsatt skjema.</article></article><article class="legalArticle" data-lovdata-URL="LTI/forskrift/2001-10-19-1309/§15" data-name="§15" id="kapittel-3-paragraf-8"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Innberetning av helseundersøkelse</span></h3><article class="legalP" id="kapittel-3-paragraf-8-ledd-1">Sjømannslegen skal utferdige innberetning om de undersøkelser som er foretatt etter bestemmelsene i denne forskrift. Innberetning om undersøkelser som er foretatt i Norge sendes til Sjøfartsdirektoratet, og om undersøkelser som er foretatt utenfor Norge til den utenriks fagstasjon som har godkjent vedkommende sjømannslege.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2001-10-19-1309/KAPITTEL_4"><h2>Kapittel 4. Klage og søknad om fravik</h2><article class="legalArticle" data-lovdata-URL="LTI/forskrift/2001-10-19-1309/§16" data-name="§16" id="kapittel-4-paragraf-1"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Fagnemnd</span></h3><article class="legalP" id="kapittel-4-paragraf-1-ledd-1">Klage på vedtak truffet av sjømannslege, og søknad om fravik fra de krav som er satt til helse, syn og hørsel i instruks for helseundersøkelse av arbeidstakere på skip, skal behandles i egen fagnemnd.</article><article class="legalP" id="kapittel-4-paragraf-1-ledd-2">Fagnemnda skal ha 3 medlemmer og bestå av en lege som er fagnemndas leder, representant fra et fagforbund, og representant fra Sjøfartsdirektoratet. Representanten fra fagforbundet skal ha kompetanse i forhold til den stillingsgruppe arbeidstakeren tilhører.</article><article class="legalP" id="kapittel-4-paragraf-1-ledd-3">Medlem av fagnemnda har taushetsplikt om de opplysninger som fremkommer om personlige forhold.</article></article><article class="legalArticle" data-lovdata-URL="LTI/forskrift/2001-10-19-1309/§17" data-name="§17" id="kapittel-4-paragraf-2"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Fagnemndas kompetanse</span></h3><article class="legalP" id="kapittel-4-paragraf-2-ledd-1">Fagnemnda skal påse at saken er så godt opplyst som mulig før vedtak treffes. Fagnemnda kan prøve alle sider av saken og herunder ta hensyn til nye omstendigheter.</article><article class="legalP" id="kapittel-4-paragraf-2-ledd-2">Fagnemnda kan sette særlige begrensninger og vilkår for utstedelse av helseerklæring. Begrensningene skal påføres skjema for helseerklæring, og det skal sendes melding til Sjøfartsdirektoratet på fastsatt skjema.</article><article class="legalP" id="kapittel-4-paragraf-2-ledd-3">Fagnemnda kan selv treffe vedtak i saken, eller sende saken tilbake til sjømannslegen til helt eller delvis ny behandling.</article><article class="legalP" id="kapittel-4-paragraf-2-ledd-4">Vedtak truffet av fagnemnda kan ikke påklages videre.</article></article><article class="legalArticle" data-lovdata-URL="LTI/forskrift/2001-10-19-1309/§18" data-name="§18" id="kapittel-4-paragraf-3"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Klage på vedtak truffet av sjømannslege</span></h3><article class="legalP" id="kapittel-4-paragraf-3-ledd-1">Vedtak om begrenset helseerklæring, udyktighet og midlertidig udyktighet kan påklages av arbeidstaker eller annen med rettslig klageinteresse til fagnemnda.</article><article class="legalP" id="kapittel-4-paragraf-3-ledd-2">Fristen for å klage er 3 måneder fra det tidspunkt underretning om vedtaket er kommet frem til vedkommende part.</article><article class="legalP" id="kapittel-4-paragraf-3-ledd-3">Begjæring om klage fremsettes for den sjømannslege som har truffet vedtaket. Sjømannslegen skal foreta de undersøkelser som klagen gir grunn til, og kan oppheve eller endre vedtaket dersom klagen finnes begrunnet.</article><article class="legalP" id="kapittel-4-paragraf-3-ledd-4">Hvis sjømannslegen ikke finner grunn til å ta klagen til følge, skal klagebegjæring med utfyllende opplysninger om grunnlaget for den påklagede avgjørelse snarest sendes Sjøfartsdirektoratet, som forbereder saken for fagnemnda. Sjømannslege i utlandet sender klagebegjæring til Sjøfartsdirektoratet gjennom utenriks fagstasjon.</article><article class="legalP" id="kapittel-4-paragraf-3-ledd-5">Når et vedtak blir endret til gunst for klager kan vedkommende søke om å få dekket nødvendige utgifter i forbindelse med klagebehandlingen. Søknad må fremsettes for Sjøfartsdirektoratet senest 3 uker etter at melding om det nye vedtaket er kommet fram til vedkommende.</article></article><article class="legalArticle" data-lovdata-URL="LTI/forskrift/2001-10-19-1309/§19" data-name="§19" id="kapittel-4-paragraf-4"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Søknad om fravik fra krav til syn, hørsel og helse</span></h3><article class="legalP" id="kapittel-4-paragraf-4-ledd-1">Arbeidstaker kan fremsette søknad om fravik fra de krav som er satt til helse, syn og hørsel i vedlegget til denne forskrift.</article><article class="legalP" id="kapittel-4-paragraf-4-ledd-2">Fristen for å søke om fravik er 3 måneder fra det tidspunkt arbeidstaker får underretning om at de krav som er satt til helse, syn og hørsel ikke oppfylles.</article><article class="legalP" id="kapittel-4-paragraf-4-ledd-3">Søknad om fravik fremsettes for den sjømannslege som har truffet vedtak om utstedelse av begrenset helseerklæring eller udyktighetserklæring. Sjømannslegen skal foreta de undersøkelser som søknaden gir grunn til, og oversende søknaden med utfyllende opplysninger til Sjøfartsdirektoratet som forbereder saken for fagnemnda. Sjømannslege i utlandet sender søknad om fravik til Sjøfartsdirektoratet gjennom utenriks fagstasjon.</article></article><article class="legalArticle" data-lovdata-URL="LTI/forskrift/2001-10-19-1309/§20" data-name="§20" id="kapittel-4-paragraf-5"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Utsatt iverksetting av vedtak</span></h3><article class="legalP" id="kapittel-4-paragraf-5-ledd-1">Arbeidstaker kan tillates å fortsette i samme eller mindre krevende tjeneste om bord inntil klagen eller søknad om fravik er avgjort, når rederi eller skipets fører gir skriftlig samtykke til sjømannslegen, og sjømannslegen finner at arbeidstakers helsetilstand ikke medfører fare for andre eller for sikker drift av fartøyet.</article><article class="legalP" id="kapittel-4-paragraf-5-ledd-2">En tillatelse etter første ledd kan gis for en periode som ikke skal overstige 6 måneder.</article><article class="legalP" id="kapittel-4-paragraf-5-ledd-3">Sjømannslegen skal underrette Sjøfartsdirektoratet om utsatt iverksetting av vedtaket.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2001-10-19-1309/KAPITTEL_5"><h2>Kapittel 5. Særlige bestemmelser for statsborger i EØS-land</h2><article class="legalArticle" data-lovdata-URL="LTI/forskrift/2001-10-19-1309/§21" data-name="§21" id="kapittel-5-paragraf-1"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Helseerklæring til statsborger i EØS-land</span></h3><article class="legalP" id="kapittel-5-paragraf-1-ledd-1">Helseerklæring utstedt i samsvar med de krav som stilles til helseerklæringer i et EØS-land godtas som gyldig helseerklæring, når helseerklæringen er utstedt i arbeidstakers hjemland eller seneste bostedsland.</article><article class="legalP" id="kapittel-5-paragraf-1-ledd-2">Dersom hjemlandet eller bostedslandet ikke har satt krav til særskilt helseundersøkelse godtas erklæring fra kompetent myndighet i landet, som attesterer at de krav som er satt i denne forskrift er oppfylt.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2001-10-19-1309/KAPITTEL_6"><h2>Kapittel 6. Avsluttende bestemmelser</h2><article class="legalArticle" data-lovdata-URL="LTI/forskrift/2001-10-19-1309/§22" data-name="§22" id="kapittel-6-paragraf-1"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Ikrafttredelse</span></h3><article class="legalP" id="kapittel-6-paragraf-1-ledd-1">Denne forskrift trer i kraft 1. januar 2002.</article><article class="legalP" id="kapittel-6-paragraf-1-ledd-2">Helseerklæring utstedt etter forskrift av 3. februar 1986 nr. 237 om legeundersøkelse av arbeidstakere på skip m.v. er gyldig for tjeneste om bord innenfor helseerklæringens gyldighetsdato frem til 1. januar 2004.</article><article class="legalP" id="kapittel-6-paragraf-1-ledd-3">Fra samme tidspunkt som denne forskrift trer i kraft i henhold til første og annet ledd, oppheves forskrift av 3. februar 1986 nr. 237 om legeundersøkelse av arbeidstakere på skip m.v.</article></article></section></main></body></html>