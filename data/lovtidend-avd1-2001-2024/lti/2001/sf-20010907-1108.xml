<!DOCTYPE html><html lang="no"><head><title>Forskrift for tilskudd til lokalkringkastingsformål.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-09-07-1108</dd><dt class="dokid">DokumentID</dt><dd class="dokid">LTI/forskrift/2001-09-07-1108</dd><dt class="ministry">Departement</dt><dd class="ministry"><ul><li>Kulturdepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 11</dd><dt class="dateInForce">I kraft fra</dt><dd class="dateInForce">2001-09-07</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2001-10-02</dd><dt class="journalNumber">Journalnummer</dt><dd class="journalNumber">2001-1099</dd><dt class="titleShort">Korttittel</dt><dd class="titleShort">Forskrift om tilskudd til lokalkringkasting</dd><dt class="title">Tittel</dt><dd class="title">Forskrift for tilskudd til lokalkringkastingsformål.</dd><dt class="miscInformation">Annet om dokumentet</dt><dd class="miscInformation">Fastsatt av Kulturdepartementet 7. september 2001 med hjemmel i Stortingets årlige budsjettvedtak.</dd><dt class="refid">RefID</dt><dd class="refid">forskrift/2001-09-07-1108</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift for tilskudd til lokalkringkastingsformål.<ul class="tocSubUl"><li>Kapittel 1 – Generelle bestemmelser<ul class="tocSubUl"><li>§ 1-1. Formål</li><li>§ 1-2. Forvaltning</li><li>§ 1-3. Målgruppe</li><li>§ 1-4. Tilskuddsformer</li><li>§ 1-5. Kunngjøring</li></ul></li><li>Kapittel 2 – Krav til søknadens form og innhold<ul class="tocSubUl"><li>§ 2-1. Generelt</li><li>§ 2-2. Prosjekttilskudd</li><li>§ 2-3. Drifts- og investeringstilskudd</li></ul></li><li>Kapittel 3 – Saksbehandling<ul class="tocSubUl"><li>§ 3-1. Vurdering og beregning av tilskudd</li><li>§ 3-2. Søknadsbehandling</li><li>§ 3-3. Klageadgang</li><li>§ 3-4. Utbetaling av tilskudd</li></ul></li><li>Kapittel 4 – Kontroll, sanksjoner mv.<ul class="tocSubUl"><li>§ 4-1. Rapportering fra mottaker</li><li>§ 4-2. Kontroll</li><li>§ 4-3. Sanksjoner</li></ul></li><li>Kapittel 5 – Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2001-09-07-1108" id="dokument"><h1>Forskrift for tilskudd til lokalkringkastingsformål.</h1><section class="section" data-name="kap1" id="kapittel-1" data-lovdata-URL="LTI/forskrift/2001-09-07-1108/KAPITTEL_1"><h2>Kapittel 1 – Generelle bestemmelser</h2><article class="legalArticle" data-lovdata-URL="LTI/forskrift/2001-09-07-1108/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Tilskudd til lokalkringkasting har som hovedmål å stimulere til et kvalitetsorientert og økonomisk livskraftig lokalkringkastingsmiljø som når et stort publikum, ved å bidra til:<ul class="defaultList"><li data-li-identifier="-" data-name="-"><article class="listArticle" id="kapittel-1-paragraf-1-ledd-1-punkt-1"><article class="legalP" id="kapittel-1-paragraf-1-ledd-1-punkt-1-ledd-1">produksjon av programmer med høy teknisk og innholdsmessig kvalitet</article></article></li><li data-li-identifier="-" data-name="-"><article class="listArticle" id="kapittel-1-paragraf-1-ledd-1-punkt-2"><article class="legalP" id="kapittel-1-paragraf-1-ledd-1-punkt-2-ledd-1">videreutvikling av den enkelte stasjons egenart</article></article></li><li data-li-identifier="-" data-name="-"><article class="listArticle" id="kapittel-1-paragraf-1-ledd-1-punkt-3"><article class="legalP" id="kapittel-1-paragraf-1-ledd-1-punkt-3-ledd-1">kompetanseutvikling og samarbeid mellom de ulike stasjonene.</article></article></li></ul></article></article><article class="legalArticle" data-lovdata-URL="LTI/forskrift/2001-09-07-1108/§1-2" data-name="§1-2" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">Forvaltning</span></h3><article class="legalP" id="kapittel-1-paragraf-2-ledd-1">Tilskuddsordningen forvaltes av Statens medieforvaltning.</article></article><article class="legalArticle" data-lovdata-URL="LTI/forskrift/2001-09-07-1108/§1-3" data-name="§1-3" id="kapittel-1-paragraf-3"><h3 class="legalArticleHeader"><span class="legalArticleValue">§ 1-3</span>. <span class="legalArticleTitle">Målgruppe</span></h3><article class="legalP" id="kapittel-1-paragraf-3-ledd-1">Målgruppen er lokalkringkastingskonsesjonærer. Frittstående programprodusenter kan eventuelt søke gjennom lokalkringkastingskonsesjonærer.</article></article><article class="legalArticle" data-lovdata-URL="LTI/forskrift/2001-09-07-1108/§1-4" data-name="§1-4" id="kapittel-1-paragraf-4"><h3 class="legalArticleHeader"><span class="legalArticleValue">§ 1-4</span>. <span class="legalArticleTitle">Tilskuddsformer</span></h3><article class="legalP" id="kapittel-1-paragraf-4-ledd-1">Støtte gis i form av tilskudd til prosjekter. Det kan gis tilskudd til:<ul class="defaultList"><li data-li-identifier="1." data-name="1."><article class="listArticle" id="kapittel-1-paragraf-4-ledd-1-punkt-1"><article class="legalP" id="kapittel-1-paragraf-4-ledd-1-punkt-1-ledd-1">Programproduksjoner.</article></article></li><li data-li-identifier="2." data-name="2."><article class="listArticle" id="kapittel-1-paragraf-4-ledd-1-punkt-2"><article class="legalP" id="kapittel-1-paragraf-4-ledd-1-punkt-2-ledd-1">Kompetansehevende tiltak.</article></article></li></ul></article><article class="legalP" id="kapittel-1-paragraf-4-ledd-2">I særlige tilfeller kan det gis tilskudd til utviklingsprosjekter.</article><article class="legalP" id="kapittel-1-paragraf-4-ledd-3">Støtte i form av tilskudd til drifts- og investeringsformål kan gis til radioer for etniske og språklige minoritetsgrupper i særlige tilfeller. Videre kan det gis driftstilskudd til Norsk Lokalradioforbund og Norsk Forbund for Lokal-tv.</article></article><article class="legalArticle" data-lovdata-URL="LTI/forskrift/2001-09-07-1108/§1-5" data-name="§1-5" id="kapittel-1-paragraf-5"><h3 class="legalArticleHeader"><span class="legalArticleValue">§ 1-5</span>. <span class="legalArticleTitle">Kunngjøring</span></h3><article class="legalP" id="kapittel-1-paragraf-5-ledd-1">Søknadsfrister kunngjøres i relevant fagpresse. Direktøren ved Statens medieforvaltning avgjør om kunngjøring og tildeling av fondsmidler skal skje en eller flere ganger årlig.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2001-09-07-1108/KAPITTEL_2"><h2>Kapittel 2 – Krav til søknadens form og innhold</h2><article class="legalArticle" data-lovdata-URL="LTI/forskrift/2001-09-07-1108/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Generelt</span></h3><article class="legalP" id="kapittel-2-paragraf-1-ledd-1">Søknad skal fremmes på søknadsskjema for tilskuddsordningen, og skal underskrives av søknadsansvarlig og ansvarlig for tiltakene. Underskriften anses som en bekreftelse på at søker aksepterer betingelsene fastsatt i disse retningslinjene.</article></article><article class="legalArticle" data-lovdata-URL="LTI/forskrift/2001-09-07-1108/§2-2" data-name="§2-2" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Prosjekttilskudd</span></h3><article class="legalP" id="kapittel-2-paragraf-2-ledd-1">Søknad for det enkelte prosjekt/tiltak skal inneholde følgende informasjon:<ul class="defaultList"><li data-li-identifier="1." data-name="1."><article class="listArticle" id="kapittel-2-paragraf-2-ledd-1-punkt-1"><article class="legalP" id="kapittel-2-paragraf-2-ledd-1-punkt-1-ledd-1">Redegjørelse for formålet med prosjektet/tiltaket det søkes om tilskudd til.</article></article></li><li data-li-identifier="2." data-name="2."><article class="listArticle" id="kapittel-2-paragraf-2-ledd-1-punkt-2"><article class="legalP" id="kapittel-2-paragraf-2-ledd-1-punkt-2-ledd-1">Opplysninger om hvem som er ansvarlig for prosjektet/tiltaket.</article></article></li><li data-li-identifier="3." data-name="3."><article class="listArticle" id="kapittel-2-paragraf-2-ledd-1-punkt-3"><article class="legalP" id="kapittel-2-paragraf-2-ledd-1-punkt-3-ledd-1">Eventuelle samarbeidspartnere.</article></article></li><li data-li-identifier="4." data-name="4."><article class="listArticle" id="kapittel-2-paragraf-2-ledd-1-punkt-4"><article class="legalP" id="kapittel-2-paragraf-2-ledd-1-punkt-4-ledd-1">Budsjett og finansieringsplan.</article></article></li><li data-li-identifier="5." data-name="5."><article class="listArticle" id="kapittel-2-paragraf-2-ledd-1-punkt-5"><article class="legalP" id="kapittel-2-paragraf-2-ledd-1-punkt-5-ledd-1">Fremdriftsplan med konkret angivelse av tiltakets tidsmessige avgrensning.</article></article></li><li data-li-identifier="6." data-name="6."><article class="listArticle" id="kapittel-2-paragraf-2-ledd-1-punkt-6"><article class="legalP" id="kapittel-2-paragraf-2-ledd-1-punkt-6-ledd-1">Opplysninger om eventuelle søknader om, eller eventuelt innvilget/mottatt støtte til prosjektet/tiltaket fra andre nasjonale og/eller internasjonale støtteordninger.</article></article></li></ul></article></article><article class="legalArticle" data-lovdata-URL="LTI/forskrift/2001-09-07-1108/§2-3" data-name="§2-3" id="kapittel-2-paragraf-3"><h3 class="legalArticleHeader"><span class="legalArticleValue">§ 2-3</span>. <span class="legalArticleTitle">Drifts- og investeringstilskudd</span></h3><article class="legalP" id="kapittel-2-paragraf-3-ledd-1">Søknad skal inneholde følgende informasjon:<ul class="defaultList"><li data-li-identifier="1." data-name="1."><article class="listArticle" id="kapittel-2-paragraf-3-ledd-1-punkt-1"><article class="legalP" id="kapittel-2-paragraf-3-ledd-1-punkt-1-ledd-1">Budsjettert årsomsetning for året det søkes om tilskudd.</article></article></li><li data-li-identifier="2." data-name="2."><article class="listArticle" id="kapittel-2-paragraf-3-ledd-1-punkt-2"><article class="legalP" id="kapittel-2-paragraf-3-ledd-1-punkt-2-ledd-1">Årsomsetning i henhold til foregående års regnskap.</article></article></li><li data-li-identifier="3." data-name="3."><article class="listArticle" id="kapittel-2-paragraf-3-ledd-1-punkt-3"><article class="legalP" id="kapittel-2-paragraf-3-ledd-1-punkt-3-ledd-1">Opplysninger om eventuelle søknader om, eller eventuelt innvilget/mottatt støtte til drift og/eller investeringer fra andre nasjonale og/eller internasjonale støtteordninger.</article></article></li></ul></article><article class="legalP" id="kapittel-2-paragraf-3-ledd-2">Søknad om investeringstilskudd må i tillegg tilfredsstille kravene i § 2-2.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2001-09-07-1108/KAPITTEL_3"><h2>Kapittel 3 – Saksbehandling</h2><article class="legalArticle" data-lovdata-URL="LTI/forskrift/2001-09-07-1108/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Vurdering og beregning av tilskudd</span></h3><article class="legalP" id="kapittel-3-paragraf-1-ledd-1">Søknadene vurderes ut fra faglige og økonomiske kriterier og gis som et rundsumtilskudd, fastsatt etter en skjønnsmessig vurdering av hva som er et rimelig bidrag fra statens side.</article><article class="legalP" id="kapittel-3-paragraf-1-ledd-2">Ved tilskudd til lokalradioformål skal det tas særlig hensyn til søknader fra etniske og språklige minoritetsgrupper.</article></article><article class="legalArticle" data-lovdata-URL="LTI/forskrift/2001-09-07-1108/§3-2" data-name="§3-2" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">Søknadsbehandling</span></h3><article class="legalP" id="kapittel-3-paragraf-2-ledd-1">Forvaltningsloven kommer til anvendelse for Statens medieforvaltnings saksbehandling.</article><article class="legalP" id="kapittel-3-paragraf-2-ledd-2">Vedtak om tilskudd fattes av direktøren ved Statens medieforvaltning etter innstilling fra et eget fagutvalg for lokalkringkastingssaker. Fagutvalget består av fem medlemmer med personlige varamedlemmer, hvorav to medlemmer og utvalgets leder utpekes av direktøren ved Statens medieforvaltning, og to utpekes av direktøren ved Statens medieforvaltning etter forslag fra lokalkringkastingsorganisasjonene. Medlemmene utnevnes for en periode på fire år om gangen.</article><article class="legalP" id="kapittel-3-paragraf-2-ledd-3">Tilskuddets størrelse, forutsetninger for utbetaling og øvrige betingelser meddeles søknadsansvarlig i et tilsagnsbrev.</article></article><article class="legalArticle" data-lovdata-URL="LTI/forskrift/2001-09-07-1108/§3-3" data-name="§3-3" id="kapittel-3-paragraf-3"><h3 class="legalArticleHeader"><span class="legalArticleValue">§ 3-3</span>. <span class="legalArticleTitle">Klageadgang</span></h3><article class="legalP" id="kapittel-3-paragraf-3-ledd-1">Vedtak om tildeling av tilskudd etter disse retningslinjene kan påklages til Kulturdepartementet i henhold til forvaltningsloven kap. VI.</article></article><article class="legalArticle" data-lovdata-URL="LTI/forskrift/2001-09-07-1108/§3-4" data-name="§3-4" id="kapittel-3-paragraf-4"><h3 class="legalArticleHeader"><span class="legalArticleValue">§ 3-4</span>. <span class="legalArticleTitle">Utbetaling av tilskudd</span></h3><article class="legalP" id="kapittel-3-paragraf-4-ledd-1">Prosjekt- og investeringstilskudd utbetales i to rater. Første rate utbetales når prosjektet/tiltaket starter opp. Siste rate utbetales når regnskap og rapport er mottatt og kontrollert av Statens medieforvaltning. Dersom prosjektets art og omfang tilsier det, kan Statens medieforvaltning utbetale tilskuddet i sin helhet når prosjektet/tiltaket er gjennomført og regnskap og rapport er mottatt og kontrollert.</article><article class="legalP" id="kapittel-3-paragraf-4-ledd-2">Driftstilskudd utbetales i to rater i det året det søkes om tilskudd. Første rate utbetales ved utsendelse av tilsagnsbrev. Siste rate utbetales i andre halvdel av året etter at rapport og regnskap er mottatt og kontrollert av Statens medieforvaltning. Tilskuddet kan alternativt utbetales i sin helhet ved årets slutt, etter at rapport og regnskap er mottatt og kontrollert.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2001-09-07-1108/KAPITTEL_4"><h2>Kapittel 4 – Kontroll, sanksjoner mv.</h2><article class="legalArticle" data-lovdata-URL="LTI/forskrift/2001-09-07-1108/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Rapportering fra mottaker</span></h3><article class="legalP" id="kapittel-4-paragraf-1-ledd-1">Tilskuddsmottaker plikter straks å melde fra til Statens medieforvaltning dersom forutsetningene for tildelingen endres før, eller i løpet av, prosjektperioden.</article><article class="legalP" id="kapittel-4-paragraf-1-ledd-2">Tilskuddsmottaker skal så snart som mulig, og senest innen rapporteringsfrist fastsatt i tilsagnsbrevet, oversende Statens medieforvaltning rapport om gjennomføringen av prosjektet/tiltaket eller den generelle aktiviteten som tilskuddet skulle finansiere. Rapporten skal for prosjekt- og investeringstilskudd gjøre rede for om tiltaket er gjennomført i tråd med forutsetningene og for driftstilskudd gjøre rede for virksomheten/aktiviteten i året.</article><article class="legalP" id="kapittel-4-paragraf-1-ledd-3">Regnskap for prosjektet/tiltaket eller virksomheten som viser disponeringen av tilskuddet, sammenholdt med budsjett skal vedlegges rapporten. Regnskapet skal være undertegnet av tilskuddsmottaker. For tilskudd over kr 100.000 skal regnskapet i tillegg være revidert av statsautorisert eller registrert revisor.</article></article><article class="legalArticle" data-lovdata-URL="LTI/forskrift/2001-09-07-1108/§4-2" data-name="§4-2" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">Kontroll</span></h3><article class="legalP" id="kapittel-4-paragraf-2-ledd-1">Statens medieforvaltning har ansvar for kontroll med tilskuddsmottakers rapportering. Kontrollen vil bestå i en generell formalia- og rimelighetskontroll, dvs. at rapporten er signert og attestert og at tallmaterialet ikke virker usannsynlig.</article><article class="legalP" id="kapittel-4-paragraf-2-ledd-2">I henhold til § 17 i Stortingets bevilgningsreglement kan Statens medieforvaltning, Kulturdepartementet og/eller Riksrevisjonen iverksette kontroll med at statstilskuddet blir anvendt etter forutsetningene.</article></article><article class="legalArticle" data-lovdata-URL="LTI/forskrift/2001-09-07-1108/§4-3" data-name="§4-3" id="kapittel-4-paragraf-3"><h3 class="legalArticleHeader"><span class="legalArticleValue">§ 4-3</span>. <span class="legalArticleTitle">Sanksjoner</span></h3><article class="legalP" id="kapittel-4-paragraf-3-ledd-1">Dersom tilskuddsmottaker gir uriktige opplysninger eller betingelsene for å motta tilskuddet ikke overholdes, kan Statens medieforvaltning kreve hele eller deler av tilskuddet tilbakebetalt. Slike forhold kan også få betydning for eventuelle søknader om tilskudd til nye prosjekter.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2001-09-07-1108/KAPITTEL_5"><h2>Kapittel 5 – Ikrafttredelse</h2><article class="legalP" id="kapittel-5-ledd-1">Forskriften avløser retningslinjer for tilskudd til lokalkringkastingsformål, fastsatt av Kulturdepartementet 5. mars 1999.<sup class="footnotereference" data-footnotereferencevalue="1" data-unique-footnote-counter="1">1</sup></article><article class="legalP" id="kapittel-5-ledd-2">Forskriften trer i kraft straks.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Ikke kunngjort i Norsk Lovtidend.</article></footer></section></main></body></html>