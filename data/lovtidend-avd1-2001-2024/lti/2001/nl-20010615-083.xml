<!DOCTYPE html><html lang="no"><head><title>Lov om endringer i lov 23. juni 1995 nr. 39 om telekommunikasjon (teleloven).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2001-06-15-83</dd><dt class="dokid">DokumentID</dt><dd class="dokid">LTI/lov/2001-06-15-83</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 7</dd><dt class="dateInForce">I kraft fra</dt><dd class="dateInForce">Kongen bestemmer.</dd><dt class="changesToDocuments">Endrer</dt><dd class="changesToDocuments"><ul><li>lov/1995-06-23-39</li></ul></dd><dt class="dateOfPublication">Kunngjort</dt><dd class="dateOfPublication">2001-06-15</dd><dt class="journalNumber">Journalnummer</dt><dd class="journalNumber">2001-0706</dd><dt class="titleShort">Korttittel</dt><dd class="titleShort">Endringslov til teleloven</dd><dt class="title">Tittel</dt><dd class="title">Lov om endringer i lov 23. juni 1995 nr. 39 om telekommunikasjon (teleloven).</dd><dt class="miscInformation">Annet om dokumentet</dt><dd class="miscInformation">Ot.prp.nr.87 (2000–2001), Innst.O.nr.121 (2000–2001) og Besl.O.nr.129 (2000–2001). Odels- og lagtingsvedtak hhv. 7. og 12. juni 2001. Fremmet av Samferdselsdepartementet.</dd><dt class="refid">RefID</dt><dd class="refid">lov/2001-06-15-83</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i lov 23. juni 1995 nr. 39 om telekommunikasjon (teleloven).<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/lov/2001-06-15-83" id="dokument"><h1>Lov om endringer i lov 23. juni 1995 nr. 39 om telekommunikasjon (teleloven).</h1><section class="section" data-name="kapI" id="kapittel-1" data-lovdata-URL="LTI/lov/2001-06-15-83/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I lov 23. juni 1995 nr. 39 om telekommunikasjon (teleloven) gjøres følgende endringer:</article> <article class="defaultP" margin-top="true">§ 1-1 første ledd første punktum skal lyde:</article><article class="legalP" id="kapittel-1-ledd-2">Loven omfatter all telekommunikasjonsvirksomhet, herunder radiokommunikasjon, og annen tilsiktet utstråling av elektromagnetiske bølger, utilsiktet utstråling fra telekommunikasjon og annen utstråling som kan forstyrre telekommunikasjon.</article> <article class="defaultP" margin-top="true">§ 1-3 bokstav d skal lyde:<ul class="defaultList"><li data-li-identifier="d)" data-name="d)"><article class="listArticle" id="kapittel-1-ledd-2-punkt-1"><article class="legalP" id="kapittel-1-ledd-2-punkt-1-ledd-1">tilgang til offentlig telenett og offentlig teletjeneste</article></article></li></ul></article> <article class="defaultP" margin-top="true">§ 1-4 første ledd bokstav e skal lyde:<ul class="defaultList"><li data-li-identifier="e)" data-name="e)"><article class="listArticle" id="kapittel-1-ledd-2-punkt-2"><article class="legalP" id="kapittel-1-ledd-2-punkt-2-ledd-1">samvirke mellom tjenester når det er berettiget</article></article></li></ul></article> <article class="defaultP" margin-top="true">§ 1-4 første ledd bokstav f oppheves.</article> <article class="defaultP" margin-top="true">§ 1-4 annet ledd skal lyde:</article><article class="legalP" id="kapittel-1-ledd-3">Telemyndigheten kan gi forskrifter om ytterligere grunnleggende krav og for å sikre grunnleggende krav.</article> <article class="defaultP" margin-top="true">§ 1-6 bokstav b, c, g, h, j og k skal lyde:<ul class="defaultList"><li data-li-identifier="b)" data-name="b)"><article class="listArticle" id="kapittel-1-ledd-3-punkt-1"><article class="legalP" id="kapittel-1-ledd-3-punkt-1-ledd-1">sluttbruker: person, foretak, sammenslutning eller offentlig organ som inngår avtale om tilgang til telenett eller teletjeneste til egen bruk eller utlån</article></article></li><li data-li-identifier="c)" data-name="c)"><article class="listArticle" id="kapittel-1-ledd-3-punkt-2"><article class="legalP" id="kapittel-1-ledd-3-punkt-2-ledd-1">telenett: nett for transport og fordeling av signaler mellom termineringspunkter ved hjelp av elektromagnetiske bølger i fritt rom, kabelforbindelser, radioutstyr, svitsjer eller annet formidlingsutstyr</article></article></li><li data-li-identifier="g)" data-name="g)"><article class="listArticle" id="kapittel-1-ledd-3-punkt-3"><article class="legalP" id="kapittel-1-ledd-3-punkt-3-ledd-1">teleterminalutstyr: produkt eller deler av produkt som kan nyttes til telekommunikasjon og som er beregnet for direkte eller indirekte tilknytning til grensesnitt i offentlig telenett</article></article></li><li data-li-identifier="h)" data-name="h)"><article class="listArticle" id="kapittel-1-ledd-3-punkt-4"><article class="legalP" id="kapittel-1-ledd-3-punkt-4-ledd-1">radioutstyr: produkt eller deler av produkt, som tilsiktet utstråler eller mottar elektromagnetiske bølger overført i fritt rom, med unntak av produkt som bare mottar kringkastingsprogram</article></article></li><li data-li-identifier="j)" data-name="j)"><article class="listArticle" id="kapittel-1-ledd-3-punkt-5"><article class="legalP" id="kapittel-1-ledd-3-punkt-5-ledd-1">samlokalisering: felles bruk av eiendom i form av lokaler, master, føringsveier for kabler m.m. som nyttes eller vil bli nyttet til plassering av utstyr for telekommunikasjon</article></article></li><li data-li-identifier="k)" data-name="k)"><article class="listArticle" id="kapittel-1-ledd-3-punkt-6"><article class="legalP" id="kapittel-1-ledd-3-punkt-6-ledd-1">offentlig telefontjeneste: offentlig telefontjeneste som består av direkte formidling og svitsjing av sanntids tale gjennom offentlig svitsjet fast eller mobilnett, slik at sluttbruker ved bruk av fast eller mobilt teleterminalutstyr får mulighet til å kommunisere via et nettermineringspunkt med andre sluttbrukere.</article></article></li></ul></article> <article class="defaultP" margin-top="true">§ 2-1 tredje ledd skal lyde:</article><article class="legalP" id="kapittel-1-ledd-4">Telemyndigheten kan ved forskrift fastsette nærmere bestemmelser om etablering og drift av konsesjonspliktige telenett og teletjenester, om avgrensning av det eller de relevante markeder i forbindelse med fastlegging av tilbydernes markedsandel, om nett og tjenester som tilbys i tilknytning til slik virksomhet, om konsesjonspliktens omfang, om at andre samfunnsviktige telenett og teletjenester, herunder slike som gis tillatelse til bruk av frekvenser i medhold av kap. 5, skal være konsesjonspliktige av hensyn til oppfyllelse av nasjonale behov for telekommunikasjon og om tildelingsmåte for konsesjoner som kan avvike fra den alminnelige behandlingsmåten etter reglene i lov 10. februar 1967 om behandlingsmåten i forvaltningssaker.</article> <article class="defaultP" margin-top="true">§ 2-2 første ledd bokstav f skal lyde:<ul class="defaultList"><li data-li-identifier="f)" data-name="f)"><article class="listArticle" id="kapittel-1-ledd-4-punkt-1"><article class="legalP" id="kapittel-1-ledd-4-punkt-1-ledd-1">krav til leveringsvilkår og unntak fra offentliggjorte vilkår</article></article></li></ul></article> <article class="defaultP" margin-top="true">§ 2-3 skal lyde:<p class="leddfortsettelse"><strong>§ 2-3.</strong> <i>Tilgang til offentlig telenett og offentlig teletjeneste</i></p></article><article class="legalP" id="kapittel-1-ledd-5">Tilgang til offentlig telenett, offentlig telefontjeneste eller overføringskapasitet skal tilbys allmennheten av tilbyder som har sterk markedsstilling for vedkommende nett og tjeneste. Leveringsvilkårene skal ikke diskriminere noen, være bygget på saklige kriterier og være lett tilgjengelige for allmennheten.</article><article class="legalP" id="kapittel-1-ledd-6">Telemyndigheten kan gi forskrifter om tilgang til offentlig telenett og offentlig teletjeneste.</article> <article class="defaultP" margin-top="true">§ 3-2 skal lyde:<p class="leddfortsettelse"><strong>§ 3-2.</strong> <i>Nummerplaner og tillatelse til bruk av nummer</i></p></article><article class="legalP" id="kapittel-1-ledd-7">Telemyndigheten kan fastsette nummerplaner og planer for navn og adresser for telenett og teletjenester og gi tillatelse til bruk av nummer, nummerserier, navn og adresser i samsvar med disse. Telemyndigheten kan gi pålegg om plikt til å ta i bruk nummerplaner og planer for navn og adresser.</article><article class="legalP" id="kapittel-1-ledd-8">Telemyndigheten kan gi forskrifter om tillatelse til bruk av nummer, navn og adresser og om bruk av nummerplaner og planer for navn og adresser.</article> <article class="defaultP" margin-top="true">§ 3-3 første ledd skal lyde:</article><article class="legalP" id="kapittel-1-ledd-9">Telemyndigheten kan pålegge tilbyder av offentlig teletjeneste å ta i bruk standarder eller på annen måte tilpasse tjenestetilbudet med sikte på samvirke med telenett eller teletjeneste.</article> <article class="defaultP" margin-top="true">Tittelen i § 3-4 skal lyde:<p class="leddfortsettelse"><i>Krav til tilbyder om tilgang til offentlig telenett og offentlig teletjeneste</i></p></article> <article class="defaultP" margin-top="true">§ 3-4 første ledd bokstav d, e, g, m og ny bokstav n skal lyde:<ul class="defaultList"><li data-li-identifier="d)" data-name="d)"><article class="listArticle" id="kapittel-1-ledd-9-punkt-1"><article class="legalP" id="kapittel-1-ledd-9-punkt-1-ledd-1">register over sluttbrukere og tilbydere som kjøper teletjeneste</article></article></li><li data-li-identifier="e)" data-name="e)"><article class="listArticle" id="kapittel-1-ledd-9-punkt-2"><article class="legalP" id="kapittel-1-ledd-9-punkt-2-ledd-1">system for nummeropplysning og etablering, drift og finansiering av felles system for nummeropplysning</article></article></li><li data-li-identifier="g)" data-name="g)"><article class="listArticle" id="kapittel-1-ledd-9-punkt-3"><article class="legalP" id="kapittel-1-ledd-9-punkt-3-ledd-1">ordning for forbrukerklager</article></article></li><li data-li-identifier="m)" data-name="m)"><article class="listArticle" id="kapittel-1-ledd-9-punkt-4"><article class="legalP" id="kapittel-1-ledd-9-punkt-4-ledd-1">funksjonshemmedes behov for tilgang til telenett og tilpasset teleterminalutstyr</article></article></li><li data-li-identifier="n)" data-name="n)"><article class="listArticle" id="kapittel-1-ledd-9-punkt-5"><article class="legalP" id="kapittel-1-ledd-9-punkt-5-ledd-1">offentliggjøring av tekniske data for tilbudt grensesnitt.</article></article></li></ul></article> <article class="defaultP" margin-top="true">§ 3-6 skal lyde:<p class="leddfortsettelse"><strong>§ 3-6.</strong> <i>Tillatte bruksbegrensninger</i></p></article><article class="legalP" id="kapittel-1-ledd-10">Tilbyder av offentlig telenett og teletjeneste skal gjennomføre nødvendige bruksbegrensninger i telenett og teletjeneste i nødssituasjoner som innebærer alvorlige trusler mot liv eller helse, sikkerhet eller offentlig orden eller fare for sabotasje mot nett eller tjeneste.</article><article class="legalP" id="kapittel-1-ledd-11">Telemyndigheten kan pålegge tilbyder å gjennomføre bruksbegrensninger i telenett og teletjeneste av hensyn til rikets sikkerhet, håndheving av konsesjonsplikt eller andre viktige samfunnsinteresser.</article><article class="legalP" id="kapittel-1-ledd-12">Tilbyderen kan straks frakoble radio- og teleterminalutstyr når det er nødvendig av hensyn til telekommunikasjonssikkerhet eller telenettets integritet og dersom han uten forsinkelse tilbyr alternativ løsning. Kostnadene med å tilby alternativ løsning bæres av tilbyder.</article><article class="legalP" id="kapittel-1-ledd-13">Telemyndigheten kan gi tilbyder av offentlig telenett og offentlig teletjeneste tillatelse til å gjennomføre bruksbegrensninger av nett og tjenestefunksjoner på grunn av andre forhold enn de som er nevnt i første ledd. Telemyndigheten kan gi tilbyder tillatelse til å nekte tilkopling eller å frakople radio- og teleterminalutstyr som ikke tilfredsstiller grunnleggende krav etter § 1-4 første ledd bokstav a, c, d eller annet ledd, eller som forårsaker skadelig interferens eller alvorlig skade på telenett.</article><article class="legalP" id="kapittel-1-ledd-14">Frakopling skal straks varsles telemyndigheten. Andre bruksbegrensninger skal så fremt det er mulig, varsles før bruksbegrensningen gjennomføres. Tilbyder skal gi telemyndigheten, berørte sluttbrukere og andre berørte tilbydere begrunnet varsel. Berørte sluttbrukere og tilbydere skal gis rett til å uttale seg.</article><article class="legalP" id="kapittel-1-ledd-15">Bruksbegrensning etter første ledd skal avbrytes så snart nødssituasjonen er over og etter tredje ledd og fjerde ledd annet punktum så snart sluttbruker godtgjør at nødvendig tillatelse foreligger eller ulovlig radio- og teleterminalutstyr er frakoplet nettet.</article><article class="legalP" id="kapittel-1-ledd-16">Telemyndigheten kan gi forskrifter om bruksbegrensninger.</article> <article class="defaultP" margin-top="true">Ny § 3-8 skal lyde:<p class="leddfortsettelse"><strong>§ 3-8.</strong> <i>Ugyldighet</i></p></article><article class="legalP" id="kapittel-1-ledd-17">Avtale i strid med loven eller med vedtak etter loven er ugyldig mellom partene.</article><article class="legalP" id="kapittel-1-ledd-18">Ugyldigheten rekker bare så langt plikter etter loven er overtrådt, med mindre det etter avtaleloven § 36 vil være urimelig å gjøre resten av avtalen gjeldende.</article> <article class="defaultP" margin-top="true">Tittelen i kapittel 4 skal lyde:<p class="leddfortsettelse"><i>Kap. 4. Om tillatt utstyr, innførsel, omsetning og bruk</i></p></article> <article class="defaultP" margin-top="true">§ 4-1 oppheves.</article> <article class="defaultP" margin-top="true">§ 4-2 skal lyde:<p class="leddfortsettelse"><strong>§ 4-2.</strong> <i>Rett til å besitte, omsette og ta i bruk radio- og teleterminalutstyr</i></p></article><article class="legalP" id="kapittel-1-ledd-19">Radio- og teleterminalutstyr som omfattes av internasjonal overenskomst Norge har sluttet seg til, og som oppfyller krav etter slik overenskomst, kan besittes, omsettes og tas i bruk. Slike krav omfatter grunnleggende krav etter § 1-4 første ledd bokstav a, c, d, § 1-4 annet ledd og krav til prosedyrer og merking. Frekvenstillatelse etter kapittel 5 må om nødvendig foreligge.</article><article class="legalP" id="kapittel-1-ledd-20">Besittelse, omsetning og bruk av radio- og teleterminalutstyr som ikke omfattes av slik overenskomst krever utstyrstillatelse fra telemyndigheten. Telemyndigheten kan nekte tillatelse dersom utstyret ikke oppfyller de grunnleggende krav etter § 1-4 første ledd a, c, d eller annet ledd. Det kan stilles vilkår for utstyrstillatelse eller gjøres unntak fra kravet om tillatelse.</article><article class="legalP" id="kapittel-1-ledd-21">Den som er registrert etter forskrift fastsatt med hjemmel i § 4-6, kan innføre radio- og teleterminalutstyr selv om kravene i første og annet ledd ikke er oppfylt.</article> <article class="defaultP" margin-top="true">§ 4-3 oppheves.</article> <article class="defaultP" margin-top="true">§ 4-4 skal lyde:<p class="leddfortsettelse"><strong>§ 4-4.</strong> <i>Tilbakekall av utstyrstillatelse</i></p></article><article class="legalP" id="kapittel-1-ledd-22">Telemyndigheten kan trekke tilbake tillatelse etter § 4-2 annet ledd dersom utstyret ikke oppfyller de grunnleggende krav etter § 1-4 første ledd a, c, d eller annet ledd eller andre vesentlige forutsetninger for utstyrstillatelsen bortfaller.</article> <article class="defaultP" margin-top="true">Ny § 4-4 a skal lyde:<p class="leddfortsettelse"><strong>§ 4-4 a.</strong> <i>Anrop til nødmeldingstjeneste</i></p></article><article class="legalP" id="kapittel-1-ledd-23">Anrop til nødetatenes nødmeldingstjeneste fra telefon direkte eller indirekte tilknyttet offentlig telefontjeneste skal kunne foretas uten vederlag og uten bruk av mynt, kort, kode eller annet tilgangsmiddel. Nummer til nødmeldingstjeneste skal være oppslått og godt synlig i eller ved allment tilgjengelig teleterminal for telefontjeneste.</article> <article class="defaultP" margin-top="true">Ny § 4-4 b skal lyde:<p class="leddfortsettelse"><strong>§ 4-4 b.</strong> <i>Geografisk lokalisering av nødanrop</i></p></article><article class="legalP" id="kapittel-1-ledd-24">Tilbyder av offentlig telefontjeneste og eier av privat telenett skal uten betaling fra sluttbruker sikre at telefonnummer og nødvendige opplysninger for geografisk lokalisering av nødanrop overføres for alle anrop til nødetatene.</article><article class="legalP" id="kapittel-1-ledd-25">Det samme skal gjelde selv om sluttbruker har avtale om hemmelig telefonnummer eller har reservert seg mot fremvisning av anropende nummer hos oppringt sluttbruker.</article> <article class="defaultP" margin-top="true">§ 4-5 oppheves.</article> <article class="defaultP" margin-top="true">§ 4-6 skal lyde:<p class="leddfortsettelse"><strong>§ 4-6.</strong> <i>Forskrifter</i></p></article><article class="legalP" id="kapittel-1-ledd-26">Telemyndigheten kan gi forskrifter om krav til og vilkår for omsetning og bruk av radio- og teleterminalutstyr, om registrering av forhandlere av slikt utstyr, om krav til teknisk kontrollorgan og om krav vedrørende anrop til nødmeldingstjeneste, herunder om krav om geografisk lokalisering, og om unntak fra dette kravet.</article> <article class="defaultP" margin-top="true">Tittelen i kapittel 5 skal lyde:<p class="leddfortsettelse"><i>Kap. 5. Om frekvensplanlegging, tillatelse og vilkår for frekvensbruk</i></p></article> <article class="defaultP" margin-top="true">§ 5-1 oppheves.</article> <article class="defaultP" margin-top="true">§ 5-2 skal lyde:<p class="leddfortsettelse"><strong>§ 5-2.</strong> <i>Frekvensplanlegging</i></p></article><article class="legalP" id="kapittel-1-ledd-27">Telemyndigheten fastsetter planer for bruk av det elektromagnetiske frekvensspekteret. Det kan blant annet tas hensyn til hensiktsmessig bruk av frekvensspekteret, faren for forstyrrelser og fremtidige frekvensbehov.</article><article class="legalP" id="kapittel-1-ledd-28">Telemyndigheten kan gi forskrifter om frekvensplanlegging.</article> <article class="defaultP" margin-top="true">§ 5-3 skal lyde:<p class="leddfortsettelse"><strong>§ 5-3.</strong> <i>Tillatelse til bruk av frekvenser</i></p></article><article class="legalP" id="kapittel-1-ledd-29">Frekvenser i det elektromagnetiske frekvensspekteret kan ikke tas i bruk uten tillatelse av telemyndigheten. Tillatelse gis innenfor rammen av faktisk eller planlagt bruk av frekvenser. Utstyr for telekommunikasjon kan bare bruke frekvenser slik telemyndigheten gir tillatelse til.</article><article class="legalP" id="kapittel-1-ledd-30">Det kan knyttes vilkår til tillatelse, blant annet om sendereffekt, plassering av utstyr, båndbredde og tilknytning til offentlig telenett.</article><article class="legalP" id="kapittel-1-ledd-31">For radioutstyr kan det også settes vilkår om dekningsområde.</article><article class="legalP" id="kapittel-1-ledd-32">Telemyndigheten kan bare nekte å gi tillatelse som nevnt i første ledd når det følger av formål som angitt i § 1-3, eller av grunnleggende krav etter § 1-4 første ledd a, c, d og annet ledd, eller dersom det ikke er gitt annen nødvendig tillatelse etter loven.</article><article class="legalP" id="kapittel-1-ledd-33">Telemyndigheten kan gi forskrifter om bruk av frekvenser, herunder om fritak fra kravet om tillatelse.</article> <article class="defaultP" margin-top="true">§ 5-4 oppheves.</article> <article class="defaultP" margin-top="true">§ 5-5 skal lyde:<p class="leddfortsettelse"><strong>§ 5-5.</strong> <i>Tilbakekall av frekvenstillatelse</i></p></article><article class="legalP" id="kapittel-1-ledd-34">Telemyndigheten kan trekke tilbake tillatelse etter § 5-3 første ledd på grunnlag som nevnt i § 5-3 tredje ledd, dersom andre vesentlige forutsetninger for tillatelse bortfaller eller når det følger av internasjonal overenskomst som Norge har sluttet seg til.</article> <article class="defaultP" margin-top="true">Tittelen i kapittel 6 skal lyde:<p class="leddfortsettelse"><i>Kap. 6. Forskrifter. Krav om tillatelse og registrering av installatør m.v.</i></p></article> <article class="defaultP" margin-top="true">§ 6-1 oppheves.</article> <article class="defaultP" margin-top="true">§ 6-2 oppheves.</article> <article class="defaultP" margin-top="true">§ 6-3 oppheves.</article> <article class="defaultP" margin-top="true">§ 6-5 skal lyde:<p class="leddfortsettelse"><strong>§ 6-5.</strong> <i>Kabel-TV-nett</i></p></article><article class="legalP" id="kapittel-1-ledd-35">Telemyndigheten kan gi forskrifter om anlegg, drift og bruk av kabel-TV-nett.</article> <article class="defaultP" margin-top="true">§ 6-7 skal lyde:<p class="leddfortsettelse"><strong>§ 6-7.</strong> <i>Krav om registrering og tillatelse for installatør</i></p></article><article class="legalP" id="kapittel-1-ledd-36">Telemyndigheten kan gi forskrifter om at den som tilbyr installasjon eller reparasjon av telenett, herunder kabel-TV-nett, eller utstyr for telekommunikasjon, skal ha tillatelse. Det samme gjelder den som i næringsøyemed foretar installasjon eller reparasjon til eget bruk. Installatør kan pålegges å melde seg inn i særskilt register. Telemyndigheten kan tilbakekalle tillatelse dersom installatør eller reparatør i sin virksomhet ikke overholder krav fastsatt i eller i medhold av denne lov.</article> <article class="defaultP" margin-top="true">§ 7-1 første ledd skal lyde:</article><article class="legalP" id="kapittel-1-ledd-37">Telemyndigheten fører tilsyn med at kravene fastsatt i eller i medhold av denne lov er oppfylt, herunder tilsyn med avtaler mellom tilbydere av offentlig telenett eller teletjeneste og mellom tilbyder og sluttbruker.</article> <article class="defaultP" margin-top="true">§ 7-2 første ledd skal lyde:</article><article class="legalP" id="kapittel-1-ledd-38">Den som er utsatt for kontroll plikter å sørge for at telemyndigheten har uhindret adgang til virksomheten eller til lokaler der utstyr for telekommunikasjon finnes.</article> <article class="defaultP" margin-top="true">§ 7-4 skal lyde:<p class="leddfortsettelse"><strong>§ 7-4.</strong> <i>Pålegg om retting og endring m.v.</i></p></article><article class="legalP" id="kapittel-1-ledd-39">Dersom telekommunikasjonsvirksomhet ikke oppfyller kravene fastsatt i eller i medhold av loven, kan telemyndigheten påby at ulovlige forhold rettes eller opphører innen en fastsatt frist. Det kan også gis påbud om vilkår som må oppfylles for at virksomheten skal være i samsvar med krav fastsatt i eller i medhold av loven. Dersom slike påbud ikke etterleves, kan tillatelse gitt i henhold til loven trekkes tilbake.</article><article class="legalP" id="kapittel-1-ledd-40">Telemyndigheten kan påby tiltak for å hindre utstråling som forstyrrer telekommunikasjon. Det kan bare påbys tiltak som etter en samlet vurdering av hensynet til den som forstyrrer, den som blir forstyrret og samfunnsmessige interesser, best sikrer kommunikasjonen og som ikke er uforholdsmessig.</article> <article class="defaultP" margin-top="true">§ 7-5 første ledd skal lyde:</article><article class="legalP" id="kapittel-1-ledd-41">Telemyndigheten kan gjennomføre stenging av telenett og teletjeneste eller bringe bruk av utstyr for telekommunikasjon til opphør når det ikke foreligger tillatelse som loven påbyr eller når påbud etter § 7-4 ikke etterkommes. Det samme gjelder når virksomheten kan medføre vesentlige trusler mot helse eller sikkerhet.</article> <article class="defaultP" margin-top="true">§ 7-6 skal lyde:<p class="leddfortsettelse"><strong>§ 7-6.</strong> <i>Forbud mot omsetning. Tilbakekall</i></p></article><article class="legalP" id="kapittel-1-ledd-42">Dersom bruken av radio- og teleterminalutstyr kan medføre trusler mot de grunnleggende krav etter § 1-4 første ledd a, c, d, § 1-4 annet ledd eller er i strid med § 5-3, kan telemyndigheten kreve at produsent, importør eller forhandler opphører med å omsette slikt utstyr og gjennomfører tiltak for å kalle tilbake omsatt utstyr. Telemyndigheten kan forby tilbud og omsetning av utstyr som ikke er i samsvar med fastsatte merkekrav, jf. § 4-2.</article> <article class="defaultP" margin-top="true">§ 7-7 første ledd skal lyde:</article><article class="legalP" id="kapittel-1-ledd-43">Telemyndigheten kan gi pålegg om at det i telenett og ved tilbud om teletjeneste skal gjennomføres sikringstiltak av hensyn til rikets sikkerhet, personvernet, taushetsplikt eller andre viktige samfunnsinteresser og herunder at det skal formidles meldinger fra statsmyndigheter når det har vesentlig betydning. Det samme gjelder overfor innehaver av radioutstyr og installatører. Omkostninger og tap i forbindelse med tiltakene bæres av den som gjennomfører dem. Pålegg om sikring kan gis uten forhåndsvarsel.</article> <article class="defaultP" margin-top="true">Tittelen i kapittel 8 skal lyde:<p class="leddfortsettelse"><i>Kap. 8. Kontroll med tilgang til offentlig telenett og offentlig teletjeneste. Klage</i></p></article> <article class="defaultP" margin-top="true">Tittelen i § 8-1 skal lyde:<p class="leddfortsettelse"><i>Kontroll med tilgang til offentlig telenett og offentlig teletjeneste</i></p></article> <article class="defaultP" margin-top="true">§ 8-1 første og annet ledd skal lyde:</article><article class="legalP" id="kapittel-1-ledd-44">Enhver som har rettslig interesse i saken, kan bringe spørsmålet om en tilbyder av tilgang til offentlig telenett eller offentlig teletjeneste har opptrådt i strid med kravene om levering av tilgang inn for telemyndigheten til avgjørelse.</article><article class="legalP" id="kapittel-1-ledd-45">Berørt sluttbruker og tilbyder kan bringe spørsmål om endring eller opphør av tjenester inn for telemyndigheten, som kan pålegge tilbyder av tilgang til offentlig telenett eller offentlig teletjeneste å utsette tidspunktet for oppsigelse av avtalen i henhold til § 3-5.</article> <article class="defaultP" margin-top="true">§ 8-1 sjette ledd skal lyde:</article><article class="legalP" id="kapittel-1-ledd-46">Innbringelsesadgangen etter første ledd må være benyttet før den særskilte meglingsprosedyren fastsatt i EU-direktiver, som er gjort til en del av EØS-avtalen, om tilgang til offentlig telenett og offentlig teletjeneste kan påberopes ved melding til telemyndigheten og EFTAs overvåkningsorgan.</article> <article class="defaultP" margin-top="true">§ 9-1 annet ledd skal lyde:</article><article class="legalP" id="kapittel-1-ledd-47">Opplysningene kan kreves utlevert skriftlig eller muntlig innen en fastsatt frist fra den enkelte eller fra grupper av ervervsdrivende, organisasjoner m.v. Dersom fristen ikke overholdes kan tillatelse i henhold til loven trekkes tilbake.</article> <article class="defaultP" margin-top="true">§ 9-2 første ledd skal lyde:</article><article class="legalP" id="kapittel-1-ledd-48">Telemyndigheten kan uten hinder av forvaltningsloven § 13 første ledd nr. 2 offentliggjøre opplysninger om avtaleforholdene til tilbyder av offentlig telenett eller teletjeneste for å sikre at kravene om tilgang til offentlig telenett og offentlig teletjeneste er oppfylt. Det skal tas hensyn til den ervervsdrivendes berettigede interesse i å bevare forretningshemmeligheter. Det kan ikke offentliggjøres opplysninger om tekniske innretninger eller løsninger.</article> <article class="defaultP" margin-top="true">§ 9-3 første ledd første punktum skal lyde:</article><article class="legalP" id="kapittel-1-ledd-49">Tilbyder av tilgang til telenett eller teletjeneste og installatør plikter å bevare taushet om innholdet av telekommunikasjon og andres bruk av telekommunikasjon, herunder opplysninger om tekniske innretninger og framgangsmåter.</article> <article class="defaultP" margin-top="true">§ 9-3 annet og tredje ledd skal lyde:</article><article class="legalP" id="kapittel-1-ledd-50">Taushetsplikt etter første ledd gjelder også for alle som utfører arbeid eller tjeneste for tilbyder av tilgang til telenett eller teletjeneste, teleinstallatør, teknisk kontrollorgan eller telemyndigheten. Taushetsplikten gjelder også etter at vedkommende har avsluttet tjenesten eller arbeidet.</article><article class="legalP" id="kapittel-1-ledd-51">Taushetsplikten er ikke til hinder for at det gis opplysninger til påtalemyndigheten eller politiet om registrert navn, adresse, telefonnummer eller datakommunikasjonsadresse. Det samme gjelder ved vitnemål for retten.</article> <article class="defaultP" margin-top="true">Ny § 9-4 skal lyde:<p class="leddfortsettelse"><strong>§ 9-4.</strong> <i>Utlevering av opplysninger underlagt taushetsplikt til annen telemyndighet mv.</i></p></article><article class="legalP" id="kapittel-1-ledd-52">For å oppfylle Norges avtaleforpliktelser overfor annen stat eller internasjonal organisasjon kan telemyndigheten uten hinder av lovbestemt taushetsplikt gi telemyndigheter i andre stater opplysninger som er nødvendige for å fremme håndhevelsen av norsk eller vedkommende stats eller organisasjons teleregulering.</article><article class="legalP" id="kapittel-1-ledd-53">Ved utlevering av opplysninger etter første ledd skal telemyndigheten stille som vilkår at opplysningene bare kan formidles videre med samtykke fra telemyndigheten, og bare for formål som samtykket omfatter.</article><article class="legalP" id="kapittel-1-ledd-54">Kongen kan gi forskrift om utlevering av opplysninger etter første ledd.</article> <article class="defaultP" margin-top="true">§ 10-1 første ledd og nytt annet ledd skal lyde:</article><article class="legalP" id="kapittel-1-ledd-55">Telemyndigheten kan gi forskrifter om gebyr for forvaltningsvirksomhet i medhold av loven, og for registrering og vedlikehold av registre som opprettes i medhold av loven.</article><article class="legalP" id="kapittel-1-ledd-56">Vedtak om gebyr er tvangsgrunnlag for utlegg.</article> <article class="defaultP" margin-top="true">Annet, tredje og fjerde ledd blir tredje, fjerde og nytt femte ledd.</article> <article class="defaultP" margin-top="true">§ 10-2 første til fjerde ledd skal lyde:</article><article class="legalP" id="kapittel-1-ledd-57">Kongen kan gjøre vedtak om eller gi samtykke til ekspropriasjon av eiendomsrett eller bruksrett til fast eiendom for anbringelse av telenett og utstyr for telekommunikasjon.</article><article class="legalP" id="kapittel-1-ledd-58">For å ivareta det offentliges eller sluttbrukernes interesser i en hensiktsmessig utnyttelse av ressurser til telekommunikasjonsformål, kan Kongen gjøre vedtak om eller gi samtykke til ekspropriasjon av eiendomsrett eller bruksrett til telenett og utstyr for telekommunikasjon. I denne sammenhengen kan Kongen vedta eller gi samtykke til ekspropriasjon av eiendomsrett eller bruksrett til fast eiendom som nyttes i driften av telenett og utstyr for telekommunikasjon.</article><article class="legalP" id="kapittel-1-ledd-59">Det skal ytes vederlag for den byrden ekspropriasjonsvedtaket antas å påføre eieren eller den bruksberettigede. Dette gjelder likevel ikke hvis formålet er å knytte eiendommen til offentlig telenett. Vederlagets størrelse fastsettes ved skjønn, med mindre partene blir enige. I lensmannsdistrikt skal skjønnet avholdes som lensmannsskjønn. Kongen kan likevel gjøre vedtak for den enkelte sak om at skjønnet skal avholdes som rettslig skjønn. Skjønnet har ikke oppsettende virkning for gjennomføringen av ekspropriasjonsvedtaket.</article><article class="legalP" id="kapittel-1-ledd-60">Eier eller bruksberettiget kan kreve at telenett og utstyr for telekommunikasjon flyttes eller fjernes fra eiendommen, når dette er nødvendig av hensyn til en hensiktsmessig utnyttelse av eiendommen eller bruksretten. Med mindre det oppnås enighet skal kravet avgjøres ved skjønn. Det samme gjelder eventuelle krav på tilbakebetaling av vederlag ifølge fjerde ledd i forbindelse med kravet om endring eller flytting.</article> <article class="defaultP" margin-top="true">Sjette og syvende ledd blir femte og sjette ledd.</article> <article class="defaultP" margin-top="true">§ 10-2 åttende ledd blir syvende ledd og skal lyde:</article><article class="legalP" id="kapittel-1-ledd-61">Det kreves særskilt tillatelse etter veglov 21. juni 1963 nr. 23 for å anbringe telenett eller utstyr for telekommunikasjon over, under, langs eller nær offentlig veg, når dette er fastsatt i veglova.</article></section><section class="section" data-name="kapII" id="kapittel-2" data-lovdata-URL="LTI/lov/2001-06-15-83/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Loven trer i kraft fra den tid Kongen bestemmer.</article></section></main></body></html>