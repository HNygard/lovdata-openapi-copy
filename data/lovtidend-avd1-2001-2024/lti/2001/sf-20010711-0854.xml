<!DOCTYPE html><html lang="no"><head><title>Forskrift om rapportering av slaktet rein.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-07-11-854</dd><dt class="dokid">DokumentID</dt><dd class="dokid">LTI/forskrift/2001-07-11-854</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 9</dd><dt class="dateInForce">I kraft fra</dt><dd class="dateInForce">2001-07-11</dd><dt class="changesToDocuments">Endrer</dt><dd class="changesToDocuments"><ul><li>forskrift/1999-06-17-734</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2001-08-03</dd><dt class="journalNumber">Journalnummer</dt><dd class="journalNumber">2001-0926</dd><dt class="titleShort">Korttittel</dt><dd class="titleShort">Forskrift om rapportering av slaktet rein</dd><dt class="title">Tittel</dt><dd class="title">Forskrift om rapportering av slaktet rein.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 11. juli 2001 med hjemmel i Stortingets årlige vedtak om reindriftsavtalen.</dd><dt class="refid">RefID</dt><dd class="refid">forskrift/2001-07-11-854</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om rapportering av slaktet rein.<ul class="tocSubUl"><li>Kapittel 1. Generelle bestemmelser<ul class="tocSubUl"><li>§ 1. Formål</li><li>§ 2. Definisjon</li></ul></li><li>Kapittel 2. Registrerte slakteribedrifter<ul class="tocSubUl"><li>§ 3. Registrering av slakteribedrifter</li><li>§ 4. Registrerte slakteribedrifters rettigheter</li><li>§ 5. Registrerte slakteribedrifters plikter</li><li>§ 6. Rapportering</li><li>§ 7. Identifikasjonskoder</li><li>§ 8. Kontroll</li><li>§ 9. Destruksjon</li><li>§ 10. Reindriftsforvaltningens oppgaver</li><li>§ 11. Avkortning og tilbakebetaling</li><li>§ 12. Tap av rettigheter som registrert slakteribedrift</li></ul></li><li>Kapittel 3. Slakt av rein utenom registrerte slakteribedrifter<ul class="tocSubUl"><li>§ 13. Generelle krav til slakt utenom registrerte slakteribedrifter</li><li>§ 14. Særlige krav til slakting utenom registrerte slakteribedrifter</li><li>§ 15. Ansvarlig leders plikter</li><li>§ 16. Destruksjon</li><li>§ 17. Tilskudd og økonomisk støtte</li><li>§ 18. Samordning</li></ul></li><li>Kapittel 4. Avsluttende bestemmelser<ul class="tocSubUl"><li>§ 19. Særlig tilskudd ved slakting når transport av levende rein unngås</li><li>§ 20. Klageadgang</li><li>§ 21. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2001-07-11-854" id="dokument"><h1>Forskrift om rapportering av slaktet rein.</h1><section class="section" data-name="kap1" id="kapittel-1" data-lovdata-URL="LTI/forskrift/2001-07-11-854/KAPITTEL_1"><h2>Kapittel 1. Generelle bestemmelser</h2><article class="legalArticle" data-lovdata-URL="LTI/forskrift/2001-07-11-854/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Forskriften skal sikre at det foreligger en forvaltningsmessig kontroll av det slakteuttak som kreves for enkelte ordninger over reindriftsavtalen. Kontrollen er en del av de oppgaver Reindriftsforvaltningen har i henhold til Økonomireglementet for staten og skal basere seg på et samarbeid mellom Reindriftsforvaltningen, registrerte slakteribedrifter og andre aktører som rapporterer om slakt av rein.</article></article><article class="legalArticle" data-lovdata-URL="LTI/forskrift/2001-07-11-854/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Definisjon</span></h3><article class="legalP" id="kapittel-1-paragraf-2-ledd-1">Med vedkommende reindriftsagronom menes i denne forskriften reindriftsagronomen i det reinbeiteområdet hvor slaktereinens eier er hjemmehørende. For driftsenheter i Trollheimen og tamreinlag er reindriftsagronomen i Sør-Trøndelag/Hedmark rette vedkommende.</article><article class="legalP" id="kapittel-1-paragraf-2-ledd-2">Med ansvarlig leder for slakting av rein utenom registrerte slakteribedrifter menes den eller de personer som er utnevnt av reineiere i fellesskap som ansvarlig for varsling og tilrettelegging for slakting av rein.<sup class="footnotereference" data-footnotereferencevalue="1" data-unique-footnote-counter="1">1</sup></article><article class="legalP" id="kapittel-1-paragraf-2-ledd-3">Med tilsynsveterinær menes veterinær ansatt av det kommunale eller interkommunale næringsmiddeltilsyn, og utpekt av Statens næringsmiddeltilsyn til å forestå kjøttkontroll og tilsyn med virksomheten.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Jf. kapittel 3.</article></footer></article></section><section class="section" data-name="kap2" id="kapittel-2" data-lovdata-URL="LTI/forskrift/2001-07-11-854/KAPITTEL_2"><h2>Kapittel 2. Registrerte slakteribedrifter</h2><article class="legalArticle" data-lovdata-URL="LTI/forskrift/2001-07-11-854/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Registrering av slakteribedrifter</span></h3><article class="legalP" id="kapittel-2-paragraf-1-ledd-1">Kontrollordningen gjennomføres av vedkommende reindriftsagronom, jf. § 2, i samarbeid med den registrerte slakteribedrift. Registrering som slakteribedrift gir rettigheter og plikter i henhold til § 4 og § 5.</article><article class="legalP" id="kapittel-2-paragraf-1-ledd-2">For å bli registrert slakteribedrift etter denne forskriften må bedriften disponere eget slakteanlegg som er godkjent i henhold til gjeldende forskrifter. I tillegg må bedriften være registrert i foretaksregisteret.</article><article class="legalP" id="kapittel-2-paragraf-1-ledd-3">Søknad om å bli registrert slakteribedrift skal sendes til Reindriftssjefen innen 30. juni. Reindriftssjefen avgjør søknaden og offentliggjør en oversikt over registrerte slakteribedrifter.<sup class="footnotereference" data-footnotereferencevalue="1" data-unique-footnote-counter="1">1</sup></article><article class="legalP" id="kapittel-2-paragraf-1-ledd-4">Listeførte slakteribedrifter etter forskrift av 17. juni 1999 nr. 734 trenger ikke fremme ny søknad.</article><footer class="footnotes"><article class="footnote" data-name="1" data-unique-footnote-counter="2"><span class="footnoteLabel">1</span> Jf. oversikt over registrerte slakteribedrifter per 2. juli 2001.</article></footer></article><article class="legalArticle" data-lovdata-URL="LTI/forskrift/2001-07-11-854/§4" data-name="§4" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Registrerte slakteribedrifters rettigheter</span></h3><article class="legalP" id="kapittel-2-paragraf-2-ledd-1">Registrert slakteribedrift har myndighet til å attestere den enkelte reineiers slakteuttak i forbindelse med vedkommendes søknad om tilskudd fra ordninger over reindriftsavtalen.</article><article class="legalP" id="kapittel-2-paragraf-2-ledd-2">Registrert slakteribedrift som avregner for reineier har videre rett til<ul class="defaultList"><li data-li-identifier="a." data-name="a."><article class="listArticle" id="kapittel-2-paragraf-2-ledd-2-punkt-1"><article class="legalP" id="kapittel-2-paragraf-2-ledd-2-punkt-1-ledd-1">å søke frakttilskudd,<sup class="footnotereference" data-footnotereferencevalue="1" data-unique-footnote-counter="1">1</sup> tilskudd etter § 19 og eventuelle andre tilskudd over reindriftsavtalen,</article></article></li><li data-li-identifier="b." data-name="b."><article class="listArticle" id="kapittel-2-paragraf-2-ledd-2-punkt-2"><article class="legalP" id="kapittel-2-paragraf-2-ledd-2-punkt-2-ledd-1">økonomisk støtte og/eller personell til å gjennomføre de alders- og kjønnsbestemmelser som kreves, jf. § 6.</article></article></li></ul></article><footer class="footnotes"><article class="footnote" data-name="1" data-unique-footnote-counter="3"><span class="footnoteLabel">1</span> Jf. gjeldende forskrift om frakt av rein og reinkjøtt.</article></footer></article><article class="legalArticle" data-lovdata-URL="LTI/forskrift/2001-07-11-854/§5" data-name="§5" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Registrerte slakteribedrifters plikter</span></h3><article class="legalP" id="kapittel-2-paragraf-3-ledd-1">Registrert slakteribedrift som avregner for reineier skal<ul class="defaultList"><li data-li-identifier="a." data-name="a."><article class="listArticle" id="kapittel-2-paragraf-3-ledd-1-punkt-1"><article class="legalP" id="kapittel-2-paragraf-3-ledd-1-punkt-1-ledd-1">gi melding om slakting til vedkommende reindriftsagronom(er), jf. § 2, og senest innen 48 timer før slakting,</article></article></li><li data-li-identifier="b." data-name="b."><article class="listArticle" id="kapittel-2-paragraf-3-ledd-1-punkt-2"><article class="legalP" id="kapittel-2-paragraf-3-ledd-1-punkt-2-ledd-1">rapportere månedlig til Reindriftssjefen om slakting av rein i henhold til § 6, og senest innen den 15. i måneden etter at slakting er gjennomført,</article></article></li><li data-li-identifier="c." data-name="c."><article class="listArticle" id="kapittel-2-paragraf-3-ledd-1-punkt-3"><article class="legalP" id="kapittel-2-paragraf-3-ledd-1-punkt-3-ledd-1">legge til rette for stikkprøvekontroll av registrerings- og rapporteringsrutiner, eller som alternativ, for løpende kontroll av virksomheten, i henhold til § 8.</article></article></li></ul></article></article><article class="legalArticle" data-lovdata-URL="LTI/forskrift/2001-07-11-854/§6" data-name="§6" id="kapittel-2-paragraf-4"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Rapportering</span></h3><article class="legalP" id="kapittel-2-paragraf-4-ledd-1">Registrerte slakteribedrifter og andre som omfattes av denne forskrift, skal føre en slaktejournal daglig eller per skift. Journalen skal overføres til Reindriftssjefen på diskett eller med elektronisk post. Datafilen skal overføres i excel-format og organiseres etter Reindriftssjefens standard oppsett.</article><article class="legalP" id="kapittel-2-paragraf-4-ledd-2">Slaktejournalen skal gi opplysninger om<ul class="defaultList"><li data-li-identifier="a." data-name="a."><article class="listArticle" id="kapittel-2-paragraf-4-ledd-2-punkt-1"><article class="legalP" id="kapittel-2-paragraf-4-ledd-2-punkt-1-ledd-1">slakterikode,</article></article></li><li data-li-identifier="b." data-name="b."><article class="listArticle" id="kapittel-2-paragraf-4-ledd-2-punkt-2"><article class="legalP" id="kapittel-2-paragraf-4-ledd-2-punkt-2-ledd-1">slaktedato,</article></article></li><li data-li-identifier="c." data-name="c."><article class="listArticle" id="kapittel-2-paragraf-4-ledd-2-punkt-3"><article class="legalP" id="kapittel-2-paragraf-4-ledd-2-punkt-3-ledd-1">slakteplass,</article></article></li><li data-li-identifier="d." data-name="d."><article class="listArticle" id="kapittel-2-paragraf-4-ledd-2-punkt-4"><article class="legalP" id="kapittel-2-paragraf-4-ledd-2-punkt-4-ledd-1">felt-/sentralslakt,</article></article></li><li data-li-identifier="e." data-name="e."><article class="listArticle" id="kapittel-2-paragraf-4-ledd-2-punkt-5"><article class="legalP" id="kapittel-2-paragraf-4-ledd-2-punkt-5-ledd-1">utskillingssted,</article></article></li><li data-li-identifier="f." data-name="f."><article class="listArticle" id="kapittel-2-paragraf-4-ledd-2-punkt-6"><article class="legalP" id="kapittel-2-paragraf-4-ledd-2-punkt-6-ledd-1">transportsone,</article></article></li><li data-li-identifier="g." data-name="g."><article class="listArticle" id="kapittel-2-paragraf-4-ledd-2-punkt-7"><article class="legalP" id="kapittel-2-paragraf-4-ledd-2-punkt-7-ledd-1">leveringssted,</article></article></li><li data-li-identifier="h." data-name="h."><article class="listArticle" id="kapittel-2-paragraf-4-ledd-2-punkt-8"><article class="legalP" id="kapittel-2-paragraf-4-ledd-2-punkt-8-ledd-1">eierkode,</article></article></li><li data-li-identifier="i." data-name="i."><article class="listArticle" id="kapittel-2-paragraf-4-ledd-2-punkt-9"><article class="legalP" id="kapittel-2-paragraf-4-ledd-2-punkt-9-ledd-1">avregningsnummer,</article></article></li><li data-li-identifier="j." data-name="j."><article class="listArticle" id="kapittel-2-paragraf-4-ledd-2-punkt-10"><article class="legalP" id="kapittel-2-paragraf-4-ledd-2-punkt-10-ledd-1">slaktnummer,</article></article></li><li data-li-identifier="k." data-name="k."><article class="listArticle" id="kapittel-2-paragraf-4-ledd-2-punkt-11"><article class="legalP" id="kapittel-2-paragraf-4-ledd-2-punkt-11-ledd-1">individkode,</article></article></li><li data-li-identifier="l." data-name="l."><article class="listArticle" id="kapittel-2-paragraf-4-ledd-2-punkt-12"><article class="legalP" id="kapittel-2-paragraf-4-ledd-2-punkt-12-ledd-1">dyrekode,</article></article></li><li data-li-identifier="m." data-name="m."><article class="listArticle" id="kapittel-2-paragraf-4-ledd-2-punkt-13"><article class="legalP" id="kapittel-2-paragraf-4-ledd-2-punkt-13-ledd-1">kaldvekt,</article></article></li><li data-li-identifier="n." data-name="n."><article class="listArticle" id="kapittel-2-paragraf-4-ledd-2-punkt-14"><article class="legalP" id="kapittel-2-paragraf-4-ledd-2-punkt-14-ledd-1">kvalitetsklasse,</article></article></li><li data-li-identifier="o." data-name="o."><article class="listArticle" id="kapittel-2-paragraf-4-ledd-2-punkt-15"><article class="legalP" id="kapittel-2-paragraf-4-ledd-2-punkt-15-ledd-1">radioaktivitetsmål,</article></article></li><li data-li-identifier="p." data-name="p."><article class="listArticle" id="kapittel-2-paragraf-4-ledd-2-punkt-16"><article class="legalP" id="kapittel-2-paragraf-4-ledd-2-punkt-16-ledd-1">kasseringstype,</article></article></li><li data-li-identifier="q." data-name="q."><article class="listArticle" id="kapittel-2-paragraf-4-ledd-2-punkt-17"><article class="legalP" id="kapittel-2-paragraf-4-ledd-2-punkt-17-ledd-1">pris eksklusive merverdiavgift,</article></article></li><li data-li-identifier="r." data-name="r."><article class="listArticle" id="kapittel-2-paragraf-4-ledd-2-punkt-18"><article class="legalP" id="kapittel-2-paragraf-4-ledd-2-punkt-18-ledd-1">rapporteringsperiode.</article></article></li></ul></article><article class="legalP" id="kapittel-2-paragraf-4-ledd-3">Slaktejournalen kan ikke endres slik at kjønn, alder eller eier til reinen blir endret, uten avtale med vedkommende reindriftsagronom(er), jf. § 2. Andre opplysninger kan kreves ved rapportering.</article></article><article class="legalArticle" data-lovdata-URL="LTI/forskrift/2001-07-11-854/§7" data-name="§7" id="kapittel-2-paragraf-5"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Identifikasjonskoder</span></h3><article class="legalP" id="kapittel-2-paragraf-5-ledd-1">Reindriftssjefen skal tildele hver enkelt reineier en identifikasjonskode, som knytter vedkommende opp mot driftsenhet, reinbeitedistrikt eller tamreinlag. Denne koden skal oversendes den enkelte registrerte slakteribedrift. I sin rapportering til Reindriftssjefen, jf. § 6, plikter registrert slakteribedrift å nytte denne eieridentifikasjonskoden, samt dyrekoder og fraktkoder etter Reindriftssjefens standard.</article></article><article class="legalArticle" data-lovdata-URL="LTI/forskrift/2001-07-11-854/§8" data-name="§8" id="kapittel-2-paragraf-6"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Kontroll</span></h3><article class="legalP" id="kapittel-2-paragraf-6-ledd-1">Kontrollen av registrerte slakteribedrifter gjennomføres ved kontroll, etterkontroll og stikkprøver. Som grunnlag for etterkontroller skal de som omfattes av § 3:<ul class="defaultList"><li data-li-identifier="a." data-name="a."><article class="listArticle" id="kapittel-2-paragraf-6-ledd-1-punkt-1"><article class="legalP" id="kapittel-2-paragraf-6-ledd-1-punkt-1-ledd-1">informere om all innmelding av reinslakt til vedkommende reindriftsagronom(er), jf. § 2. Dette skal skje fortløpende etter avtale med vedkommende reindriftsagronom(er),</article></article></li><li data-li-identifier="b." data-name="b."><article class="listArticle" id="kapittel-2-paragraf-6-ledd-1-punkt-2"><article class="legalP" id="kapittel-2-paragraf-6-ledd-1-punkt-2-ledd-1">under slakting skille ørene fra skinnet slik at hvert par henger sammen. Hvert par skal merkes med slaktenummer,</article></article></li><li data-li-identifier="c." data-name="c."><article class="listArticle" id="kapittel-2-paragraf-6-ledd-1-punkt-3"><article class="legalP" id="kapittel-2-paragraf-6-ledd-1-punkt-3-ledd-1">skjære ut høyre del av underkjeven på samtlige kalveslakt for driftsenheter/tamreinlag med rett til kalveslaktetilskudd.<sup class="footnotereference" data-footnotereferencevalue="1" data-unique-footnote-counter="1">1</sup> Dersom reinen er individmerket med kode som viser fødselsår, kan dette merket skjæres av i stedet for underkjeve. Hvert slakt skal merkes med slaktenummer,</article></article></li><li data-li-identifier="d." data-name="d."><article class="listArticle" id="kapittel-2-paragraf-6-ledd-1-punkt-4"><article class="legalP" id="kapittel-2-paragraf-6-ledd-1-punkt-4-ledd-1">pakke ører og kjever fra kalv separat i kolli av inntil 300 enheter etter fortløpende slaktenummer i samsvar med slakteliste. Ørene og kjevene skal dypfryses og lagres slik at de er lett tilgjengelig for kontroll,</article></article></li><li data-li-identifier="e." data-name="e."><article class="listArticle" id="kapittel-2-paragraf-6-ledd-1-punkt-5"><article class="legalP" id="kapittel-2-paragraf-6-ledd-1-punkt-5-ledd-1">legge ører og kjever, alternativt individmerke, samt slaktejournal fram for kontroll når vedkommende reindriftsagronom krever det,</article></article></li><li data-li-identifier="f." data-name="f."><article class="listArticle" id="kapittel-2-paragraf-6-ledd-1-punkt-6"><article class="legalP" id="kapittel-2-paragraf-6-ledd-1-punkt-6-ledd-1">ha ansvar for egnet lokale til gjennomføring av kontrollen. Lokalet skal være oppvarmet og tilstrekkelig belyst slik at det oppfyller kravene til et tilfredsstillende arbeidsmiljø. Varmt vann skal være tilgjengelig i lokalet.</article></article></li></ul></article><article class="legalP" id="kapittel-2-paragraf-6-ledd-2">Etterkontrollen kan avløses av en direkte kontroll på slakteplass/utskillingsplass. Kontrollen kan utelukkende ta sikte på fastsetting av kjønn på slaktedyr, men den kan også være en fullstendig stedlig kontroll. Ved slik direkte kontroll kan vedkommende reindriftsagronom dispensere fra vilkåret i første ledd bokstav d.</article><footer class="footnotes"><article class="footnote" data-name="1" data-unique-footnote-counter="4"><span class="footnoteLabel">1</span> Jf. gjeldende forskrift om tilskudd til driftsenheter og tamreinlag § 7.</article></footer></article><article class="legalArticle" data-lovdata-URL="LTI/forskrift/2001-07-11-854/§9" data-name="§9" id="kapittel-2-paragraf-7"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Destruksjon</span></h3><article class="legalP" id="kapittel-2-paragraf-7-ledd-1">Ører og kjever, alternativt individ-/årgangsmerker, skal oppbevares som beskrevet under § 8 til vedkommende reindriftsagronom(er), jf. § 2, godkjenner destruksjonen.</article></article><article class="legalArticle" data-lovdata-URL="LTI/forskrift/2001-07-11-854/§10" data-name="§10" id="kapittel-2-paragraf-8"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Reindriftsforvaltningens oppgaver</span></h3><article class="legalP" id="kapittel-2-paragraf-8-ledd-1">Vedkommende reindriftsagronom(er), jf. § 2, skal fortløpende registrere de meldinger som kommer fra slakteribedriftene om innrapportering av slakt. Dersom ikke annen kontroll er bedre og/eller mer kostnadseffektiv, skal det gjennomføres stikkprøvekontroll av den samlede reinslakt. Omfanget av stikkprøvekontrollen bestemmes av Reindriftssjefen. Stikkprøvekontrollen kan overlates til vedkommende reindriftsagronom.</article><article class="legalP" id="kapittel-2-paragraf-8-ledd-2">Kontrollene skal i den grad det er praktisk mulig ta utgangspunkt i slaktedyrets eier og ikke i hvem som leverer dyret. Dersom det ved kontroller blir konstatert feilavregning, skal vedkommende slakteri og berørte reineier(e) informeres. I slike tilfeller skal ørene beslaglegges for eventuell senere kontroll av partene, merkenemnd eller annen offentlig myndighet.</article><article class="legalP" id="kapittel-2-paragraf-8-ledd-3">Vedkommende reindriftsagronom skal straks rapportere til Reindriftssjefen om manglende informasjon om slakt, og om feil og mangler som oppdages ved kontrollene. Reindriftsagronomen skal videre gi en hovedrapport om kontrollen til Reindriftssjefen for hvert driftsår og senest innen 15. april.</article></article><article class="legalArticle" data-lovdata-URL="LTI/forskrift/2001-07-11-854/§11" data-name="§11" id="kapittel-2-paragraf-9"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Avkortning og tilbakebetaling</span></h3><article class="legalP" id="kapittel-2-paragraf-9-ledd-1">Reindriftssjefen kan avkorte eller nekte økonomisk støtte etter § 4 dersom registrert slakteribedrift, jf. § 3 ikke overholder sine plikter etter denne forskrift.</article><article class="legalP" id="kapittel-2-paragraf-9-ledd-2">Reindriftssjefen kan videre kreve hele eller deler av allerede utbetalt støtte tilbakebetalt dersom vesentlige forutsetninger for støtten viser seg ikke å være oppfylt.</article></article><article class="legalArticle" data-lovdata-URL="LTI/forskrift/2001-07-11-854/§12" data-name="§12" id="kapittel-2-paragraf-10"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Tap av rettigheter som registrert slakteribedrift</span></h3><article class="legalP" id="kapittel-2-paragraf-10-ledd-1">Reindriftssjefen kan oppheve vedtak om registrering av en slakteribedrift dersom<ul class="defaultList"><li data-li-identifier="a." data-name="a."><article class="listArticle" id="kapittel-2-paragraf-10-ledd-1-punkt-1"><article class="legalP" id="kapittel-2-paragraf-10-ledd-1-punkt-1-ledd-1">kontroll avdekker forhold som medfører at bedriften gir feil attestasjon,</article></article></li><li data-li-identifier="b." data-name="b."><article class="listArticle" id="kapittel-2-paragraf-10-ledd-1-punkt-2"><article class="legalP" id="kapittel-2-paragraf-10-ledd-1-punkt-2-ledd-1">bedriften på annen måte søker å skaffe seg selv eller andre uberettigede midler fra reindriftsavtalen,</article></article></li><li data-li-identifier="c." data-name="c."><article class="listArticle" id="kapittel-2-paragraf-10-ledd-1-punkt-3"><article class="legalP" id="kapittel-2-paragraf-10-ledd-1-punkt-3-ledd-1">bedriften ikke oppfyller pliktene etter denne forskrift.</article></article></li></ul></article><article class="legalP" id="kapittel-2-paragraf-10-ledd-2">Dersom en registrert slakteribedrift slettes, skal den gis en karantene på inntil tre år. Samme tidsbegrensning skal normalt gjelde for nye bedrifter med styre/daglig leder som omfatter personer fra ledelsen i tidligere slettet bedrift.</article><article class="legalP" id="kapittel-2-paragraf-10-ledd-3">Registrert slakteribedrift som ikke i noen av de tre foregående driftsår hadde en rapportering på over tre tonn reinkjøtt, skal slettes.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2001-07-11-854/KAPITTEL_3"><h2>Kapittel 3. <i>Slakt av rein utenom registrerte slakteribedrifter</i></h2><article class="legalArticle" data-lovdata-URL="LTI/forskrift/2001-07-11-854/§13" data-name="§13" id="kapittel-3-paragraf-1"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Generelle krav til slakt utenom registrerte slakteribedrifter</span></h3><article class="legalP" id="kapittel-3-paragraf-1-ledd-1">For at andre enn registrerte slakteribedrifter skal kunne foreta slakting av rein for omsetning og frambud skal det til enhver tid gjeldende regelverk følges.</article></article><article class="legalArticle" data-lovdata-URL="LTI/forskrift/2001-07-11-854/§14" data-name="§14" id="kapittel-3-paragraf-2"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Særlige krav til slakting utenom registrerte slakteribedrifter</span></h3><article class="legalP" id="kapittel-3-paragraf-2-ledd-1">Reineierne skal i fellesskap utnevne en ansvarlig leder for slaktingen. Ansvarlig leder skal registreres hos Reindriftsforvaltningen, før slaktingen med følgende opplysninger: Fullt navn, adresse, personnummer og telefonnummer. Meddelelse av ansvarlig leder skal skje skriftlig. Ansvarlig leder skal underrette<sup class="footnotereference" data-footnotereferencevalue="1" data-unique-footnote-counter="1">1</sup> vedkommende reindriftsagronom<sup class="footnotereference" data-footnotereferencevalue="2" data-unique-footnote-counter="6">2</sup> om tid og sted for slakting av rein.</article><footer class="footnotes"><article class="footnote" data-name="1" data-unique-footnote-counter="5"><span class="footnoteLabel">1</span> Jf. lov om reindrift § 23.</article><article class="footnote" data-name="2" data-unique-footnote-counter="6"><span class="footnoteLabel">2</span> Jf. § 2.</article></footer></article><article class="legalArticle" data-lovdata-URL="LTI/forskrift/2001-07-11-854/§15" data-name="§15" id="kapittel-3-paragraf-3"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Ansvarlig leders plikter</span></h3><article class="legalP" id="kapittel-3-paragraf-3-ledd-1">Ansvarlig leder skal<ul class="defaultList"><li data-li-identifier="a." data-name="a."><article class="listArticle" id="kapittel-3-paragraf-3-ledd-1-punkt-1"><article class="legalP" id="kapittel-3-paragraf-3-ledd-1-punkt-1-ledd-1">før slakting tar til, innhente opplysninger hos vedkommende reindriftsagronom,<sup class="footnotereference" data-footnotereferencevalue="1" data-unique-footnote-counter="1">1</sup> som er nødvendige for rapportering i henhold til § 6, eller i henhold til skjema utarbeidet av Reindriftssjefen. I sin rapportering til Reindriftsagronomen plikter ansvarlig leder å bruke eieridentifikasjon, samt andre koder etter Reindriftssjefens standard,</article></article></li><li data-li-identifier="b." data-name="b."><article class="listArticle" id="kapittel-3-paragraf-3-ledd-1-punkt-2"><article class="legalP" id="kapittel-3-paragraf-3-ledd-1-punkt-2-ledd-1">påse at slaktejournal attesteres, jf. § 6 eller skjema etter bokstav a av tilsynsveterinær og/eller vedkommende reindriftsagronom,</article></article></li><li data-li-identifier="c." data-name="c."><article class="listArticle" id="kapittel-3-paragraf-3-ledd-1-punkt-3"><article class="legalP" id="kapittel-3-paragraf-3-ledd-1-punkt-3-ledd-1">gjennomgå og underskrive slaktejournal, jf. § 6 eller skjema etter bokstav a, umiddelbart etter avsluttet slakting,</article></article></li><li data-li-identifier="d." data-name="d."><article class="listArticle" id="kapittel-3-paragraf-3-ledd-1-punkt-4"><article class="legalP" id="kapittel-3-paragraf-3-ledd-1-punkt-4-ledd-1">påse at vekt godkjent for kjøp og salg brukes,</article></article></li><li data-li-identifier="e." data-name="e."><article class="listArticle" id="kapittel-3-paragraf-3-ledd-1-punkt-5"><article class="legalP" id="kapittel-3-paragraf-3-ledd-1-punkt-5-ledd-1">innen fem virkedager etter slakting rapportere til vedkommende reindriftsagronom i henhold til § 6 eller på skjema etter bokstav a, samt oversende underskrevet slaktejournal,</article></article></li><li data-li-identifier="f." data-name="f."><article class="listArticle" id="kapittel-3-paragraf-3-ledd-1-punkt-6"><article class="legalP" id="kapittel-3-paragraf-3-ledd-1-punkt-6-ledd-1">påse at kontrollerbart materiale blir sikret i samsvar med § 8, bokstavene b, c, d og e,</article></article></li><li data-li-identifier="g." data-name="g."><article class="listArticle" id="kapittel-3-paragraf-3-ledd-1-punkt-7"><article class="legalP" id="kapittel-3-paragraf-3-ledd-1-punkt-7-ledd-1">i samarbeid med den som leverer reinen skal ansvarlig leder for slakting stadfeste eierskap til hver enkelt slakt. Oppstår det tvil om eierskap eller klassifisering av rein skal ører og kjever oppbevares for senere kontroll av partene, merkenemnd eller annen offentlig myndighet.</article></article></li></ul></article><article class="legalP" id="kapittel-3-paragraf-3-ledd-2">Dersom ansvarlig leder ikke oppfyller sine plikter etter denne bestemmelse, vil vedkommende ikke kunne fungere som ansvarlig leder for slakting i inntil tre påfølgende driftsår.</article><footer class="footnotes"><article class="footnote" data-name="1" data-unique-footnote-counter="7"><span class="footnoteLabel">1</span> Jf. § 2.</article></footer></article><article class="legalArticle" data-lovdata-URL="LTI/forskrift/2001-07-11-854/§16" data-name="§16" id="kapittel-3-paragraf-4"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Destruksjon</span></h3><article class="legalP" id="kapittel-3-paragraf-4-ledd-1">Ører og kjever, alternativt individ-/årgangsmerker, skal oppbevares som beskrevet under § 8, til vedkommende reindriftsagronom(er)<sup class="footnotereference" data-footnotereferencevalue="1" data-unique-footnote-counter="1">1</sup> godkjenner destruksjonen.</article><footer class="footnotes"><article class="footnote" data-name="1" data-unique-footnote-counter="8"><span class="footnoteLabel">1</span> Jf. § 2.</article></footer></article><article class="legalArticle" data-lovdata-URL="LTI/forskrift/2001-07-11-854/§17" data-name="§17" id="kapittel-3-paragraf-5"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Tilskudd og økonomisk støtte</span></h3><article class="legalP" id="kapittel-3-paragraf-5-ledd-1">Ved slakting utenom registrerte slakteribedrifter kan det søkes om tilskudd etter § 19.</article><article class="legalP" id="kapittel-3-paragraf-5-ledd-2">Der det foretas rapportering i henhold til § 6 ytes det økonomisk støtte til å gjennomføre alders- og kjønnsbestemmelser, jf. § 4 bokstav b. Ved rapportering på skjema utarbeidet av Reindriftssjefen ytes det ikke tilskudd som nevnt i § 4 bokstav b.</article><article class="legalP" id="kapittel-3-paragraf-5-ledd-3">Utover dette ytes det ikke tilskudd over reindriftsavtalen til slakting.</article></article><article class="legalArticle" data-lovdata-URL="LTI/forskrift/2001-07-11-854/§18" data-name="§18" id="kapittel-3-paragraf-6"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Samordning</span></h3><article class="legalP" id="kapittel-3-paragraf-6-ledd-1">Slakting utenom registrerte slakteribedrifter skal rapporteres i henhold til § 6 eller på skjema<sup class="footnotereference" data-footnotereferencevalue="1" data-unique-footnote-counter="1">1</sup> utarbeidet av Reindriftssjefen. Slakting skal for øvrig samsvare med bestemmelsene i denne forskrift. Dersom disse krav ikke oppfylles, vil slakteuttaket til vedkommende driftsenhet/reineier ikke godkjennes som dokumentert, jf. forskrift om tilskudd til driftsenheter og tamreinlag.<sup class="footnotereference" data-footnotereferencevalue="2" data-unique-footnote-counter="6">2</sup></article><footer class="footnotes"><article class="footnote" data-name="1" data-unique-footnote-counter="9"><span class="footnoteLabel">1</span> Jf. § 15 bokstav a.</article><article class="footnote" data-name="2" data-unique-footnote-counter="10"><span class="footnoteLabel">2</span> Jf. gjeldende forskrift om tilskudd til driftsenheter og tamreinlag § 4 bokstav b og § 6.</article></footer></article></section><section class="section" data-name="kap4" id="kapittel-4" data-lovdata-URL="LTI/forskrift/2001-07-11-854/KAPITTEL_4"><h2>Kapittel 4. Avsluttende bestemmelser</h2><article class="legalArticle" data-lovdata-URL="LTI/forskrift/2001-07-11-854/§19" data-name="§19" id="kapittel-4-paragraf-1"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Særlig tilskudd ved slakting når transport av levende rein unngås</span></h3><article class="legalP" id="kapittel-4-paragraf-1-ledd-1">Ansvarlig leder, jf. § 14, samt registrerte slakteribedrifter kan søke om et særlig tilskudd ved slakting når transport av levende rein unngås. Tilskuddet utgjør kr 35,- per rein. Søknaden sendes Reindriftssjefen.</article><article class="legalP" id="kapittel-4-paragraf-1-ledd-2">Reindriftssjefen kan avkorte eller nekte økonomisk støtte etter denne paragrafen dersom bestemmelsene i denne forskriften ikke overholdes.</article></article><article class="legalArticle" data-lovdata-URL="LTI/forskrift/2001-07-11-854/§20" data-name="§20" id="kapittel-4-paragraf-2"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Klageadgang</span></h3><article class="legalP" id="kapittel-4-paragraf-2-ledd-1">Reindriftsagronomens vedtak etter denne forskriften kan påklages til Reindriftssjefen etter forvaltningslovens regler.</article><article class="legalP" id="kapittel-4-paragraf-2-ledd-2">Reindriftssjefens vedtak etter denne forskriften kan påklages til Landbruksdepartementet etter forvaltningslovens regler.</article></article><article class="legalArticle" data-lovdata-URL="LTI/forskrift/2001-07-11-854/§21" data-name="§21" id="kapittel-4-paragraf-3"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Ikrafttredelse</span></h3><article class="legalP" id="kapittel-4-paragraf-3-ledd-1">Denne forskrift trer i kraft straks. Samtidig oppheves forskrift om attestasjon av slaktet rein av 17. juni 1999 nr. 734.</article></article></section></main></body></html>