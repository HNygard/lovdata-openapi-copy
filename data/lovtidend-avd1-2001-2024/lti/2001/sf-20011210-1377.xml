<!DOCTYPE html><html lang="no"><head><title>Forskrift om innbetaling av påslag på nettariffen til Energifondet (forskrift om Energifondet).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-12-10-1377</dd><dt class="dokid">DokumentID</dt><dd class="dokid">LTI/forskrift/2001-12-10-1377</dd><dt class="ministry">Departement</dt><dd class="ministry"><ul><li>Olje- og energidepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 15</dd><dt class="dateInForce">I kraft fra</dt><dd class="dateInForce">2002-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1990-06-29-50/§4-4</li><li>lov/1990-06-29-50/§7-6</li></ul></dd><dt class="dateOfPublication">Kunngjort</dt><dd class="dateOfPublication">2001-12-14</dd><dt class="journalNumber">Journalnummer</dt><dd class="journalNumber">2001-1335</dd><dt class="titleShort">Korttittel</dt><dd class="titleShort">Forskrift om Energifondet</dd><dt class="title">Tittel</dt><dd class="title">Forskrift om innbetaling av påslag på nettariffen til Energifondet (forskrift om Energifondet).</dd><dt class="miscInformation">Annet om dokumentet</dt><dd class="miscInformation">Fastsatt av Olje- og energidepartementet 10. desember 2001 med hjemmel i lov 29. juni 1990 nr. 50 om produksjon, omforming, overføring, omsetning og fordeling av energi m.m. (energiloven) § 4-4 og § 7-6.</dd><dt class="refid">RefID</dt><dd class="refid">forskrift/2001-12-10-1377</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om innbetaling av påslag på nettariffen til Energifondet (forskrift om Energifondet).<ul class="tocSubUl"><li>§ 1. Formål</li><li>§ 2. Definisjoner</li><li>§ 3. Påslag og bidrag til Energifondet</li><li>§ 4. Regnskap</li><li>§ 5. Innbetaling og oppgave</li><li>§ 6. Kontroll</li><li>§ 7. Dispensasjon</li><li>§ 8. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2001-12-10-1377" id="dokument"><h1>Forskrift om innbetaling av påslag på nettariffen til Energifondet (forskrift om Energifondet).</h1><article class="legalArticle" data-lovdata-URL="LTI/forskrift/2001-12-10-1377/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Forskriften skal sikre en effektiv innbetaling og kontroll av bidrag til Energifondet.</article></article><article class="legalArticle" data-lovdata-URL="LTI/forskrift/2001-12-10-1377/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" id="paragraf-2-ledd-1">I denne forskrift forstås med:<ul class="defaultList"><li data-li-identifier="a)" data-name="a)"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1"><i>Omsetningskonsesjonær:</i> Enhet som har konsesjon meddelt etter energiloven § 4-1.</article></article></li><li data-li-identifier="b)" data-name="b)"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1"><i>Distribusjonsnett:</i> Overføringsnett med nominell spenning opp til og med 22 kV.</article></article></li><li data-li-identifier="c)" data-name="c)"><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1"><i>Forvalter av Energifondet:</i> Den som til enhver tid er satt til å forvalte midlene fra Energifondet.</article></article></li></ul></article></article><article class="legalArticle" data-lovdata-URL="LTI/forskrift/2001-12-10-1377/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Påslag og bidrag til Energifondet</span></h2><article class="legalP" id="paragraf-3-ledd-1">Omsetningskonsesjonær som tarifferer for uttak av elektrisk energi fra distribusjonsnett skal i forbindelse med fakturering legge et påslag på tariffen på 0,3 øre/kWh på alt uttak.</article><article class="legalP" id="paragraf-3-ledd-2">Bidraget som omsetningskonsesjonær skal betale til Energifondet er 0,3 øre/kWh multiplisert med den energimengden som er fakturert sluttkunder i distribusjonsnett.</article></article><article class="legalArticle" data-lovdata-URL="LTI/forskrift/2001-12-10-1377/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Regnskap</span></h2><article class="legalP" id="paragraf-4-ledd-1">Det skal etableres egne regnskaps- og balansekonti som tydeliggjør fakturering mot og innbetalinger fra sluttkunder i distribusjonsnett, samt overføring av bidrag til Energifondet.</article></article><article class="legalArticle" data-lovdata-URL="LTI/forskrift/2001-12-10-1377/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Innbetaling og oppgave</span></h2><article class="legalP" id="paragraf-5-ledd-1">Omsetningskonsesjonær skal sende forvalter av Energifondet terminvise oppgaver. Hver termin omfatter to kalendermåneder. 1. termin omfatter januar og februar, 2. termin mars og april, 3. termin mai og juni, 4. termin juli og august, 5. termin september og oktober og 6. termin november og desember.</article><article class="legalP" id="paragraf-5-ledd-2">Oppgaven skal vise samlet fakturert mengde elektrisk energi i den angjeldende terminen.</article><article class="legalP" id="paragraf-5-ledd-3">Oppgaven må være kommet frem til forvalter av Energifondet innen 1 måned og 10 dager etter utløpet av hver termin.</article><article class="legalP" id="paragraf-5-ledd-4">Bidrag for fakturert mengde elektrisk energi i den angjeldende termin forfaller til betaling samtidig med oppgavefristen. Bidrag skal betales uavhengig av faktiske innbetalinger til omsetningskonsesjonær fra sluttkunder i distribusjonsnett.</article><article class="legalP" id="paragraf-5-ledd-5">Avvik mellom fakturert uttak av elektrisk energi og faktisk forbruk av elektrisk energi skal korrigeres ved motregning eller etterbetaling til Energifondet i forbindelse med den terminen avregning av avviket mot sluttkunder faktureres.</article><article class="legalP" id="paragraf-5-ledd-6">Omsetningskonsesjonærs revisor skal årlig verifisere fakturerte mengder elektrisk energi og bidrag til Energifondet.</article></article><article class="legalArticle" data-lovdata-URL="LTI/forskrift/2001-12-10-1377/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Kontroll</span></h2><article class="legalP" id="paragraf-6-ledd-1">Forvalter av Energifondet fører kontroll med at energiloven § 4-4 og bestemmelser gitt i eller i medhold av denne forskrift overholdes.</article><article class="legalP" id="paragraf-6-ledd-2">Forvalter av Energifondet skal ha rett til å foreta bokettersyn og kreve alle opplysninger som er nødvendige for gjennomføring av kontroll.</article></article><article class="legalArticle" data-lovdata-URL="LTI/forskrift/2001-12-10-1377/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Dispensasjon</span></h2><article class="legalP" id="paragraf-7-ledd-1">Departementet kan i særlige tilfeller dispensere fra denne forskrift.</article></article><article class="legalArticle" data-lovdata-URL="LTI/forskrift/2001-12-10-1377/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse</span></h2><article class="legalP" id="paragraf-8-ledd-1">Denne forskrift trer i kraft 1. januar 2002. Uttak av elektrisk energi før ikrafttredelsesdatoen er ikke grunnlag for påslag på nettariffen og betaling av bidrag til Energifondet.</article></article></main></body></html>