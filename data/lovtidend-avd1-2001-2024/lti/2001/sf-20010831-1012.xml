<!DOCTYPE html><html lang="no"><head><title>Instruks om Etterretningstjenesten.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-08-31-1012</dd><dt class="dokid">DokumentID</dt><dd class="dokid">LTI/forskrift/2001-08-31-1012</dd><dt class="ministry">Departement</dt><dd class="ministry"><ul><li>Forsvarsdepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 10</dd><dt class="dateInForce">I kraft fra</dt><dd class="dateInForce">2001-08-31</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1998-03-20-11/§2</li><li>lov/1998-03-20-11/§3</li></ul></dd><dt class="dateOfPublication">Kunngjort</dt><dd class="dateOfPublication">2001-09-06</dd><dt class="journalNumber">Journalnummer</dt><dd class="journalNumber">2001-1005</dd><dt class="titleShort">Korttittel</dt><dd class="titleShort">Instruks om Etterretningstjenesten</dd><dt class="title">Tittel</dt><dd class="title">Instruks om Etterretningstjenesten.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 31. august 2001 med hjemmel i lov av 20. mars 1998 nr. 11 om Etterretningstjenesten § 2 tredje ledd og § 3 fjerde ledd. Fremmet av Forsvarsdepartementet.</dd><dt class="refid">RefID</dt><dd class="refid">forskrift/2001-08-31-1012</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Instruks om Etterretningstjenesten.<ul class="tocSubUl"><li>Kapittel 1. Innledende bestemmelser<ul class="tocSubUl"><li>§ 1. Formål og virkeområde</li><li>§ 2. Definisjon</li><li>§ 3. Styring og organisasjon</li></ul></li><li>Kapittel 2. Generelle bestemmelser<ul class="tocSubUl"><li>§ 4. Nasjonal kontroll</li><li>§ 5. Forholdet til norske fysiske og juridiske personer</li><li>§ 6. Beredskap og sikkerhet</li></ul></li><li>Kapittel 3. Oppgaver og prioriteringer<ul class="tocSubUl"><li>§ 7. Generelt</li><li>§ 8. Etterretningstjenestens hovedoppgave</li><li>§ 9. Internasjonale militære operasjoner</li><li>§ 10. Utredninger og informasjonsinnhenting</li><li>§ 11. Forebyggende varsling og rådgivning</li><li>§ 12. Prioritering mellom ikke-militære etterretningsbehov</li></ul></li><li>Kapittel 4. Foreleggelse og rapportering<ul class="tocSubUl"><li>§ 13. Foreleggelse av saker for Forsvarsdepartementet</li><li>§ 14. Rapportering til Forsvarsdepartementet og andre berørte departementer</li><li>§ 15. Rapportering til militære brukere</li><li>§ 16. Oppdrag fra og rapportering til instanser utenom Forsvaret</li></ul></li><li>Kapittel 5. Avsluttende bestemmelser<ul class="tocSubUl"><li>§ 17. Utfyllende bestemmelser og mindre endringer</li><li>§ 18. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2001-08-31-1012" id="dokument"><h1>Instruks om Etterretningstjenesten.</h1><section class="section" data-name="kap1" id="kapittel-1" data-lovdata-URL="LTI/forskrift/2001-08-31-1012/KAPITTEL_1"><h2>Kapittel 1. Innledende bestemmelser</h2><article class="legalArticle" data-lovdata-URL="LTI/forskrift/2001-08-31-1012/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål og virkeområde</span></h3><article class="legalP" id="kapittel-1-paragraf-1-ledd-1">Instruksens formål og virkeområde er identisk med lovens formål og virkeområde. Instruksen utfyller lovens bestemmelser og fastsetter nærmere regler om tjenestens organisasjon, oppgaver og virksomhet.</article></article><article class="legalArticle" data-lovdata-URL="LTI/forskrift/2001-08-31-1012/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Definisjon</span></h3><article class="legalP" id="kapittel-1-paragraf-2-ledd-1">Med «loven» menes i denne instruks lov av 20. mars 1998 nr. 11 om Etterretningstjenesten.</article></article><article class="legalArticle" data-lovdata-URL="LTI/forskrift/2001-08-31-1012/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Styring og organisasjon</span></h3><article class="legalP" id="kapittel-1-paragraf-3-ledd-1">Forsvarsdepartementet, gjennom Forsvarssjefen, formulerer oppdrag for, ivaretar løpende kontakt og samarbeid med, og utøver politisk styring og kontroll med Etterretningstjenesten.</article><article class="legalP" id="kapittel-1-paragraf-3-ledd-2">Forsvarsdepartementet eller den Forsvarsdepartementet bemyndiger gir nærmere bestemmelser om organiseringen av tjenesten.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2001-08-31-1012/KAPITTEL_2"><h2>Kapittel 2. Generelle bestemmelser</h2><article class="legalArticle" data-lovdata-URL="LTI/forskrift/2001-08-31-1012/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Nasjonal kontroll</span></h3><article class="legalP" id="kapittel-2-paragraf-1-ledd-1">Etterretningstjenesten skal være under norsk kontroll. Herunder skal det sikres nasjonal kontroll med hvilken informasjon som gjøres kjent for utenlandske samarbeidspartnere.</article><article class="legalP" id="kapittel-2-paragraf-1-ledd-2">Etterretningstjenestens personell skal være sikkerhetsklarert for STRENGT HEMMELIG.</article></article><article class="legalArticle" data-lovdata-URL="LTI/forskrift/2001-08-31-1012/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Forholdet til norske fysiske og juridiske personer</span></h3><article class="legalP" id="kapittel-2-paragraf-2-ledd-1">Dersom Etterretningstjenesten som ledd i løsningen av sine oppgaver mottar overskuddsinformasjon av overvåkingsmessig eller annen interesse og som ikke kan oppbevares av tjenesten, jf. lovens § 4 annet ledd, kan slik informasjon overbringes rette norske offentlige myndighet i overensstemmelse med reglene om rapportering i kapittel 4.</article><article class="legalP" id="kapittel-2-paragraf-2-ledd-2">Tjenesten kan gjennomføre tiltak for å verifisere sine kilders troverdighet.</article><article class="legalP" id="kapittel-2-paragraf-2-ledd-3">Lovens § 4 er ikke til hinder for at tjenesten kan innhente opplysninger om fremmed etterretningsvirksomhet i Norge, herunder om norske fysiske og juridiske personer som driver slik virksomhet, i den utstrekning tjenesten har behov for slik informasjon. Innhenting av slik informasjon skal skje gjennom eller etter samtykke fra Politiets sikkerhetstjeneste.</article><article class="legalP" id="kapittel-2-paragraf-2-ledd-4">Samarbeidet med Politiets sikkerhetstjeneste reguleres i egen instruks fastsatt ved kongelig resolusjon.</article></article><article class="legalArticle" data-lovdata-URL="LTI/forskrift/2001-08-31-1012/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Beredskap og sikkerhet</span></h3><article class="legalP" id="kapittel-2-paragraf-3-ledd-1">Etterretningstjenesten skal utarbeide og vedlikeholde beredskapsplaner basert på Forsvarets beredskapsplanverk.</article><article class="legalP" id="kapittel-2-paragraf-3-ledd-2">Tjenesten skal være i stand til å opprettholde de spesielle krav til sikkerhet og konfidensialitet som er en forutsetning for at den skal kunne ivareta sine oppgaver.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2001-08-31-1012/KAPITTEL_3"><h2>Kapittel 3. Oppgaver og prioriteringer</h2><article class="legalArticle" data-lovdata-URL="LTI/forskrift/2001-08-31-1012/§7" data-name="§7" id="kapittel-3-paragraf-1"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Generelt</span></h3><article class="legalP" id="kapittel-3-paragraf-1-ledd-1">Etterretningstjenesten skal innhente, bearbeide og analysere informasjon på de saksfelt som til enhver tid prioriteres av overordnet politisk og militær myndighet innenfor rammen av lovens § 3.</article><article class="legalP" id="kapittel-3-paragraf-1-ledd-2">Oppgavelisten i lovens § 3 er ikke uttømmende. Hva som er andre viktige nasjonale interesser vil avhenge av hvilke sikkerhetsutfordringer Norge til enhver tid stilles overfor.</article><article class="legalP" id="kapittel-3-paragraf-1-ledd-3">Innenfor etterretningssamarbeidet med andre land og internasjonale organisasjoner har Etterretningstjenesten et særlig ansvar for samarbeid med forsvarsallianser Norge deltar i.</article></article><article class="legalArticle" data-lovdata-URL="LTI/forskrift/2001-08-31-1012/§8" data-name="§8" id="kapittel-3-paragraf-2"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Etterretningstjenestens hovedoppgave</span></h3><article class="legalP" id="kapittel-3-paragraf-2-ledd-1">Etterretningstjenestens hovedoppgave er å innhente, bearbeide og analysere informasjon om andre lands politiske og samfunnsmessige utvikling, intensjoner og militære styrker, som kan utgjøre en reell eller potensiell risiko.</article><article class="legalP" id="kapittel-3-paragraf-2-ledd-2">Tjenesten skal i fredstid produsere etterretninger som gir nasjonale myndigheter grunnlag for å treffe avgjørelser vedrørende, samt forebygge og håndtere, episoder, kriser og krig.</article><article class="legalP" id="kapittel-3-paragraf-2-ledd-3">Tjenesten skal i krig produsere etterretninger som gir overordnede militære og politiske myndigheter grunnlag for å håndtere en væpnet konflikt i henhold til nasjonale målsettinger, understøtte militære etterretningsbehov, samt bidra til NATOs fellesforsvar.</article></article><article class="legalArticle" data-lovdata-URL="LTI/forskrift/2001-08-31-1012/§9" data-name="§9" id="kapittel-3-paragraf-3"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Internasjonale militære operasjoner</span></h3><article class="legalP" id="kapittel-3-paragraf-3-ledd-1">Det er en prioritert oppgave for Etterretningstjenesten å gi etterretningsstøtte til norske enheter som deltar i internasjonale militære operasjoner. Tjenesten kan i den forbindelse etablere samarbeid med andre lands tjenester.</article></article><article class="legalArticle" data-lovdata-URL="LTI/forskrift/2001-08-31-1012/§10" data-name="§10" id="kapittel-3-paragraf-4"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Utredninger og informasjonsinnhenting</span></h3><article class="legalP" id="kapittel-3-paragraf-4-ledd-1">Etterretningstjenesten skal utarbeide de utredninger og innhente de informasjoner Forsvarsdepartementet har behov for.</article><article class="legalP" id="kapittel-3-paragraf-4-ledd-2">Innenfor rammen av loven og § 11, § 12 og § 16 i instruksen her skal tjenesten utarbeide utredninger og innhente informasjon som regjeringen og berørte departementer har behov for.</article></article><article class="legalArticle" data-lovdata-URL="LTI/forskrift/2001-08-31-1012/§11" data-name="§11" id="kapittel-3-paragraf-5"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Forebyggende varsling og rådgivning</span></h3><article class="legalP" id="kapittel-3-paragraf-5-ledd-1">Etter Forsvarsdepartementets nærmere bestemmelser og innenfor rammen av sikkerhetsloven § 12 kan tjenesten i forebyggende øyemed varsle og rådgi norske og utenlandske juridiske og fysiske personer om forhold som faller innenfor tjenestens oppgaver.</article></article><article class="legalArticle" data-lovdata-URL="LTI/forskrift/2001-08-31-1012/§12" data-name="§12" id="kapittel-3-paragraf-6"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Prioritering mellom ikke-militære etterretningsbehov</span></h3><article class="legalP" id="kapittel-3-paragraf-6-ledd-1">Forsvarsdepartementet utarbeider og fastsetter, etter samråd med tjenesten selv og andre relevante myndigheter, et dokument som angir hvilke saksfelt det er ønskelig at tjenesten prioriterer utover de militære etterretningsbehov. Dokumentet skal oppdateres fortløpende.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2001-08-31-1012/KAPITTEL_4"><h2>Kapittel 4. Foreleggelse og rapportering</h2><article class="legalArticle" data-lovdata-URL="LTI/forskrift/2001-08-31-1012/§13" data-name="§13" id="kapittel-4-paragraf-1"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Foreleggelse av saker for Forsvarsdepartementet</span></h3><article class="legalP" id="kapittel-4-paragraf-1-ledd-1">Følgende saker skal forelegges Forsvarsdepartementet:<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-1-ledd-1-punkt-1"><article class="legalP" id="kapittel-4-paragraf-1-ledd-1-punkt-1-ledd-1">Etablering av samarbeid og avtaler med utenlandske tjenester og internasjonale organisasjoner.</article></article></li><li data-li-identifier="b)" data-name="b)"><article class="listArticle" id="kapittel-4-paragraf-1-ledd-1-punkt-2"><article class="legalP" id="kapittel-4-paragraf-1-ledd-1-punkt-2-ledd-1">Organiseringen av okkupasjonsberedskapen. Forsvarsdepartementet skal også holdes generelt orientert om denne virksomheten.</article></article></li><li data-li-identifier="c)" data-name="c)"><article class="listArticle" id="kapittel-4-paragraf-1-ledd-1-punkt-3"><article class="legalP" id="kapittel-4-paragraf-1-ledd-1-punkt-3-ledd-1">Iverksettelse av særskilte etterretningsoperasjoner, herunder etterretningsstøtte som nevnt i § 9, som kan reise politiske problemstillinger.</article></article></li><li data-li-identifier="d)" data-name="d)"><article class="listArticle" id="kapittel-4-paragraf-1-ledd-1-punkt-4"><article class="legalP" id="kapittel-4-paragraf-1-ledd-1-punkt-4-ledd-1">Andre saker av særlig viktighet eller prinsipiell karakter.</article></article></li></ul></article></article><article class="legalArticle" data-lovdata-URL="LTI/forskrift/2001-08-31-1012/§14" data-name="§14" id="kapittel-4-paragraf-2"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Rapportering til Forsvarsdepartementet og andre berørte departementer</span></h3><article class="legalP" id="kapittel-4-paragraf-2-ledd-1">Etterretningstjenesten skal holde Forsvarsdepartementet, og etter Forsvarsdepartementets anvisning andre berørte departementer, orientert om relevante endringer i den militære og politiske situasjon i norsk interesseområde.</article></article><article class="legalArticle" data-lovdata-URL="LTI/forskrift/2001-08-31-1012/§15" data-name="§15" id="kapittel-4-paragraf-3"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Rapportering til militære brukere</span></h3><article class="legalP" id="kapittel-4-paragraf-3-ledd-1">Forsvarssjefen bestemmer på hvilken måte Etterretningstjenesten skal rapportere til militære brukere.</article></article><article class="legalArticle" data-lovdata-URL="LTI/forskrift/2001-08-31-1012/§16" data-name="§16" id="kapittel-4-paragraf-4"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Oppdrag fra og rapportering til instanser utenom Forsvaret</span></h3><article class="legalP" id="kapittel-4-paragraf-4-ledd-1">Oppdragsanmodninger fra, og rapportering til, instanser utenom Forsvaret skal formidles gjennom Forsvarsdepartementet eller etter dets anvisninger. Rapportering kan etter Forsvarsdepartementets bestemmelse skje direkte til oppdragsgiver.</article><article class="legalP" id="kapittel-4-paragraf-4-ledd-2">Forsvarsdepartementet kan opprette samarbeidsordninger som sikrer nødvendig dialog og samarbeid med andre departementer og instanser som har behov for informasjon fremskaffet av tjenesten.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2001-08-31-1012/KAPITTEL_5"><h2>Kapittel 5. Avsluttende bestemmelser</h2><article class="legalArticle" data-lovdata-URL="LTI/forskrift/2001-08-31-1012/§17" data-name="§17" id="kapittel-5-paragraf-1"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Utfyllende bestemmelser og mindre endringer</span></h3><article class="legalP" id="kapittel-5-paragraf-1-ledd-1">Forsvarsdepartementet kan gi utfyllende bestemmelser til instruksen.</article><article class="legalP" id="kapittel-5-paragraf-1-ledd-2">Forsvarsdepartementet delegeres myndighet til å foreta mindre endringer av instruksen.</article></article><article class="legalArticle" data-lovdata-URL="LTI/forskrift/2001-08-31-1012/§18" data-name="§18" id="kapittel-5-paragraf-2"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Ikrafttredelse</span></h3><article class="legalP" id="kapittel-5-paragraf-2-ledd-1">Instruksen trer i kraft straks.</article></article></section></main></body></html>