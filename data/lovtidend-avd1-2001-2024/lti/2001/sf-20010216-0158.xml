<!DOCTYPE html><html lang="no"><head><title>Forskrift om kontroll med eiermessige endringer i selskap mv. som innehar tillatelse til oppdrett av matfisk av laks og ørret i sjø.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-02-16-158</dd><dt class="dokid">DokumentID</dt><dd class="dokid">LTI/forskrift/2001-02-16-158</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 2</dd><dt class="dateInForce">I kraft fra</dt><dd class="dateInForce">2001-02-16</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1985-06-14-68/§13</li><li>lov/1985-06-14-68/§4</li><li>lov/1985-06-14-68/§6</li><li>lov/1985-06-14-68/§10</li></ul></dd><dt class="dateOfPublication">Kunngjort</dt><dd class="dateOfPublication">2001-03-02</dd><dt class="journalNumber">Journalnummer</dt><dd class="journalNumber">2001-0208</dd><dt class="titleShort">Korttittel</dt><dd class="titleShort">Forskr om kontroll med matfiskoppdrettselskaper</dd><dt class="title">Tittel</dt><dd class="title">Forskrift om kontroll med eiermessige endringer i selskap mv. som innehar tillatelse til oppdrett av matfisk av laks og ørret i sjø.</dd><dt class="miscInformation">Annet om dokumentet</dt><dd class="miscInformation">Fastsatt av Fiskeridepartementet 16. februar 2001 med hjemmel i lov av 14. juni 1985 nr. 68 om oppdrett av fisk, skalldyr m.v. § 13, jf. § 4, § 6 og § 10.</dd><dt class="refid">RefID</dt><dd class="refid">forskrift/2001-02-16-158</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om kontroll med eiermessige endringer i selskap mv. som innehar tillatelse til oppdrett av matfisk av laks og ørret i sjø.<ul class="tocSubUl"><li>Kapittel 1. Innledende bestemmelser<ul class="tocSubUl"><li>§ 1. Formål</li><li>§ 2. Virkeområde</li></ul></li><li>Kapittel 2. Eiermessige endringer som krever godkjennelse mv.<ul class="tocSubUl"><li>§ 3. Overføring av konsesjoner</li><li>§ 4. Meldeplikt ved endring av eierstruktur</li><li>§ 5. Antallsregulering</li><li>§ 6. Regional eierbegrensning</li></ul></li><li>Kapittel 3. Dokumentasjon<ul class="tocSubUl"><li>§ 7.</li></ul></li><li>Kapittel 4. Forskjellige bestemmelser<ul class="tocSubUl"><li>§ 8. Frist for innsendelse</li><li>§ 9. Tvangsmulkt</li><li>§ 10. Dispensasjon</li><li>§ 11. Ikrafttredelse</li></ul></li><li>Merknader til forskrift av 16. februar 2001 om kontroll med eiermessige endringer i selskaper mv. som innehar tillatelser til oppdrett av matfisk av laks og ørret i sjø<ul class="tocSubUl"><li>1. Om bakgrunnen for forskriften</li><li>2. Nærmere om de enkelte bestemmelsene<ul class="tocSubUl"><li>§ 1 Formål</li><li>Til § 2 Virkeområde</li><li>Til § 3 Overføring av konsesjoner</li><li>Til § 4 Meldeplikt ved endring av eierstruktur</li><li>Til § 5 Antallsregulering</li><li>Til § 6 Regional eierbegrensning</li><li>Til § 7 Dokumentasjon</li><li>Til § 8 Frist for innsendelse</li><li>Til § 9 Tvangsmulkt</li><li>Til § 10 Dispensasjon</li></ul></li><li>3. Økonomiske og administrative kostnader</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2001-02-16-158" id="dokument"><h1>Forskrift om kontroll med eiermessige endringer i selskap mv. som innehar tillatelse til oppdrett av matfisk av laks og ørret i sjø.</h1><section class="section" data-name="kap1" id="kapittel-1" data-lovdata-URL="LTI/forskrift/2001-02-16-158/KAPITTEL_1"><h2>Kapittel 1. Innledende bestemmelser</h2><article class="legalArticle" data-lovdata-URL="LTI/forskrift/2001-02-16-158/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Formålet med denne forskriften er å sikre kontroll med eiermessige endringer i selskap mv. som innehar tillatelse til oppdrett av matfisk av laks og ørret, for å oppnå de nasjonale målsettingene for havbruksnæringen.</article></article><article class="legalArticle" data-lovdata-URL="LTI/forskrift/2001-02-16-158/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Forskriften gjelder for tillatelser til oppdrett av matfisk av laks og ørret i sjøvann jf. lov av 14. juni 1985 nr. 68 om oppdrett av fisk, skalldyr m.v. (oppdrettsloven).</article></article></section><section class="section" data-name="kap2" id="kapittel-2" data-lovdata-URL="LTI/forskrift/2001-02-16-158/KAPITTEL_2"><h2>Kapittel 2. Eiermessige endringer som krever godkjennelse mv.</h2><article class="legalArticle" data-lovdata-URL="LTI/forskrift/2001-02-16-158/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Overføring av konsesjoner</span></h3><article class="legalP" id="kapittel-2-paragraf-1-ledd-1">Tillatelse til oppdrett av matfisk av laks og ørret gis til enkeltpersoner eller foretak.</article><article class="legalP" id="kapittel-2-paragraf-1-ledd-2">Ny tillatelse må innhentes fra Fiskeridirektoratet dersom forhold som nevnt i første ledd endres. Søknad sendes Fiskeridirektoratet på fastsatt skjema.</article><article class="legalP" id="kapittel-2-paragraf-1-ledd-3">Endringer som strider mot reglene for tildeling av tillatelse til oppdrett av matfisk av laks og ørret kan ikke godkjennes.</article></article><article class="legalArticle" data-lovdata-URL="LTI/forskrift/2001-02-16-158/§4" data-name="§4" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Meldeplikt ved endring av eierstruktur</span><sup class="footnotereference" data-footnotereferencevalue="1" data-unique-footnote-counter="1">1</sup></h3><article class="legalP" id="kapittel-2-paragraf-2-ledd-1">Ved endring i eierstruktur i juridiske personer som har tillatelse til oppdrett av matfisk av laks og ørret etter oppdrettsloven, skal innehaver av tillatelsen sende melding til Fiskeridirektoratet med opplysninger om fordelingen av eierandelene etter endringen.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Jf. forskrift av 18. desember 1998 nr. 1409 om etablering, drift og sykdomsforebyggende tiltak ved oppdrettsanlegg (drifts- og sykdomsforskriften) § 27.</article></footer></article><article class="legalArticle" data-lovdata-URL="LTI/forskrift/2001-02-16-158/§5" data-name="§5" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Antallsregulering</span></h3><article class="legalP" id="kapittel-2-paragraf-3-ledd-1">Det må innhentes tillatelse fra departementet dersom et erverv vil medføre at erververen får kontroll over mer enn 10% av samlet konsesjonsvolum. Med kontroll menes direkte eller indirekte eierskap til mer enn halvparten av eierinteressene, eller at det på annen måte oppnås tilsvarende kontroll.</article><article class="legalP" id="kapittel-2-paragraf-3-ledd-2">Det må innhentes ny tillatelse fra departementet dersom senere erverv medfører at erververen vil få kontroll med mer enn 15% av samlet konsesjonsvolum. Det kan ikke gis tillatelse til erverv som innebærer at erververen vil kontrollere mer enn 20% av samlet konsesjonsvolum.</article><article class="legalP" id="kapittel-2-paragraf-3-ledd-3">I vurderingen av om tillatelse skal gis skal det legges vekt på om ervervet bidrar til å oppnå nasjonale målsetninger for næringen, herunder å øke verdien av norsk fiskeeksport, økt verdiskaping og å utløse næringens potensiale som helhet. Videre om ervervet bidrar til å opprettholde næringen som en lønnsom og livskraftig kystnæring.</article><article class="legalP" id="kapittel-2-paragraf-3-ledd-4">Departementet kan sette de vilkår som i hvert enkelt tilfelle finnes påkrevd av hensyn til de formål som denne forskriften skal fremme.</article></article><article class="legalArticle" data-lovdata-URL="LTI/forskrift/2001-02-16-158/§6" data-name="§6" id="kapittel-2-paragraf-4"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Regional eierbegrensning</span></h3><article class="legalP" id="kapittel-2-paragraf-4-ledd-1">Ingen kan kontrollere mer enn 50% av samlet konsesjonsvolum innenfor en av fiskerimyndighetenes inndelte regioner.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2001-02-16-158/KAPITTEL_3"><h2>Kapittel 3. Dokumentasjon</h2><article class="legalArticle" data-lovdata-URL="LTI/forskrift/2001-02-16-158/§7" data-name="§7" id="kapittel-3-paragraf-1"><h3 class="legalArticleHeader"><span class="legalArticleValue">§ 7</span>.</h3><article class="legalP" id="kapittel-3-paragraf-1-ledd-1">Følgende dokumentasjon skal gis ved endringer etter § 3 og § 4:<ul class="defaultList"><li data-li-identifier="a." data-name="a."><article class="listArticle" id="kapittel-3-paragraf-1-ledd-1-punkt-1"><article class="legalP" id="kapittel-3-paragraf-1-ledd-1-punkt-1-ledd-1">konsesjonsinnehaver</article></article></li><li data-li-identifier="b." data-name="b."><article class="listArticle" id="kapittel-3-paragraf-1-ledd-1-punkt-2"><article class="legalP" id="kapittel-3-paragraf-1-ledd-1-punkt-2-ledd-1">fordeling av eierandel etter eierstrukturendringen</article></article></li><li data-li-identifier="c." data-name="c."><article class="listArticle" id="kapittel-3-paragraf-1-ledd-1-punkt-3"><article class="legalP" id="kapittel-3-paragraf-1-ledd-1-punkt-3-ledd-1">driftsleders kvalifikasjoner innen akvakultur.</article></article></li></ul></article><article class="legalP" id="kapittel-3-paragraf-1-ledd-2">Ved endringer etter § 5 skal det i tillegg gis følgende dokumentasjon:<ul class="defaultList"><li data-li-identifier="d." data-name="d."><article class="listArticle" id="kapittel-3-paragraf-1-ledd-2-punkt-1"><article class="legalP" id="kapittel-3-paragraf-1-ledd-2-punkt-1-ledd-1">informasjon om erververen, herunder beskrivelsen av erververens virksomhet, antall ansatte, årsregnskap, årsberetning<sup class="footnotereference" data-footnotereferencevalue="1" data-unique-footnote-counter="1">1</sup> og firmaattest,</article></article></li><li data-li-identifier="e." data-name="e."><article class="listArticle" id="kapittel-3-paragraf-1-ledd-2-punkt-2"><article class="legalP" id="kapittel-3-paragraf-1-ledd-2-punkt-2-ledd-1">begrunnelsen for og intensjonen med ervervet, herunder investeringsplaner,</article></article></li><li data-li-identifier="f." data-name="f."><article class="listArticle" id="kapittel-3-paragraf-1-ledd-2-punkt-3"><article class="legalP" id="kapittel-3-paragraf-1-ledd-2-punkt-3-ledd-1">ervervets betydning for fremtidig virksomhet og sysselsetning,</article></article></li><li data-li-identifier="g." data-name="g."><article class="listArticle" id="kapittel-3-paragraf-1-ledd-2-punkt-4"><article class="legalP" id="kapittel-3-paragraf-1-ledd-2-punkt-4-ledd-1">informasjon om det foretak det er ervervet eierandeler i, herunder beskrivelse av virksomheten, antall ansatte, årsregnskap, årsberetning og firmaattest.</article></article></li></ul></article><article class="legalP" id="kapittel-3-paragraf-1-ledd-3">I tillegg kan det settes krav om innsendelse av annen dokumentasjon som anses nødvendige for å vurdere saken.</article><footer class="footnotes"><article class="footnote" data-name="1" data-unique-footnote-counter="2"><span class="footnoteLabel">1</span> Jf. lov av 17. juli 1998 nr. 56 om årsregnskap m.v. (regnskapsloven).</article></footer></article></section><section class="section" data-name="kap4" id="kapittel-4" data-lovdata-URL="LTI/forskrift/2001-02-16-158/KAPITTEL_4"><h2>Kapittel 4. Forskjellige bestemmelser</h2><article class="legalArticle" data-lovdata-URL="LTI/forskrift/2001-02-16-158/§8" data-name="§8" id="kapittel-4-paragraf-1"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Frist for innsendelse</span></h3><article class="legalP" id="kapittel-4-paragraf-1-ledd-1">Dokumentasjon etter § 7 første ledd skal sendes innen 30 dager etter inngåelse av avtale om eiermessig endring eller overføring av konsesjon. Ved tvangssalg regnes fristen fra stadfestelsen av budet eller fra tidspunktet for inngåelse av salgsavtalen. Ved annen form for overdragelse regnes fristen fra ervervstidspunktet. I særlige tilfeller kan det gis utsettelse med innsendelse av dokumentasjon.</article><article class="legalP" id="kapittel-4-paragraf-1-ledd-2">Når ytterligere dokumentasjon er nødvendig, kan det settes frist for innsendelse av slik informasjon.</article></article><article class="legalArticle" data-lovdata-URL="LTI/forskrift/2001-02-16-158/§9" data-name="§9" id="kapittel-4-paragraf-2"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Tvangsmulkt</span></h3><article class="legalP" id="kapittel-4-paragraf-2-ledd-1">Ved overtredelse av bestemmelser i denne forskrift, kan det fastsettes tvangsmulkt etter reglene i forskrift av 12. juli 1989 nr. 551 om tvangsmidler etter kapittel IV i lov om oppdrett av fisk, skalldyr m.v.</article></article><article class="legalArticle" data-lovdata-URL="LTI/forskrift/2001-02-16-158/§10" data-name="§10" id="kapittel-4-paragraf-3"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Dispensasjon</span></h3><article class="legalP" id="kapittel-4-paragraf-3-ledd-1">Det kan i særlig tilfelle gjøres unntak fra bestemmelsene i forskriften.</article></article><article class="legalArticle" data-lovdata-URL="LTI/forskrift/2001-02-16-158/§11" data-name="§11" id="kapittel-4-paragraf-4"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse</span></h3><article class="legalP" id="kapittel-4-paragraf-4-ledd-1">Denne forskrift trer i kraft straks.</article></article></section><section class="section" id="kapittel-5" data-lovdata-URL="LTI/forskrift/2001-02-16-158/KAPITTEL_5"><h2>Merknader til forskrift av 16. februar 2001 om kontroll med eiermessige endringer i selskaper mv. som innehar tillatelser til oppdrett av matfisk av laks og ørret i sjø</h2><section class="section" data-name="kap1" id="kapittel-5-kapittel-1" data-lovdata-URL="LTI/forskrift/2001-02-16-158/KAPITTEL_5-1"><h3>1. Om bakgrunnen for forskriften</h3><article class="legalP" id="kapittel-5-kapittel-1-ledd-1">Etter oppdrettsloven kan ingen drive oppdrett av fisk uten særskilt tillatelse fra fiskerimyndighetene. Når det gjelder tillatelse til å drive matfiskoppdrett av laks og ørret har det i praksis vært en tildelingsstopp siden 1985. Etter denne tid har det kun vært en ekstraordinær tildelingsrunde i Troms og Finnmark, samt retildeling av tidligere tildelte konsesjoner som ikke var i drift. Konsesjonsordningen medfører at noen blir gitt en eksklusiv rettighet til lokaliteter langs kysten samtidig som den begrenser etableringsmuligheten for nye aktører.</article><article class="legalP" id="kapittel-5-kapittel-1-ledd-2">Oppdrettsloven av 1985 inneholdt en bestemmelse om at ingen kunne inneha majoritetsinteresser i mer enn ett anlegg <i>«uten at det foreligger særlige hensyn»</i>. Denne bestemmelsen skulle bl.a. hindre en for sterk konsentrasjon av dominerende eierinteresser på få hender.</article><article class="legalP" id="kapittel-5-kapittel-1-ledd-3">Omkring 1990 fikk mange oppdrettere økonomiske problemer som førte til at flere gikk konkurs. Fiskeoppdretternes Salgslag A/L (FOS) gikk konkurs i 1991. For bl.a. å bedre den vanskelige kapitalsituasjonen som på det tidspunktet var i næringen ble oppdrettsloven endret. Hovedregelen, det daværende forbudet i lovens § 6 tredje ledd mot å inneha majoritetsinteresser i mer enn ett anlegg for laks og ørret, ble opphevet. Bestemmelsen ble i stedet speilvendt, ved at Fiskeridepartementet ble gitt fullmakt til, ved enkeltvedtak eller ved forskrift, å begrense antallet anlegg med oppdrettstillatelse som kunne innehas av én enkelt eier.</article><article class="legalP" id="kapittel-5-kapittel-1-ledd-4">Dagens regulering skjer ved at endringer i eierstrukturen skal meldes til Fiskeridirektoratet, jf. forskrift om etablering, drift og sykdomsforebyggende tiltak ved oppdrettsanlegg (drifts- og sykdomsforskriften) § 27. Overføring av konsesjoner krever godkjenning av Fiskeridirektoratet, jf. oppdrettsloven § 4 andre og tredje ledd, jf. § 3 første ledd. I tillegg kan Fiskeridepartementet gripe inn ved enkeltvedtak etter § 4 fjerde ledd.</article><article class="legalP" id="kapittel-5-kapittel-1-ledd-5">Siden 1991 har utviklingen i næringen gått i retning av konsentrasjon av eierforholdet i mot færre og større selskaper. Per i dag er det ett selskap som innehar om lag 80 konsesjoner, samt i tillegg har betydelige interesser i nærmere 20. Ett selskap kontrollerer om lag 50 konsesjoner, mens det er tre selskaper som innehar mellom 20 og 30 konsesjoner. Det er mye som taler for at denne sentraliseringsutviklingen vil fortsette i tiden fremover, ved oppkjøp og fusjoner.</article><article class="legalP" id="kapittel-5-kapittel-1-ledd-6">I perioden som har gått siden lovendringen i 1991 har næringen hatt en positiv utvikling, og er i dag en stor eksportnæring. I 1999 ble det eksportert laks og ørret for om lag 12 milliarder kroner. Potensialet for havbruksnæringen er stor, og næringen antas å bli viktigere og viktigere i nasjonaløkonomisk sammenheng. Dette vil medføre at havbruksnæringens betydning for sysselsetning og bosetning langs kysten vil øke.</article><article class="legalP" id="kapittel-5-kapittel-1-ledd-7">Det påligger både offentlige myndigheter og næringen selv et ansvar for å ivareta og videreutvikle det potensialet som ligger i havbruksnæringen. De største aktørene vil i denne sammenheng kunne spille en særlig sentral rolle ved den kompetansen de innehar og de ressursene de besitter.</article><article class="legalP" id="kapittel-5-kapittel-1-ledd-8">Videre benytter næringen vederlagsfritt en felles naturressurs til sin virksomhet i kystsonen. Fiskeridepartementet mener at selskaper som driver oppdrettsvirksomhet har et ansvar for å sikre at regionen ser seg tjent med å legge til rette for næringen. Dette medfører at ringvirkningene av næringens arealbruk i stor grad bør bli kanalisert til de områder hvor virksomheten drives. Dette tilsier at fiskerimyndighetene har kontroll med eierstrukturen i næringen for å sikre at havbruksnæringen i størst mulig grad bidrar til verdiskaping i Norge.</article><article class="legalP" id="kapittel-5-kapittel-1-ledd-9">Havbruksnæringen har nå fått en struktur og betydning som etter Fiskeridepartementet syn tilsier at det føres en nærmere kontroll med endringer som medfører store eierkonstellasjoner. Denne forskriften skal bidra til et mer hensiktsmessig regelverk med klare retningslinjer for behandling av eierstrukturendringer.</article><article class="legalP" id="kapittel-5-kapittel-1-ledd-10">Konsesjonsordningen medfører at noen blir gitt en eksklusiv rettighet til lokaliteter langs kysten, samtidig som den begrenser muligheten for nye aktører. Fiskeridepartementet mener derfor at det bør settes en grense for hvor stor andel av slike rettigheter én enkelt aktør kan kontrollere. Denne grensen settes til 20% av det samlede konsesjonsvolumet, noe som i dag tilsvarer nesten 160 normalkonsesjoner. Grensen vil, etter Fiskeridepartementets syn, ikke være til hinder for naturlige strukturendringer i næringen. Av samme grunn settes det en grense for hvor stor andel én enkelt aktør kan kontrollere innenfor en av fiskerimyndighetens inndelte regioner. Ingen skal kunne kontrollere mer enn 50% av samlet konsesjonsvolum innenfor én enkelt region. Region Rogaland og region Skagerrakskysten regnes i denne sammenheng som én region.</article></section><section class="section" data-name="kap2" id="kapittel-5-kapittel-2" data-lovdata-URL="LTI/forskrift/2001-02-16-158/KAPITTEL_5-2"><h3>2. Nærmere om de enkelte bestemmelsene</h3><section class="section" id="kapittel-5-kapittel-2-kapittel-1" data-lovdata-URL="LTI/forskrift/2001-02-16-158/KAPITTEL_5-2-1"><h4>§ 1 Formål</h4><article class="legalP" id="kapittel-5-kapittel-2-kapittel-1-ledd-1">Formålet med forskriften er å sette visse begrensninger og sikre at myndighetene har mulighet til å gripe inn dersom det utvikler seg en lite ønskelig eierstruktur innenfor havbruksnæringen.</article></section><section class="section" id="kapittel-5-kapittel-2-kapittel-2" data-lovdata-URL="LTI/forskrift/2001-02-16-158/KAPITTEL_5-2-2"><h4>Til § 2 Virkeområde</h4><article class="legalP" id="kapittel-5-kapittel-2-kapittel-2-ledd-1">Forskriften gjelder for oppdrett av matfisk av laks og ørret i sjøvann.</article></section><section class="section" id="kapittel-5-kapittel-2-kapittel-3" data-lovdata-URL="LTI/forskrift/2001-02-16-158/KAPITTEL_5-2-3"><h4>Til § 3 Overføring av konsesjoner</h4><article class="legalP" id="kapittel-5-kapittel-2-kapittel-3-ledd-1">Denne bestemmelsen er tilnærmet lik oppdrettsloven § 4 andre og tredje ledd, jf. 3 første ledd. I dag må det søkes Fiskeridirektoratet på eget søknadsskjema for å få godkjent en overføring av en tillatelse til å drive oppdrett av laks og ørret. Denne praksisen skal videreføres.</article><article class="legalP" id="kapittel-5-kapittel-2-kapittel-3-ledd-2">Bestemmelsen er tatt med i forskriften da overføring av konsesjoner er én måte å endre eierstrukturen i næringen på, og at antallsbegrensningen i § 5 også omhandler erverv av konsesjoner.</article><article class="legalP" id="kapittel-5-kapittel-2-kapittel-3-ledd-3">Fiskerimyndighetene har ingen oversikt over eierforhold flere ledd bakover. Dette kan medføre at myndighetene godkjenner et erverv selv om endringen kan føre til at én eier gjennom flere ledd får kontroll over flere tillatelser enn forskriftens § 5 tillater. En godkjenning av overføring etter § 3 er imidlertid ikke en dispensasjon fra reglene om antallsbegrensningen. Det er eierens egen plikt å se til at forskriftens bestemmelser blir overholdt, og at nødvendig tillatelse innhentes.</article></section><section class="section" id="kapittel-5-kapittel-2-kapittel-4" data-lovdata-URL="LTI/forskrift/2001-02-16-158/KAPITTEL_5-2-4"><h4>Til § 4 Meldeplikt ved endring av eierstruktur</h4><article class="legalP" id="kapittel-5-kapittel-2-kapittel-4-ledd-1">Enhver endring i eierforhold i selskaper med tillatelse til å drive oppdrett av laks og ørret skal meldes til Fiskeridirektoratet. Det er kun endringer i eiersammensetningen til det foretaket som står som konsesjonær som skal meldes. Dette er i samsvar med tidligere praksis.</article><article class="legalP" id="kapittel-5-kapittel-2-kapittel-4-ledd-2">Fiskeriforvaltningen får gjennom meldepliktordningen oversikt over det til en hver tid gjeldene eierskap i de selskaper som har konsesjonsrettigheter. Denne oversikten er bl.a. nødvendig av hensyn til kontroll med ulike driftsforhold, herunder krav om kompetanse.</article></section><section class="section" id="kapittel-5-kapittel-2-kapittel-5" data-lovdata-URL="LTI/forskrift/2001-02-16-158/KAPITTEL_5-2-5"><h4>Til § 5 Antallsregulering</h4><article class="legalP" id="kapittel-5-kapittel-2-kapittel-5-ledd-1">Etter bestemmelsens første ledd må det innhentes tillatelse fra Fiskeridepartementet ved erverv som medfører kontroll over mer enn 10% av samlet konsesjonsvolum. Etter annet ledd må erververen innhente ny tillatelse fra Fiskeridepartementet dersom det ved senere erverv oppnås kontroll av mer enn 15% av samlet konsesjonsvolum. Videre kan departementet ikke gi tillatelse til erverv som medfører at erververen oppnår kontroll med mer enn 20% av samlet konsesjonsvolum.</article><article class="legalP" id="kapittel-5-kapittel-2-kapittel-5-ledd-2">På bakgrunn av tilgjengelig tallmateriale når utkast til forskrift ble sendt på høring 30. november 2000 utgjorde 10% om lag 935.000 m<sup>3</sup> (tilsvarende 78 normalkonsesjoner på 12.000 m<sup>3</sup> ), 15% om lag 1.402.500 m<sup>3</sup> (tilsvarende 117 normalkonsesjoner) og 20% om lag 1.870.000 (tilsvarende 156 normalkonsesjoner).</article><article class="legalP" id="kapittel-5-kapittel-2-kapittel-5-ledd-3">Det følger av bestemmelsens første og annet ledd at det kan disponeres fritt inntil 15% når tillatelse etter første ledd er gitt. Likeledes har man en fri disposisjonsrett inntil 20% om tillatelse er gitt etter annet ledd. Annet kan imidlertid bestemmes i medhold av departementets enkeltvedtakskompetanse i oppdrettslovens § 6 tredje ledd, jf. fremstilling nedenfor.</article><article class="legalP" id="kapittel-5-kapittel-2-kapittel-5-ledd-4">Av første ledd fremgår det at direkte og indirekte eierskap er likestilt i fastsettelse av hvor stort konsesjonsvolum man ansees å ha kontroll over. Det er således uten betydning om man har kontroll med konsesjonsrettigheter gjennom en flerleddet selskapsstruktur.</article><article class="legalP" id="kapittel-5-kapittel-2-kapittel-5-ledd-5">Når det i bestemmelsen fremgår at tillatelse fra Fiskeridepartementet må innhentes dersom erververen «...på en måte oppnås tilsvarende kontroll,...» er dette for å presisere at det er realiteten som avgjør, slik at formålet med bestemmelsen ikke omgås, for eksempel ved å inndele eierandelene i stemmeberettigede og ikke stemmeberettigede andeler, aksjonæravtaler og lignende.</article><article class="legalP" id="kapittel-5-kapittel-2-kapittel-5-ledd-6">Bestemmelsen er gitt i medhold av oppdrettslovens § 6 tredje ledd. Oppdrettsloven § 6 tredje ledd gir i tillegg departementet en enkeltvedtakskompetanse. Departementets enkeltvedtakskompetanse er å anse som et supplement til kravet om tillatelse til vekst over 10% og 15% etter § 5 i denne forskriften. Fiskeridepartementet kan således ved enkeltvedtak etter oppdrettsloven § 6 tredje ledd bestemme at tillatelse må innhentes selv om det ikke kreves tillatelse etter forskriftens § 5. Eksempelvis vil man ved enkeltvedtak kunne kreve at selskaper som allerede har kontroll med mer en 10% av konsesjonsvolumet må innhente tillatelse ved erverv som medfører kontroll over ytterligere konsesjonsvolum inntil 15%.</article><article class="legalP" id="kapittel-5-kapittel-2-kapittel-5-ledd-7">Forskriften skal gi myndighetene en styringsmulighet i forbindelse med eierskifte av konsesjoner og endringer i eierforholdene i selskaper som innehar tillatelse til matfiskoppdrett av laks og ørret, når næringsvirksomheten er over en viss størrelse.</article><article class="legalP" id="kapittel-5-kapittel-2-kapittel-5-ledd-8">Regelverket skal ikke være til hinder for en naturlig omstilling og utvikling i næringen. Blant annet vil utviklingen i den globale matvareomsetningen og ønske om å begrense konsentrasjonen av eksklusive rettigheter i den norske kystsonen måtte sees i sammenheng. Det kan være hensiktsmessig at enkelte aktører er av en slik størrelse at de kan levere produkter i en slik mengde som for eksempel større matvarekjeder krever. Det vil være uheldig om næringsutøverne ikke har anledning til slik tilpasning, men dette må ikke gå på bekostning av næringens rolle som hjørnestein i de mange kystsamfunn.</article><article class="legalP" id="kapittel-5-kapittel-2-kapittel-5-ledd-9">Fiskeridepartementets mål er å bidra til at eierstrukturen i norsk oppdrettsnæring fortsatt skal være variert. En variert næringsstruktur anses å være positivt for den videre utviklingen av norsk havbruksnæring.</article><article class="legalP" id="kapittel-5-kapittel-2-kapittel-5-ledd-10">Ved vurderingen av om tillatelse skal gis, vil de til enhver tid gjeldende politiske målsettinger være sentrale. Dersom ervervet vurderes som et positivt bidrag til å utvikle næringens produksjons- og eksportmuligheter vil dette tillegges vekt. Det vil også være av betydning om antallet store og mindre aktører i næringen anses som forholdsmessig for å skape en solid og dynamisk næring. Det må påregnes at et minstemål for å få innvilget tillatelse vil være at ervervet ikke medfører uheldige konsekvenser for næringen. Videre vil det tillegges vekt om ervervet har positive virkninger for næringens lønnsomhet og utvikling. Det avgjørende vil derfor være en bred vurdering av ervervets betydning for næringen og/eller regionen som helhet. Betydningen for søkerselskapet vil også være et moment i vurderingen.</article><article class="legalP" id="kapittel-5-kapittel-2-kapittel-5-ledd-11">Virkningen for lokalsamfunn vil bli vurdert nøye ved vurderingen av om tillatelse skal gis. I enkelte steder er oppdrettsvirksomheten hjørnestensbedriften, og for sterk sentralisering av havbruksnæringen kan ha en negativ effekt i disse distriktene.</article></section><section class="section" id="kapittel-5-kapittel-2-kapittel-6" data-lovdata-URL="LTI/forskrift/2001-02-16-158/KAPITTEL_5-2-6"><h4>Til § 6 Regional eierbegrensning</h4><article class="legalP" id="kapittel-5-kapittel-2-kapittel-6-ledd-1">Ingen vil kunne kontrollere mer enn 50% av konsesjonsvolumet innenfor en av fiskerimyndighetenes inndelte regioner. Med kontroll etter denne bestemmelsen menes det samme som kontroll etter § 5 første ledd.</article><article class="legalP" id="kapittel-5-kapittel-2-kapittel-6-ledd-2">Forbudet vil ikke ha virkning for allerede etablerte eierforhold som medfører kontroll over 50% innen en region.</article><article class="legalP" id="kapittel-5-kapittel-2-kapittel-6-ledd-3">Kysten er inndelt i følgende ni regioner; Finnmark, Troms, Nordland, Trøndelag, Møre og Romsdal, Sogn og Fjordane, Hordaland, Rogaland og Skagerrakskysten.</article><article class="legalP" id="kapittel-5-kapittel-2-kapittel-6-ledd-4">Nedenfor følger en oversikt pr. 30. november 2000 over fiskerimyndighetenes inndelte regioner og fordelingen av tillatelser til oppdrett av matfisk av laks og ørret i sjø. <table><tbody><tr><td data-text-align="left" data-vertical-align="top">Region Finnmark</td><td data-text-align="right" data-vertical-align="top">71 tillatelser</td></tr><tr><td data-text-align="left" data-vertical-align="top">Region Troms</td><td data-text-align="right" data-vertical-align="top">72 tillatelser</td></tr><tr><td data-text-align="left" data-vertical-align="top">Region Nordland</td><td data-text-align="right" data-vertical-align="top">129 tillatelser</td></tr><tr><td data-text-align="left" data-vertical-align="top">Region Trøndelag</td><td data-text-align="right" data-vertical-align="top">133 tillatelser</td></tr><tr><td data-text-align="left" data-vertical-align="top">Region Møre og Romsdal</td><td data-text-align="right" data-vertical-align="top">95 tillatelser</td></tr><tr><td data-text-align="left" data-vertical-align="top">Region Sogn og Fjordane</td><td data-text-align="right" data-vertical-align="top">72 tillatelser</td></tr><tr><td data-text-align="left" data-vertical-align="top">Region Hordaland</td><td data-text-align="right" data-vertical-align="top">139 tillatelser</td></tr><tr><td data-text-align="left" data-vertical-align="top">Region Rogaland</td><td data-text-align="right" data-vertical-align="top">48 tillatelser</td></tr><tr><td data-text-align="left" data-vertical-align="top">Region Skagerrakskysten</td><td data-text-align="right" data-vertical-align="top">18 tillatelser</td></tr></tbody></table></article></section><section class="section" id="kapittel-5-kapittel-2-kapittel-7" data-lovdata-URL="LTI/forskrift/2001-02-16-158/KAPITTEL_5-2-7"><h4>Til § 7 Dokumentasjon</h4><article class="legalP" id="kapittel-5-kapittel-2-kapittel-7-ledd-1">Bestemmelsens første ledd inneholder krav til informasjon Fiskeridirektoratet trenger for å vurdere endringer i eierstruktur. Dette er opplysninger som også tidligere ble krevd ved melding om endringer i eierstrukturen.</article><article class="legalP" id="kapittel-5-kapittel-2-kapittel-7-ledd-2">I § 7 andre ledd er det oppstilt krav til hvilke opplysninger som skal gis for de tilfeller som faller inn under forskriftens § 5. Det er i disse tilfellene nødvendig med mer utdypende informasjon om virksomheten med mer, da det kan være tale om erverv med vidtrekkende virkninger.</article><article class="legalP" id="kapittel-5-kapittel-2-kapittel-7-ledd-3">I siste ledd presiseres det at fiskerimyndighetene kan be om ytterligere informasjon der dette anses nødvendig.</article><article class="legalP" id="kapittel-5-kapittel-2-kapittel-7-ledd-4">Ved overføring av konsesjoner, jf. § 3 er departementet av den oppfatning at dagens praksis fungerer bra ved at det benyttes et standardisert skjema hvor også opplysninger om at avhenders kreditor er informert om overføringen fremgår.</article></section><section class="section" id="kapittel-5-kapittel-2-kapittel-8" data-lovdata-URL="LTI/forskrift/2001-02-16-158/KAPITTEL_5-2-8"><h4>Til § 8 Frist for innsendelse</h4><article class="legalP" id="kapittel-5-kapittel-2-kapittel-8-ledd-1">Det er satt en frist på 30 dager for innsendelse av dokumentasjon i forbindelse med melding etter § 4 og søknad etter § 3.</article><article class="legalP" id="kapittel-5-kapittel-2-kapittel-8-ledd-2">Fiskerimyndighetene vil forholde seg til de opplysninger som til enhver tid er registrert og godkjent. Det har vært tilfeller hvor det ikke har vært samsvar mellom de opplysningene fiskerimyndighetene har sittet inne med og det selskapene selv har basert seg på. For å redusere unødvendig usikkerhet mht. eierforhold fastsettes det en frist for innsendelse av dokumentasjon ved endringer som nevnt i § 3 og § 4.</article></section><section class="section" id="kapittel-5-kapittel-2-kapittel-9" data-lovdata-URL="LTI/forskrift/2001-02-16-158/KAPITTEL_5-2-9"><h4>Til § 9 Tvangsmulkt</h4><article class="legalP" id="kapittel-5-kapittel-2-kapittel-9-ledd-1">Fiskerimyndighetene kan pålegge tvangsmulkt ved overtredelse av forskriften. Reglene for tvangsmulkt følger av § 17 i oppdrettsloven og forskrift av 12. juli 1989 nr. 551 om tvangsmidler etter kapittel IV i lov om oppdrett av fisk, skalldyr m.v.</article></section><section class="section" id="kapittel-5-kapittel-2-kapittel-10" data-lovdata-URL="LTI/forskrift/2001-02-16-158/KAPITTEL_5-2-10"><h4>Til § 10 Dispensasjon</h4><article class="legalP" id="kapittel-5-kapittel-2-kapittel-10-ledd-1">Bestemmelsen gir hjemmel til å gjøre unntak i særlige tilfelle.</article></section></section><section class="section" data-name="kap3" id="kapittel-5-kapittel-3" data-lovdata-URL="LTI/forskrift/2001-02-16-158/KAPITTEL_5-3"><h3>3. Økonomiske og administrative kostnader</h3><article class="legalP" id="kapittel-5-kapittel-3-ledd-1">Forslaget vil kunne medføre noe økt belastning på fiskeriforvaltningen. Utgiftene vil bli dekket innenfor eksisterende budsjettrammer.</article></section></section></main></body></html>