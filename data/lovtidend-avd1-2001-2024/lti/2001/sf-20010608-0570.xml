<!DOCTYPE html><html lang="no"><head><title>Forskrift om tomtefeste m.m.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-06-08-570</dd><dt class="dokid">DokumentID</dt><dd class="dokid">LTI/forskrift/2001-06-08-570</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 7</dd><dt class="dateInForce">I kraft fra</dt><dd class="dateInForce">2002-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1986-12-05-2166</li><li>forskrift/1990-12-21-1023</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1996-12-20-106/§15</li><li>lov/1996-12-20-106/§32</li><li>lov/1996-12-20-106/§33</li><li>lov/1996-12-20-106/§36</li><li>lov/1992-07-03-93/§2-10</li><li>lov/1993-06-11-66/§1</li></ul></dd><dt class="dateOfPublication">Kunngjort</dt><dd class="dateOfPublication">2001-06-08</dd><dt class="journalNumber">Journalnummer</dt><dd class="journalNumber">2001-0638</dd><dt class="titleShort">Korttittel</dt><dd class="titleShort">Forskrift om tomtefeste m.m.</dd><dt class="title">Tittel</dt><dd class="title">Forskrift om tomtefeste m.m.</dd><dt class="miscInformation">Annet om dokumentet</dt><dd class="miscInformation">Fastsett ved kgl.res. 8. juni 2001 med heimel i lov av 20. desember 1996 nr. 106 om tomtefeste § 15 sjette ledd, § 32, § 33 og § 36 første og femte ledd, lov av 3. juli 1992 nr. 93 om avhending av fast eigedom (avhendingslova) § 2-10 tredje ledd og lov av 11. juni 1993 nr. 66 om pristiltak § 1 nr. 1. Fremja av Justis- og politidepartementet.</dd><dt class="refid">RefID</dt><dd class="refid">forskrift/2001-06-08-570</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tomtefeste m.m.<ul class="tocSubUl"><li>Kapittel I. Festeavgift<ul class="tocSubUl"><li>§ 1. (Regulering av festeavgift)</li><li>§ 2. (Innkrevjing av festeavgift på grunnlag av eldre festeavtaler)</li></ul></li><li>Kapittel II. Innløysing av festetomt<ul class="tocSubUl"><li>§ 3. (Samtykke til innløysing)</li><li>§ 4. (Innløysing av tomt til fritidshus når tomta høyrer til familie- eller kombinasjonsbruk)</li><li>§ 5. (Kva som skal følgje med ved innløysing i område der det er festa bort tomter til fritidshus etter ei samla plan og ved punktfeste)</li><li>§ 6. (Om utsetjing av avgjerd om innløysing)</li><li>§ 7. (Kapitaliseringsrente)</li></ul></li><li>Kapittel III. Regulering og avløysing av terminvis betaling etter avhendingslova § 2-10<ul class="tocSubUl"><li>§ 8. (Regulering av terminvis pengesum)</li><li>§ 9. (Avløysing av terminvis betaling)</li></ul></li><li>Kapittel IV. Ikraftsetjing m.m.<ul class="tocSubUl"><li>§ 10. (Ikraftsetjing. Oppheving av forskrifter.)</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2001-06-08-570" id="dokument"><h1>Forskrift om tomtefeste m.m.</h1><section class="section" data-name="kapI" id="kapittel-1" data-lovdata-URL="LTI/forskrift/2001-06-08-570/KAPITTEL_1"><h2>Kapittel I. Festeavgift</h2><article class="legalArticle" data-lovdata-URL="LTI/forskrift/2001-06-08-570/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">(Regulering av festeavgift)</span></h3><article class="legalP" id="kapittel-1-paragraf-1-ledd-1">Når festeavgift skal bli regulert i samsvar med endringa i pengeverdien, skal reguleringa skje i samsvar med utviklinga i (den berekna) konsumprisindeksen frå Statistisk sentralbyrå. I festehøve frå før 1865 skal ein regulere festeavgifta ut frå utviklinga i konsumprisindeksen frå 1865.</article></article><article class="legalArticle" data-lovdata-URL="LTI/forskrift/2001-06-08-570/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">(Innkrevjing av festeavgift på grunnlag av eldre festeavtaler)</span></h3><article class="legalP" id="kapittel-1-paragraf-2-ledd-1">For tida fram til festeavgifta i det einskilde festehøvet første gong er blitt regulert etter lov av 20. desember 1996 nr. 106 om tomtefeste § 15, kan det ikkje krevjast inn ei høgare festeavgift enn den som lovleg kunne krevjast inn då lova blei sett i kraft. Dersom beløpet som kan krevjast inn etter første punktum, er lågare enn den festeavgifta som er fastsett i festehøvet, kan bortfestaren kvart år justere beløpet opp i samsvar med endringa i konsumprisindeksen frå Statistisk sentralbyrå.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2001-06-08-570/KAPITTEL_2"><h2>Kapittel II. Innløysing av festetomt</h2><article class="legalArticle" data-lovdata-URL="LTI/forskrift/2001-06-08-570/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">(Samtykke til innløysing)</span></h3><article class="legalP" id="kapittel-2-paragraf-1-ledd-1">Retten som Kongen har til å gje samtykke til innløysing etter tomtefestelova § 32 og § 33 blir lagt til fylkesmannen. Justisdepartementet er klageinstans for fylkesmannens vedtak om å gje eller avslå samtykke til innløysing.</article><article class="legalP" id="kapittel-2-paragraf-1-ledd-2">Søknaden om innløysing skal sendast til fylkesmannen, som vurderer om det trengst konsesjon eller fråsegn frå landbruksstyresmaktene om delingsforbodet etter § 12 i jordlova, og om det bør hentast inn fråsegn frå plan- og bygningsstyresmakta eller andre organ. Fylkesmannen innhentar fråsegn frå bortfestaren og sender saka til vedkomande styresmakter som skal gje fråsegn.</article></article><article class="legalArticle" data-lovdata-URL="LTI/forskrift/2001-06-08-570/§4" data-name="§4" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">(Innløysing av tomt til fritidshus når tomta høyrer til familie- eller kombinasjonsbruk)</span></h3><article class="legalP" id="kapittel-2-paragraf-2-ledd-1">Ein eigedom blir rekna som eit familie- eller kombinasjonsbruk etter tomtefestelova § 33 når<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-2-ledd-1-punkt-1"><article class="legalP" id="kapittel-2-paragraf-2-ledd-1-punkt-1-ledd-1">det landbruksarealet som høyrer til eigedomen, med tillegg av rettar og lunnende, ikkje er vesentleg større enn det som trengst for å gje eigaren (brukaren) med huslyd trygge økonomiske kår, og</article></article></li><li data-li-identifier="b)" data-name="b)"><article class="listArticle" id="kapittel-2-paragraf-2-ledd-1-punkt-2"><article class="legalP" id="kapittel-2-paragraf-2-ledd-1-punkt-2-ledd-1">eigedomen ikkje er mindre enn at det den kastar av seg som jord-, skog- eller hagebruk, gjev eit tilskot å rekne med for levekåra til eigaren (brukaren) med huslyd, og</article></article></li><li data-li-identifier="c)" data-name="c)"><article class="listArticle" id="kapittel-2-paragraf-2-ledd-1-punkt-3"><article class="legalP" id="kapittel-2-paragraf-2-ledd-1-punkt-3-ledd-1">eigedomen blir driven som sjølvstendig eining innan landbruket, eller – dersom gardsdrifta til så lenge er nedlagt eller jorda er leigt bort – det må reknast med at eigedomen kan kome i drift att som sjølvstendig eining før det er gått 5 år frå gardsdrifta blei nedlagt eller jorda blei leigt bort.</article></article></li></ul></article><article class="legalP" id="kapittel-2-paragraf-2-ledd-2">Festeareal som høyrer til bruket blir rekna å utgjere ein turvande del av inntektsgrunnlaget etter tomtefestelova § 33 når festeinntektene til saman utgjer ein tidel eller meir av totalinnkoma ved drift av eigedomen som jord-, skog- eller hagebruk.</article></article><article class="legalArticle" data-lovdata-URL="LTI/forskrift/2001-06-08-570/§5" data-name="§5" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>. <span class="legalArticleTitle">(Kva som skal følgje med ved innløysing i område der det er festa bort tomter til fritidshus etter ei samla plan og ved punktfeste)</span></h3><article class="legalP" id="kapittel-2-paragraf-3-ledd-1">I tilhøve som nemnt i tomtefestelova § 36 femte leddet kan fylkesmannen avgjere kva som skal følgje med ved innløysinga, dersom ein part ber om det. Fylkesmannen kan heilt eller delvis overlate til skjønnsretten å treffe avgjerd etter første punktum. Justisdepartementet er klageinstans for avgjerd som fylkesmannen har gjort.</article><article class="legalP" id="kapittel-2-paragraf-3-ledd-2">Innanfor dei vilkåra som i tilfelle er fastsette for innløysing i planområde, kan fylkesmannen eller skjønnsretten ta alle avgjerder som er turvande for å halde oppe:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-3-ledd-2-punkt-1"><article class="legalP" id="kapittel-2-paragraf-3-ledd-2-punkt-1-ledd-1">grunndisponering som er fastsett i plan for område,</article></article></li><li data-li-identifier="b)" data-name="b)"><article class="listArticle" id="kapittel-2-paragraf-3-ledd-2-punkt-2"><article class="legalP" id="kapittel-2-paragraf-3-ledd-2-punkt-2-ledd-1">skyldnader som festarane har vorte pålagde eller kan påleggjast til opparbeiding eller vedlikehald av fellesanlegg eller til gjennomføring av andre felles tiltak, og</article></article></li><li data-li-identifier="c)" data-name="c)"><article class="listArticle" id="kapittel-2-paragraf-3-ledd-2-punkt-3"><article class="legalP" id="kapittel-2-paragraf-3-ledd-2-punkt-3-ledd-1">rådvaldsband over tomtearealet som følgjer av det tidlegare rettshøvet.</article></article></li></ul></article><article class="legalP" id="kapittel-2-paragraf-3-ledd-3">For fylkesmannens sakshandsaming før han treffer avgjerd etter første leddet første punktum eller overlet saka til skjønnsretten etter første leddet andre punktum, gjeld § 3 andre leddet tilsvarande. Kommunen der området ligg skal varslast til skjønn som blir halde etter første leddet andre punktum og har rett til å møte. Einkvar som har festerett til tomt i planområdet, har rett til å møte, jamvel om han ikkje har kravd eller søkt om samtykke til innløysing.</article></article><article class="legalArticle" data-lovdata-URL="LTI/forskrift/2001-06-08-570/§6" data-name="§6" id="kapittel-2-paragraf-4"><h3 class="legalArticleHeader"><span class="legalArticleValue">§ 6</span>. <span class="legalArticleTitle">(Om utsetjing av avgjerd om innløysing)</span></h3><article class="legalP" id="kapittel-2-paragraf-4-ledd-1">Før fylkesmannen fastset kva som skal følgje med ved innløysing av tomt i eit område der tomter er festa bort etter ein samla plan, skal han søkje å klarleggje om også andre festarar i området vil be om at fylkesmannen fastset kva som skal følgje med ved ei innløysing. I så fall skal alle sakene så langt råd er takast opp og avgjerast under eitt. Avgjerda kan utsetjast i inntil ti år dersom omsynet til sams førehaving gjer dette turvande, men ikkje lenger enn fem år utan at det ligg føre særlege grunnar.</article><article class="legalP" id="kapittel-2-paragraf-4-ledd-2">Fylkesmannen kan innan same perioden også utsetje avgjerder som gjeld samtykke til innløysing av tomter innan området. Festeretten står i alle høve ved lag så lenge søknad om innløysing ikkje er endeleg avgjort.</article></article><article class="legalArticle" data-lovdata-URL="LTI/forskrift/2001-06-08-570/§7" data-name="§7" id="kapittel-2-paragraf-5"><h3 class="legalArticleHeader"><span class="legalArticleValue">§ 7</span>. <span class="legalArticleTitle">(Kapitaliseringsrente)</span></h3><article class="legalP" id="kapittel-2-paragraf-5-ledd-1">Ved fastsetjing av innløysingssum etter tomtefestelova § 36 første leddet skal det leggjast til grunn ei rente på 5% når ein skal finne kapitalverdien.</article></article></section><section class="section" data-name="kapIII" id="kapittel-3" data-lovdata-URL="LTI/forskrift/2001-06-08-570/KAPITTEL_3"><h2>Kapittel III. Regulering og avløysing av terminvis betaling etter avhendingslova § 2-10</h2><article class="legalArticle" data-lovdata-URL="LTI/forskrift/2001-06-08-570/§8" data-name="§8" id="kapittel-3-paragraf-1"><h3 class="legalArticleHeader"><span class="legalArticleValue">§ 8</span>. <span class="legalArticleTitle">(Regulering av terminvis pengesum)</span></h3><article class="legalP" id="kapittel-3-paragraf-1-ledd-1">Regulering i samsvar med endringa i pengeverdien av den terminvise pengesummen etter avhendingslova § 2-10 første leddet, jf. tredje leddet, skal skje etter føresegnene i § 1.</article></article><article class="legalArticle" data-lovdata-URL="LTI/forskrift/2001-06-08-570/§9" data-name="§9" id="kapittel-3-paragraf-2"><h3 class="legalArticleHeader"><span class="legalArticleValue">§ 9</span>. <span class="legalArticleTitle">(Avløysing av terminvis betaling)</span></h3><article class="legalP" id="kapittel-3-paragraf-2-ledd-1">Ved fastsetjing av avløysingssum etter avhendingslova § 2-10 andre leddet, jf. tredje leddet, skal det leggjast til grunn ei rente på 5% når ein skal finne kapitalverdien.</article></article></section><section class="section" data-name="kapIV" id="kapittel-4" data-lovdata-URL="LTI/forskrift/2001-06-08-570/KAPITTEL_4"><h2>Kapittel IV. Ikraftsetjing m.m.</h2><article class="legalArticle" data-lovdata-URL="LTI/forskrift/2001-06-08-570/§10" data-name="§10" id="kapittel-4-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">(Ikraftsetjing. Oppheving av forskrifter.)</span></h3><article class="legalP" id="kapittel-4-paragraf-1-ledd-1">Forskrifta her tek til å gjelde 1. januar 2002. Frå same tid held forskrift av 5. desember 1986 nr. 2166 om innløysing av festetomter til bustadhus og fritidshus opp å gjelde, med dei unntaka som følgjer av tomtefestelova § 44 tredje leddet. Forskrift av 21. desember 1990 nr. 1023 om forhøyelse av festeavgifter opphevast også frå same dato.</article></article></section></main></body></html>