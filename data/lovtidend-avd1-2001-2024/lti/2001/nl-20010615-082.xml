<!DOCTYPE html><html lang="no"><head><title>Lov om endringer i lov 29. juni 1990 nr. 50 om produksjon, omforming, overføring, omsetning og fordeling av energi m.m. (energiloven).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2001-06-15-82</dd><dt class="dokid">DokumentID</dt><dd class="dokid">LTI/lov/2001-06-15-82</dd><dt class="ministry">Departement</dt><dd class="ministry"><ul><li>Olje- og energidepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 7</dd><dt class="dateInForce">I kraft fra</dt><dd class="dateInForce">Kongen bestemmer.</dd><dt class="changesToDocuments">Endrer</dt><dd class="changesToDocuments"><ul><li>lov/1917-12-14-16</li><li>lov/1917-12-14-17</li><li>lov/1990-06-29-50</li></ul></dd><dt class="dateOfPublication">Kunngjort</dt><dd class="dateOfPublication">2001-06-15</dd><dt class="journalNumber">Journalnummer</dt><dd class="journalNumber">2001-0703</dd><dt class="titleShort">Korttittel</dt><dd class="titleShort">Endringslov til energiloven</dd><dt class="title">Tittel</dt><dd class="title">Lov om endringer i lov 29. juni 1990 nr. 50 om produksjon, omforming, overføring, omsetning og fordeling av energi m.m. (energiloven).</dd><dt class="miscInformation">Annet om dokumentet</dt><dd class="miscInformation">Ot.prp.nr.56 (2000–2001), Innst.O.nr.112 (2000–2001) og Besl.O.nr.111 (2000–2001). Odels- og lagtingsvedtak hhv. 30. mai og 7. juni 2001. Fremmet av Olje- og energidepartementet.</dd><dt class="refid">RefID</dt><dd class="refid">lov/2001-06-15-82</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i lov 29. juni 1990 nr. 50 om produksjon, omforming, overføring, omsetning og fordeling av energi m.m. (energiloven).<ul class="tocSubUl"><li>I</li><li>II</li><li>III</li></ul></li></ul></dd></dl></header><main class="documentBody" data-lovdata-URL="LTI/lov/2001-06-15-82" id="dokument"><h1>Lov om endringer i lov 29. juni 1990 nr. 50 om produksjon, omforming, overføring, omsetning og fordeling av energi m.m. (energiloven).</h1><article class="defaultP" data-text-size="small">Endring i følgende andre lover:<ul class="defaultList" data-text-size="small"><li data-li-identifier="1." data-name="1."><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov av 14. desember 1917 nr. 16 om erverv av vannfall, bergverk og annen fast eiendom m.v.</article></article></li><li data-li-identifier="2." data-name="2."><article class="listArticle" data-text-size="small" id="punkt-2"><article class="legalP" id="punkt-2-ledd-1">Lov av 14. desember 1917 nr. 17 om vasdragsreguleringer.</article></article></li></ul></article><section class="section" data-name="kapI" id="kapittel-1" data-lovdata-URL="LTI/lov/2001-06-15-82/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I lov 29. juni 1990 nr. 50 om produksjon, omforming, overføring, omsetning og fordeling av energi m.m. (energiloven) gjøres følgende endringer:</article> <article class="defaultP" margin-top="true">Lovens tittel skal lyde:</article><article class="legalP" id="kapittel-1-ledd-2"><i>Om produksjon, omforming, overføring, omsetning, fordeling og bruk av energi m.m. (energiloven)</i></article> <article class="defaultP" margin-top="true">§ 1-1 fjerde ledd skal lyde:</article><article class="legalP" id="kapittel-1-ledd-3">Departementet fastsetter hvor stor ytelse eller hvor mange abonnenter et fjernvarmeanlegg skal ha for at loven kommer til anvendelse. Anlegg som unntas fra loven kan pålegges å knytte seg til andre anlegg etter bestemmelsene i § 5-3.</article> <article class="defaultP" margin-top="true">§ 1-2 skal lyde:<p class="leddfortsettelse"><strong>§ 1-2.</strong> <i>(Formål)</i></p></article><article class="legalP" id="kapittel-1-ledd-4">Loven skal sikre at produksjon, omforming, overføring, omsetning, fordeling og bruk av energi foregår på en samfunnsmessig rasjonell måte, herunder skal det tas hensyn til allmenne og private interesser som blir berørt.</article> <article class="defaultP" margin-top="true">§ 1-4 skal lyde:<p class="leddfortsettelse"><strong>§ 1-4.</strong> <i>(Statens anlegg)</i></p></article><article class="legalP" id="kapittel-1-ledd-5">Lovens bestemmelser i §§ 2-2 annet og tredje ledd, 3-2, 3-3, 3-5, 7-2 og 7-3 gjelder ikke for statens anlegg.</article> <article class="defaultP" margin-top="true">Nåværende § 2-1 oppheves.</article> <article class="defaultP" margin-top="true">Nåværende § 2-2 blir § 2-1 og skal lyde:<p class="leddfortsettelse"><strong>§ 2-1.</strong> <i>(Søknad)</i></p></article><article class="legalP" id="kapittel-1-ledd-6">Søknad etter denne lov sendes konsesjonsmyndigheten.</article><article class="legalP" id="kapittel-1-ledd-7">For søknader som omfattes av plan- og bygningsloven av 14. juni 1985 nr. 77 kapittel VII-a skal konsekvensutredninger vedlegges søknaden.</article><article class="legalP" id="kapittel-1-ledd-8">Søknaden skal gi de opplysninger som er nødvendig for å vurdere om tillatelse bør gis og hvilke vilkår som skal settes. Departementet kan fastsette hvilke opplysninger eller undersøkelser søkeren må sørge for.</article><article class="legalP" id="kapittel-1-ledd-9">Samtidig med søknad om kraftverksutbygging etter vassdragslovgivningen skal det som regel innsendes søknad om bygging av anlegg for produksjon, omforming og overføring av elektrisk kraft.</article><article class="legalP" id="kapittel-1-ledd-10">Søknad som tilfredsstiller kravene etter denne paragrafen skal legges ut i Norges vassdrags- og energidirektorat og i berørte kommuner eller annet høvelig sted i distriktet til gjennomsyn. Ved utleggelse fastsettes frist for å avgi uttalelse til konsesjonsmyndigheten. Utleggelse kan unnlates når det finnes ubetenkelig.</article><article class="legalP" id="kapittel-1-ledd-11">Kunngjøring av søknaden, en kort beskrivelse av planene, opplysninger om hvor søknaden er utlagt og fristen for å gi uttalelse skal rykkes inn i Norsk lysingsblad og i en eller flere aviser alminnelig lest i distriktet. Søkeren betaler utgiftene ved utleggelse og kunngjøring. Kunngjøring kan unnlates når det finnes ubetenkelig.</article><article class="legalP" id="kapittel-1-ledd-12">Offentlige organer og andre som tiltaket direkte gjelder, skal få søknaden tilsendt til uttalelse. Ved utsendelse fastsettes en frist for å avgi uttalelse til konsesjonsmyndigheten. Høring kan unnlates når det finnes ubetenkelig.</article><article class="legalP" id="kapittel-1-ledd-13">Behandlingen av en søknad etter denne lov kan utsettes i påvente av en energiplan etter § 5B-1.</article> <article class="defaultP" margin-top="true">Nåværende § 2-3 blir § 2-2.</article> <article class="defaultP" margin-top="true">§ 2-2 første ledd skal lyde:</article><article class="legalP" id="kapittel-1-ledd-14">Vedtak etter denne lov fattes av departementet.</article> <article class="defaultP" margin-top="true">§ 3-1 andre ledd skal lyde:</article><article class="legalP" id="kapittel-1-ledd-15">Departementet fastsetter hvor høy spenningen for et elektrisk anlegg skal være for at denne bestemmelse får anvendelse.</article> <article class="defaultP" margin-top="true">§ 3-2 skal lyde:<p class="leddfortsettelse"><strong>§ 3-2.</strong> <i>(Områdekonsesjon)</i></p></article><article class="legalP" id="kapittel-1-ledd-16">Innen et område kan konsesjon gis for bygging og drift av anlegg for fordeling av elektrisk energi med spenning opp til et nivå som fastsettes av departementet.</article> <article class="defaultP" margin-top="true">§ 3-3 første ledd skal lyde:</article><article class="legalP" id="kapittel-1-ledd-17">Den som gis områdekonsesjon etter § 3-2 skal levere elektrisk energi til abonnentene innenfor det geografiske området konsesjonen gjelder for.</article> <article class="defaultP" margin-top="true">§ 3-3 annet og fjerde ledd oppheves. Nåværende tredje ledd blir annet ledd.</article> <article class="defaultP" margin-top="true">§ 3-4 skal lyde:<p class="leddfortsettelse"><strong>§ 3-4.</strong> <i>(Vilkår)</i></p></article><article class="legalP" id="kapittel-1-ledd-18">For konsesjoner etter §§ 3-1 og 3-2 kan departementet gi nærmere forskrifter og fastsette vilkår:<ul class="defaultList"><li data-li-identifier="1." data-name="1."><article class="listArticle" id="kapittel-1-ledd-18-punkt-1"><article class="legalP" id="kapittel-1-ledd-18-punkt-1-ledd-1">av hensyn til etterspørsel av elektrisk energi og til en rasjonell energiforsyning.</article></article></li><li data-li-identifier="2." data-name="2."><article class="listArticle" id="kapittel-1-ledd-18-punkt-2"><article class="legalP" id="kapittel-1-ledd-18-punkt-2-ledd-1">om påbegynnelse, bygging, utførelse, idriftsettelse, vedlikehold, drift og nedleggelse av det elektriske anlegget.</article></article></li><li data-li-identifier="3." data-name="3."><article class="listArticle" id="kapittel-1-ledd-18-punkt-3"><article class="legalP" id="kapittel-1-ledd-18-punkt-3-ledd-1">om utnyttelse av det enkelte kraftverk.</article></article></li><li data-li-identifier="4." data-name="4."><article class="listArticle" id="kapittel-1-ledd-18-punkt-4"><article class="legalP" id="kapittel-1-ledd-18-punkt-4-ledd-1">for å unngå skader på natur og kulturverdier.</article></article></li><li data-li-identifier="5." data-name="5."><article class="listArticle" id="kapittel-1-ledd-18-punkt-5"><article class="legalP" id="kapittel-1-ledd-18-punkt-5-ledd-1">om konsesjonærens organisasjon og kompetanse, kompetanse hos den som overlates driftsoppgaver og bestemmelser som regulerer bortsettelse av drift.</article></article></li></ul></article><article class="legalP" id="kapittel-1-ledd-19">Departementet kan i forbindelse med den enkelte konsesjon fastsette ytterligere vilkår dersom det finnes påkrevet av allmenne eller private interesser.</article> <article class="defaultP" margin-top="true">§ 3-5 første ledd skal lyde:</article><article class="legalP" id="kapittel-1-ledd-20">Departementet kan treffe vedtak om ekspropriasjon av anlegg for omforming, overføring og fordeling av elektrisk energi.</article> <article class="defaultP" margin-top="true">§ 4-1 skal lyde:<p class="leddfortsettelse"><strong>§ 4-1.</strong> <i>(Omsetningskonsesjon)</i></p></article><article class="legalP" id="kapittel-1-ledd-21">Uten konsesjon kan ingen andre enn staten stå for omsetning av elektrisk energi. Departementet avgjør i tvilstilfelle om konsesjonsplikt foreligger.</article><article class="legalP" id="kapittel-1-ledd-22">For konsesjoner etter første ledd kan departementet gi nærmere forskrifter og fastsette vilkår om:<ul class="defaultList"><li data-li-identifier="1." data-name="1."><article class="listArticle" id="kapittel-1-ledd-22-punkt-1"><article class="legalP" id="kapittel-1-ledd-22-punkt-1-ledd-1">den interne organisering og regnskapsførsel hos konsesjonæren.</article></article></li><li data-li-identifier="2." data-name="2."><article class="listArticle" id="kapittel-1-ledd-22-punkt-2"><article class="legalP" id="kapittel-1-ledd-22-punkt-2-ledd-1">markedsadgang for alle som etterspør nettjenester ved å tilby ikke-diskriminerende og objektive punkttariffer og vilkår.</article></article></li><li data-li-identifier="3." data-name="3."><article class="listArticle" id="kapittel-1-ledd-22-punkt-3"><article class="legalP" id="kapittel-1-ledd-22-punkt-3-ledd-1">nøytral opptreden av netteier.</article></article></li><li data-li-identifier="4." data-name="4."><article class="listArticle" id="kapittel-1-ledd-22-punkt-4"><article class="legalP" id="kapittel-1-ledd-22-punkt-4-ledd-1">fastsettelse og beregning av tariffer og inntekter ved salg av nettjenester.</article></article></li><li data-li-identifier="5." data-name="5."><article class="listArticle" id="kapittel-1-ledd-22-punkt-5"><article class="legalP" id="kapittel-1-ledd-22-punkt-5-ledd-1">informasjon til kunder tilknyttet konsesjonærens nett.</article></article></li><li data-li-identifier="6." data-name="6."><article class="listArticle" id="kapittel-1-ledd-22-punkt-6"><article class="legalP" id="kapittel-1-ledd-22-punkt-6-ledd-1">annen virksomhet i forbindelse med utbygging og utnyttelse av felles infrastruktur.</article></article></li><li data-li-identifier="7." data-name="7."><article class="listArticle" id="kapittel-1-ledd-22-punkt-7"><article class="legalP" id="kapittel-1-ledd-22-punkt-7-ledd-1">samordning av nett og nettjenester.</article></article></li></ul></article><article class="legalP" id="kapittel-1-ledd-23">Departementet kan fastsette ytterligere vilkår dersom det finnes påkrevet av hensyn til allmenne interesser.</article><article class="legalP" id="kapittel-1-ledd-24">Departementet kan i særlige tilfeller dispensere fra bestemmelser eller vilkår som nevnt i annet og tredje ledd.</article> <article class="defaultP" margin-top="true">§ 4-2 annet ledd skal lyde:</article><article class="legalP" id="kapittel-1-ledd-25">I konsesjonen kan det settes vilkår dersom det finnes påkrevet av allmenne hensyn.</article> <article class="defaultP" margin-top="true">§ 4-3 skal lyde:<p class="leddfortsettelse"><strong>§ 4-3.</strong> <i>(Måling, avregning og fakturering)</i></p></article><article class="legalP" id="kapittel-1-ledd-26">Departementet gir forskrifter om måling, avregning og fakturering.</article><article class="legalP" id="kapittel-1-ledd-27">Myndighet etter regelverket som nevnt i første ledd til å koordinere måling og avregning av kraftomsetning, tillegges den departementet utpeker under nærmere fastsatte vilkår. Den avregningsansvarlige skal sørge for at all innmating og alt uttak av elektrisk energi blir korrekt avregnet slik at det oppnås økonomisk balanse i kraftmarkedet.</article><article class="legalP" id="kapittel-1-ledd-28">Enhver som helt eller delvis eier eller driver nett, produksjon eller organisert markedsplass etter § 4-5, samt omsettere og sluttbrukere plikter å rette seg etter den avregningsansvarliges instrukser under avregningskoordineringen, samt følge de bestemmelser om måling, avregning og fakturering fastsatt i eller i medhold av denne lov. Avgjørelser som fattes av den avregningsansvarlige under utøvelsen av avregningsansvaret er unntatt forvaltningsloven kap. IV-VI og VIII.</article> <article class="defaultP" margin-top="true">Ny § 4-5 skal lyde:<p class="leddfortsettelse"><strong>§ 4-5.</strong> <i>(Organisert markedsplass)</i></p></article><article class="legalP" id="kapittel-1-ledd-29">Uten konsesjon kan ingen andre enn staten forestå organisering eller drift av markedsplass for omsetning av elektrisk energi. Departementet avgjør i tvilstilfelle om konsesjonsplikt foreligger.</article><article class="legalP" id="kapittel-1-ledd-30">I konsesjonen kan det settes vilkår dersom det finnes påkrevet av allmenne hensyn. Departementet kan gi forskrift om aktørenes informasjonsplikt.</article> <article class="defaultP" margin-top="true">§ 5-1 andre og tredje ledd skal lyde:</article><article class="legalP" id="kapittel-1-ledd-31">Departementet kan fastsette hvor stor ytelse eller hvor mange abonnenter et fjernvarmeanlegg skal ha for at denne bestemmelse kommer til anvendelse.</article><article class="legalP" id="kapittel-1-ledd-32">Departementet kan fastsette at denne bestemmelse ikke får anvendelse på fjernvarmeanlegg som forsyner offentlige institusjonsbygg, større forretningsbygg, industriell virksomhet, borettslag eller boligsameier.</article> <article class="defaultP" margin-top="true">§ 5-2 skal lyde:<p class="leddfortsettelse"><strong>§ 5-2.</strong> <i>(Vilkår)</i></p></article><article class="legalP" id="kapittel-1-ledd-33">For konsesjoner etter § 5-1 kan departementet gi nærmere forskrifter og fastsette vilkår:<ul class="defaultList"><li data-li-identifier="1." data-name="1."><article class="listArticle" id="kapittel-1-ledd-33-punkt-1"><article class="legalP" id="kapittel-1-ledd-33-punkt-1-ledd-1">om påbegynnelse, bygging, utførelse, idriftsettelse, vedlikehold, drift og nedleggelse av fjernvarmeanlegget.</article></article></li><li data-li-identifier="2." data-name="2."><article class="listArticle" id="kapittel-1-ledd-33-punkt-2"><article class="legalP" id="kapittel-1-ledd-33-punkt-2-ledd-1">om konsesjonærens organisasjon og kompetanse, kompetanse hos den som overlates driftsoppgaver og bestemmelser som regulerer bortsettelse av drift.</article></article></li></ul></article><article class="legalP" id="kapittel-1-ledd-34">Departementet kan i forbindelse med den enkelte konsesjon fastsette ytterligere vilkår dersom det finnes påkrevet av allmenne eller private interesser.</article> <article class="defaultP" margin-top="true">§ 5-3 skal lyde:<p class="leddfortsettelse"><strong>§ 5-3.</strong> <i>(Tilknytningsplikt)</i></p></article><article class="legalP" id="kapittel-1-ledd-35">Departementet kan pålegge ethvert fjernvarmeanlegg å knytte seg til andre fjernvarmeanlegg såfremt anlegget har et varmesystem som kan tilknyttes.</article> <article class="defaultP" margin-top="true">§ 5-4 fjerde ledd oppheves.</article> <article class="defaultP" margin-top="true">§ 5-5 annet og tredje ledd skal lyde:</article><article class="legalP" id="kapittel-1-ledd-36">Det skal gis melding til konsesjonsmyndigheten om priser og andre leveringsvilkår og endringer i disse fra konsesjonspliktige anlegg.</article><article class="legalP" id="kapittel-1-ledd-37">Enhver som er pålagt å tilknytte seg fjernvarmeanlegg etter plan- og bygningsloven § 66 a, har rett til å klage til konsesjonsmyndigheten over priser og andre leveringsvilkår. Konsesjonsmyndigheten kan gi pålegg om endringer av prisen eller leveringsvilkårene for øvrig.</article> <article class="defaultP" margin-top="true">Nytt kapittel 5A skal lyde:</article> <article class="defaultP" margin-top="true"><i>Kap. 5A. Systemansvar, rasjonering og leveringskvalitet</i></article> <article class="defaultP" margin-top="true"><strong>§ 5A-1.</strong> <i>(Systemansvaret)</i></article><article class="legalP" id="kapittel-1-ledd-38">Departementet gir forskrifter om systemansvaret.</article><article class="legalP" id="kapittel-1-ledd-39">Departementet tildeler myndigheten til å utøve systemansvaret på nærmere fastsatte vilkår. Den systemansvarlige skal sørge for at det til enhver tid er momentan balanse mellom den samlede produksjon og den samlede bruk av kraft hensett til kraftutvekslingen med tilknyttede utenlandske systemer.</article><article class="legalP" id="kapittel-1-ledd-40">Enhver som helt eller delvis eier eller driver nett, produksjon eller organisert markedsplass etter § 4-5, samt omsettere og sluttbrukere plikter å rette seg etter den systemansvarliges instrukser under systemansvaret, samt følge bestemmelser om systemansvaret fastsatt i eller i medhold av denne lov. Avgjørelser som fattes av den systemansvarlige under utøvelsen av systemansvaret er unntatt forvaltningsloven kap. IV-VI og VIII.</article> <article class="defaultP" margin-top="true"><strong>§ 5A-2.</strong> <i>(Rasjonering)</i></article><article class="legalP" id="kapittel-1-ledd-41">Departementet kan sette i verk rasjonering, herunder tvangsmessige leveringsinnskrenkninger eller rekvisisjon, når ekstraordinære forhold tilsier det.</article><article class="legalP" id="kapittel-1-ledd-42">Departementet utpeker en rasjoneringsmyndighet som er ansvarlig for planlegging og administrativ gjennomføring av tiltak i forbindelse med rasjonering etter første ledd.</article><article class="legalP" id="kapittel-1-ledd-43">Departementet gir forskrifter om planlegging og gjennomføring av kraftrasjonering, rekvisisjon av kraft og tvangsmessige leveringsinnskrenkninger.</article> <article class="defaultP" margin-top="true"><strong>§ 5A-3.</strong> <i>(Leveringskvalitet)</i></article><article class="legalP" id="kapittel-1-ledd-44">Departementet gir forskrifter om leveringskvaliteten i kraftsystemet og om informasjonsplikten i den forbindelse.</article> <article class="defaultP" margin-top="true">Nytt kapittel 5B skal lyde:</article> <article class="defaultP" margin-top="true"><i>Kap. 5B. Energiplanlegging</i></article> <article class="defaultP" margin-top="true"><strong>§ 5B-1.</strong> <i>(Energiplanlegging)</i></article><article class="legalP" id="kapittel-1-ledd-45">Den som har konsesjon etter §§ 3-1, 3-2 og 5-1 plikter å delta i energiplanlegging.</article><article class="legalP" id="kapittel-1-ledd-46">Departementet gir forskrifter og vilkår om planleggingen.</article> <article class="defaultP" margin-top="true">§ 6-1 annet og tredje ledd skal lyde:</article><article class="legalP" id="kapittel-1-ledd-47">Departementet skal samordne beredskapsplanleggingen og lede kraftforsyningen under beredskap og i krig.</article><article class="legalP" id="kapittel-1-ledd-48">Kraftforsyningens beredskapsorganisasjon kan også pålegges oppgaver i fred ved skade på kraftforsyningsanlegg som følge av naturgitte forhold, teknisk svikt, terror- eller sabotasjeaksjoner, samt i forbindelse med rasjonering etter § 5A-2.</article> <article class="defaultP" margin-top="true">§ 6-1 fjerde ledd oppheves.</article> <article class="defaultP" margin-top="true">§ 6-2 skal lyde:<p class="leddfortsettelse"><strong>§ 6-2.</strong> <i>(Vedtaksmyndighet)</i></p></article><article class="legalP" id="kapittel-1-ledd-49">Etter dette kapittel kan departementet treffe vedtak om sikring av kraftforsyningsanlegg mot skade som skyldes naturgitte forhold, teknisk svikt eller tilsiktede ødeleggelser i fred, under beredskap og krig. Sikringstiltakene kan også omfatte kraftforsyningens ledelse og drift.</article> <article class="defaultP" margin-top="true">§ 6-3 tredje ledd skal lyde:</article><article class="legalP" id="kapittel-1-ledd-50">Når særlige forhold tilsier det, kan departementet bestemme at også anlegg som ikke fyller de minstekrav som er nevnt i andre ledd, skal anses som anlegg av betydning for landets kraftforsyning.</article> <article class="defaultP" margin-top="true">§ 6-4 første ledd skal lyde:</article><article class="legalP" id="kapittel-1-ledd-51">Selskaper som driver virksomhet som omfattes av dette kapittel, kan pålegges for egen regning å sette i verk de sikringstiltak som departementet i hvert enkelt tilfelle finner påkrevd. Medfører gjennomføringen av et pålegg vesentlige utgifter for selskapet som ikke oppveies av motsvarende fordeler, fastsetter departementet det vederlag selskapet skal ha.</article> <article class="defaultP" margin-top="true">§ 6-6 skal lyde:<p class="leddfortsettelse"><strong>§ 6-6.</strong> <i>(Meldeplikt)</i></p></article><article class="legalP" id="kapittel-1-ledd-52">Den som vil bygge, bygge om, endre eller utvide anlegg som nevnt i § 6-3, skal før arbeidet settes i gang melde fra til departementet for å få fastsatt de sikringstiltak som skal gjøres ved anlegget. Meldingen skal være vedlagt de planer, beskrivelser, tegninger og kart som er nødvendige for at vedtak kan treffes.</article><article class="legalP" id="kapittel-1-ledd-53">Eier eller bruker av anlegg er pliktig til å gi departementet og dem departementet gir fullmakt, de opplysninger de ber om, og adgang til anlegg mot gyldig legitimasjon.</article> <article class="defaultP" margin-top="true">§ 6-7 skal lyde:<p class="leddfortsettelse"><strong>§ 6-7.</strong> <i>(Gebyr til dekning av utgifter)</i></p></article><article class="legalP" id="kapittel-1-ledd-54">Departementet kan bestemme at det skal utlignes gebyr til dekning av utgiftene ved beredskapsmyndighetens arbeid med kraftforsyningsberedskap. Utgiftene utlignes på eiere og brukere av de anlegg dette kapittel omfatter.</article> <article class="defaultP" margin-top="true">§ 7-1 skal lyde:<p class="leddfortsettelse"><strong>§ 7-1.</strong> <i>(Kontroll)</i></p></article><article class="legalP" id="kapittel-1-ledd-55">Departementet kan gi de pålegg som er nødvendige for gjennomføringen av bestemmelser gitt i eller i medhold av denne lov. Departementet fører kontroll med at bestemmelser gitt i eller i medhold av denne lov blir overholdt. Utgiftene til kontroll knyttet til kapittel 3 og 5 og § 4-2 skal betales av konsesjonæren.</article><article class="legalP" id="kapittel-1-ledd-56">Den som har konsesjon skal påse at anlegget, driften av anlegget eller virksomheten oppfyller de krav som er fastsatt i eller i medhold av denne lov. Departementet gir forskrifter om internkontroll og internkontrollsystemer.</article><article class="legalP" id="kapittel-1-ledd-57">Enhver plikter å gi departementet de opplysninger av teknisk og økonomisk art som er nødvendige for utøvelse av myndighet etter denne lov. Departementet gir forskrifter om informasjonsplikten.</article> <article class="defaultP" margin-top="true">§ 7-3 skal lyde:<p class="leddfortsettelse"><strong>§ 7-3.</strong> <i>(Overtredelse av vilkår og pålegg)</i></p></article><article class="legalP" id="kapittel-1-ledd-58">Ved overtredelse av denne lov eller bestemmelser eller pålegg gitt i medhold av loven, kan det fastsettes en tvangsmulkt som enten løper inntil forholdet er brakt i orden eller forfaller ved hver overtredelse.</article><article class="legalP" id="kapittel-1-ledd-59">Departementet kan fastsette en bestemt frist for gjennomføringen av pålegg etter kap. 6 og en daglig løpende tvangsmulkt til statskassen dersom fristen oversittes. Blir pålegget ikke etterkommet innen den fastsatte frist, kan departementet la pålegget utføre på vedkommendes bekostning.</article><article class="legalP" id="kapittel-1-ledd-60">Tvangsmulkt og utgifter til utføring av pålegg er tvangsgrunnlag for utlegg.</article><article class="legalP" id="kapittel-1-ledd-61">Dersom konsesjon er gitt på grunnlag av uriktige eller ufullstendige opplysninger om forhold av vesentlig betydning, eller konsesjonæren overtrer denne lov eller bestemmelser eller pålegg gitt i medhold av loven, kan konsesjonen trekkes tilbake.</article><article class="legalP" id="kapittel-1-ledd-62">Blir konsesjon for et anlegg etter kap. 3 eller kap. 5 trukket tilbake, skal det fastsettes en frist til å sørge for at anlegget blir overtatt av andre som lovlig kan drive det. Bestemmelsene i lov av 31. mai 1974 nr. 19 om konsesjon og om forkjøpsrett for det offentlige § 26 gjelder tilsvarende dersom fristen oversittes. For fjernvarmeanlegg kan det kreves at anlegget nedlegges. Ved nedleggelse får bestemmelsene i § 5-6 tilsvarende anvendelse.</article><article class="legalP" id="kapittel-1-ledd-63">Dersom elektrisk kraft utføres eller innføres i strid med § 4-2 eller fastsatte vilkår for konsesjon, kan overføring av kraft avbrytes ved tiltak av det offentlige.</article> <article class="defaultP" margin-top="true">§ 7-6 skal lyde:<p class="leddfortsettelse"><strong>§ 7-6.</strong> <i>(Forskrifter)</i></p></article><article class="legalP" id="kapittel-1-ledd-64">Departementet kan gi forskrifter til gjennomføring og utfylling av loven og dens virkeområde.</article><article class="legalP" id="kapittel-1-ledd-65">Departementet kan gi de forskrifter som er nødvendig for ivaretakelse av Norges forpliktelser etter EØS-avtalen.</article></section><section class="section" data-name="kapII" id="kapittel-2" data-lovdata-URL="LTI/lov/2001-06-15-82/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">I lov 14. desember 1917 nr. 16 om erverv av vannfall, bergverk og annen fast eiendom m.v. og lov 14. desember 1917 nr. 17 om vasdragsreguleringer endres betegnelsen «Norges vassdrags- og energiverk» i alle bestemmelser hvor den forekommer til «Norges vassdrags- og energidirektorat».</article></section><section class="section" data-name="kapIII" id="kapittel-3" data-lovdata-URL="LTI/lov/2001-06-15-82/KAPITTEL_3"><h2 data-text-align="center">III</h2><article class="legalP" id="kapittel-3-ledd-1">Loven trer i kraft fra den tid Kongen bestemmer.</article></section></main></body></html>