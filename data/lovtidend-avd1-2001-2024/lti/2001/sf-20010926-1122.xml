<!DOCTYPE html><html lang="no"><head><title>Forskrift om produksjonsrettigheter til lokal foredling av geitmelk.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-09-26-1122</dd><dt class="dokid">DokumentID</dt><dd class="dokid">LTI/forskrift/2001-09-26-1122</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 11</dd><dt class="dateInForce">I kraft fra</dt><dd class="dateInForce">2001-09-26</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1936-07-10-6/§19</li><li>forskrift/1996-12-06-1125</li></ul></dd><dt class="dateOfPublication">Kunngjort</dt><dd class="dateOfPublication">2001-10-05</dd><dt class="journalNumber">Journalnummer</dt><dd class="journalNumber">2001-1107</dd><dt class="titleShort">Korttittel</dt><dd class="titleShort">Forskrift om produksjonsrettigheter, geitmelk</dd><dt class="title">Tittel</dt><dd class="title">Forskrift om produksjonsrettigheter til lokal foredling av geitmelk.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 26. september 2001 med hjemmel i lov av 10. juli 1936 nr. 6 til å fremja umsetnaden av jordbruksvaror § 19, jf. kgl.res. av 6. desember 1996 nr. 1125.</dd><dt class="refid">RefID</dt><dd class="refid">forskrift/2001-09-26-1122</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om produksjonsrettigheter til lokal foredling av geitmelk.<ul class="tocSubUl"><li>§ 1. Formål</li><li>§ 2. Definisjoner</li><li>§ 3. Vilkår for tildeling</li><li>§ 4. Vilkår for produksjon, foredling og omsetning</li><li>§ 5. Generelle bestemmelser vedrørende produksjonsrettighet</li><li>§ 6. Samarbeid om foredling</li><li>§ 7. Beregning av produksjonsgrunnlaget</li><li>§ 8. Beregning av produksjonsrettighet</li><li>§ 9. Avkorting av produksjonsrettighet</li><li>§ 10. Bortfall av produksjonsrettighet</li><li>§ 11. Krav til søknad</li><li>§ 12. Administrasjon</li><li>§ 13. Kontroll og opplysningsplikt</li><li>§ 14. Klage</li><li>§ 15. Dispensasjon</li><li>§ 16. Sanksjoner</li><li>§ 17. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2001-09-26-1122" id="dokument"><h1>Forskrift om produksjonsrettigheter til lokal foredling av geitmelk.</h1><article class="legalArticle" data-lovdata-URL="LTI/forskrift/2001-09-26-1122/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med ordningen er å stimulere til økt verdiskaping og sysselsetting i geitholdet gjennom å utnytte markedsmulighetene for geitmelk som foredles lokalt.</article></article><article class="legalArticle" data-lovdata-URL="LTI/forskrift/2001-09-26-1122/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" id="paragraf-2-ledd-1">I denne forskriften menes med:<ul class="defaultList"><li data-li-identifier="a)" data-name="a)"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1"><i>produksjonsrettighet:</i> rett til produksjon av en fastsatt mengde geitmelk pr. år utenfor kvoteordningen for melk<sup class="footnotereference" data-footnotereferencevalue="1" data-unique-footnote-counter="1">1</sup> og uten overproduksjonsavgift,<sup class="footnotereference" data-footnotereferencevalue="2" data-unique-footnote-counter="2">2</sup></article></article></li><li data-li-identifier="b)" data-name="b)"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1"><i>lokal foredling:</i> hjemmeforedling eller småskala foredling,</article></article></li><li data-li-identifier="c)" data-name="c)"><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1"><i>hjemmeforedling:</i> foredling av egenprodusert geitmelk på eget bruk, egen seter eller fellesseter,</article></article></li><li data-li-identifier="d)" data-name="d)"><article class="listArticle" id="paragraf-2-ledd-1-punkt-4"><article class="legalP" id="paragraf-2-ledd-1-punkt-4-ledd-1"><i>småskala foredling:</i> samarbeid mellom flere bruk om foredling av geitmelk, begrenset oppad til 200.000 liter pr. år,</article></article></li><li data-li-identifier="e)" data-name="e)"><article class="listArticle" id="paragraf-2-ledd-1-punkt-5"><article class="legalP" id="paragraf-2-ledd-1-punkt-5-ledd-1"><i>bruk:</i> landbrukseiendom som er nyttet eller som kan nyttes til jord- og/eller skogbruk. Alt areal som ligger i samme kommune og som eies av samme person, hører til samme landbrukseiendom uten hensyn til om den omfatter flere matrikkelnummer,</article></article></li><li data-li-identifier="f)" data-name="f)"><article class="listArticle" id="paragraf-2-ledd-1-punkt-6"><article class="legalP" id="paragraf-2-ledd-1-punkt-6-ledd-1"><i>bruker:</i> eier av et bruk, som også driver det. Ansvarlig selskap regnes som bruker dersom minst en av deltakerne i selskapet er eier av bruket, og alle deltakerne i selskapet bor på og driver bruket. Når det gjelder forpaktere, kan følgende godkjennes som brukere: a) Fysiske personer som har godkjent forpaktningskontrakt, jf. lov av 25. juni 1965 nr. 1 om forpakting, og som er bosatt på det leide bruket og driver det. b) Ansvarlige selskaper dersom alle deltakerne i selskapet bor på og driver det forpaktede bruket, og selskapet har godkjent forpaktningskontrakt, jf. lov av 25. juni 1965 nr. 1 om forpakting.</article></article></li></ul></article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Jf. forskrift av 17. desember 1997 nr. 1450 om kvoteordningen for melk.</article><article class="footnote" data-name="2" data-unique-footnote-counter="2"><span class="footnoteLabel">2</span> For omsetning av geitemelk ut over produksjonsrettighet skal det i henhold til forskrift av 29. juni 1999 nr. 763 om omsetningsavgift på jordbruksvarer, og om overproduksjonsavgift på mjølk § 3, svares en overproduksjonsavgift på 290 øre pr. liter melk.</article></footer></article><article class="legalArticle" data-lovdata-URL="LTI/forskrift/2001-09-26-1122/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Vilkår for tildeling</span></h2><article class="legalP" id="paragraf-3-ledd-1">Statens landbruksforvaltning kan etter søknad tildele produksjonsrettighet for inntil 20 år.</article><article class="legalP" id="paragraf-3-ledd-2">Produksjonsrettighet kan tildeles dersom:<ul class="defaultList"><li data-li-identifier="a)" data-name="a)"><article class="listArticle" id="paragraf-3-ledd-2-punkt-1"><article class="legalP" id="paragraf-3-ledd-2-punkt-1-ledd-1">bruket det søkes om produksjonsrettighet til ikke har melkekvote,<sup class="footnotereference" data-footnotereferencevalue="1" data-unique-footnote-counter="1">1</sup></article></article></li><li data-li-identifier="b)" data-name="b)"><article class="listArticle" id="paragraf-3-ledd-2-punkt-2"><article class="legalP" id="paragraf-3-ledd-2-punkt-2-ledd-1">bruket det søkes om produksjonsrettighet til ikke har avhendet tilliggende melkekvote etter 1. januar 1997, og</article></article></li><li data-li-identifier="c)" data-name="c)"><article class="listArticle" id="paragraf-3-ledd-2-punkt-3"><article class="legalP" id="paragraf-3-ledd-2-punkt-3-ledd-1">brukeren er berettiget til produksjonstilskudd for bruket det søkes om produksjonsrettighet til.<sup class="footnotereference" data-footnotereferencevalue="2" data-unique-footnote-counter="2">2</sup></article></article></li></ul></article><article class="legalP" id="paragraf-3-ledd-3">Ved tildeling og eventuell prioritering<sup class="footnotereference" data-footnotereferencevalue="3" data-unique-footnote-counter="5">3</sup> mellom ellers likestilte søkere skal det legges vekt på om produksjons- og foredlingsopplegget som beskrevet i søknaden, jf. § 10, synes egnet til å oppfylle ordningens formål.</article><footer class="footnotes"><article class="footnote" data-name="1" data-unique-footnote-counter="3"><span class="footnoteLabel">1</span> Jf. forskrift av 17. desember 1997 nr. 1450 om kvoteordningen for melk.</article><article class="footnote" data-name="2" data-unique-footnote-counter="4"><span class="footnoteLabel">2</span> Jf. generell forskrift av 1. juli 1999 nr. 782 om produksjonstilskudd i jordbruket.</article><article class="footnote" data-name="3" data-unique-footnote-counter="5"><span class="footnoteLabel">3</span> I jordbruksoppgjøret 2000 ble det fastsatt at det samlet kan tildeles en produksjonsmengde på 500.000 liter.</article></footer></article><article class="legalArticle" data-lovdata-URL="LTI/forskrift/2001-09-26-1122/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Vilkår for produksjon, foredling og omsetning</span></h2><article class="legalP" id="paragraf-4-ledd-1">Melkeproduksjonen skal foregå med egne geiter i eget fjøs.</article><article class="legalP" id="paragraf-4-ledd-2">Melken skal foredles lokalt.</article><article class="legalP" id="paragraf-4-ledd-3">Produksjon, foredling og omsetning må tilfredsstille de til enhver tid gjeldende krav som stilles i forskrift om produksjon og frambud av rå melk, varmebehandlet melk og melkebaserte produkter m.v. (melkeforskriften).<sup class="footnotereference" data-footnotereferencevalue="1" data-unique-footnote-counter="1">1</sup></article><footer class="footnotes"><article class="footnote" data-name="1" data-unique-footnote-counter="6"><span class="footnoteLabel">1</span> Jf. forskrift av 30. juni 1995 nr. 636 om produksjon og frambud av rå melk, varmebehandlet melk og melkebaserte produkter m.v.</article></footer></article><article class="legalArticle" data-lovdata-URL="LTI/forskrift/2001-09-26-1122/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Generelle bestemmelser vedrørende produksjonsrettighet</span></h2><article class="legalP" id="paragraf-5-ledd-1">Produksjonsrettighet etter denne forskriften tildeles det enkelte bruk og kan ikke overføres eller slås sammen med produksjonsrettighet eller kvote tilhørende et annet bruk.</article><article class="legalP" id="paragraf-5-ledd-2">Geitmelk produsert på bruk med produksjonsrettighet omfattes ikke av markedsregulators mottaksplikt.</article></article><article class="legalArticle" data-lovdata-URL="LTI/forskrift/2001-09-26-1122/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Samarbeid om foredling</span></h2><article class="legalP" id="paragraf-6-ledd-1">To eller flere brukere på bruk med produksjonsrettighet kan samarbeide seg i mellom eller med bruk med geitmelkkvote om småskala foredling, forutsatt at virksomheten er autorisert i henhold til melkeforskriften.<sup class="footnotereference" data-footnotereferencevalue="1" data-unique-footnote-counter="1">1</sup></article><article class="legalP" id="paragraf-6-ledd-2">Samlet produksjon må ikke overstige 200.000 liter pr. år. Melken må foredles på eller i nærheten av en av de samarbeidende brukernes bruk, seter eller fellesseter.</article><footer class="footnotes"><article class="footnote" data-name="1" data-unique-footnote-counter="7"><span class="footnoteLabel">1</span> Jf. forskrift av 30. juni 1995 nr. 636 om produksjon og frambud av rå melk, varmebehandlet melk og melkebaserte produkter m.v.</article></footer></article><article class="legalArticle" data-lovdata-URL="LTI/forskrift/2001-09-26-1122/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Beregning av produksjonsgrunnlaget</span></h2><article class="legalP" id="paragraf-7-ledd-1">Brukets produksjonsgrunnlag målt i liter fastsettes ut fra brukets produksjonsareal multiplisert med et litergrunnlag i henhold til femte ledd.</article><article class="legalP" id="paragraf-7-ledd-2">Produksjonsarealet beregnes som sum fulldyrket og overflatedyrket jord. Ett dekar innmarksbeite regnes som 0,7 dekar fulldyrket jord. Av det totale beregnede produksjonsareal kan innmarksbeite utgjøre maksimalt 40 prosent i Rogaland og 30 prosent i landet for øvrig. Det gis et tillegg på 0,32 daa pr. geit på utmarksbeite.</article><article class="legalP" id="paragraf-7-ledd-3">Produksjonsarealet fastsettes ut fra opplysninger gitt i godkjent søknads- og registreringsskjema for produksjonstilskudd i jordbruket pr. 31. juli året før søknadsåret.</article><article class="legalP" id="paragraf-7-ledd-4">For at leid jordbruksareal skal kunne inngå i produksjonsarealet ved tildeling av produksjonsrettighet, skal det foreligge tinglyst leiekontrakt på minst 10 år. For at leid jordbruksareal som ikke er oppgitt i godkjent søknad om produksjonstilskudd pr. 31. juli året før søknadsåret, skal kunne inngå i produksjonsarealet ved tildeling av produksjonsrettighet, må det foreligge forhåndsavtale om leie av jord for minimum 10 år på søknadstidspunktet. Avtalen må tinglyses senest 6 måneder etter tildeling av produksjonsrettighet.</article><article class="legalP" id="paragraf-7-ledd-5">Et bruks litergrunnlag pr. dekar fremgår av følgende grupper og satser: <table><thead><tr><th data-text-align="left" data-vertical-align="top"><i>Gruppe</i></th><th data-text-align="center" data-vertical-align="top"><i>Litergrunnlag liter/daa</i></th></tr></thead><tbody><tr><td data-text-align="left" data-vertical-align="top">1. Bruk i sone 0</td><td data-text-align="center" data-vertical-align="top">715</td></tr><tr><td data-text-align="left" data-vertical-align="top">2. Bruk på Vestlandet i sone A, B, C og D</td><td data-text-align="center" data-vertical-align="top">615</td></tr><tr><td data-text-align="left" data-vertical-align="top">3. Bruk ellers i sone A, B og C</td><td data-text-align="center" data-vertical-align="top">545</td></tr><tr><td data-text-align="left" data-vertical-align="top">4. Bruk i sone D utenom Vestlandet og sone E og F</td><td data-text-align="center" data-vertical-align="top">500</td></tr><tr><td data-text-align="left" data-vertical-align="top">5. Bruk i sone G, H, I og J</td><td data-text-align="center" data-vertical-align="top">435</td></tr></tbody></table><p class="leddfortsettelse">Med sone menes i denne bestemmelsen de til enhver tid gjeldende soner i forskrift om tilskott til mjølkeproduksjon.<sup class="footnotereference" data-footnotereferencevalue="1" data-unique-footnote-counter="1">1</sup></p></article><footer class="footnotes"><article class="footnote" data-name="1" data-unique-footnote-counter="8"><span class="footnoteLabel">1</span> Jf. forskrift av 26. august 1999 nr. 965 om tilskott til mjølkeproduksjon.</article></footer></article><article class="legalArticle" data-lovdata-URL="LTI/forskrift/2001-09-26-1122/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Beregning av produksjonsrettighet</span></h2><article class="legalP" id="paragraf-8-ledd-1">Produksjonsrettigheten settes lik produksjonsgrunnlaget beregnet etter forskriftens § 7, med mindre det er særlig grunn til å fastsette et lavere produksjonsvolum. Maksimal størrelse på produksjonsrettigheten er 50.000 liter.</article></article><article class="legalArticle" data-lovdata-URL="LTI/forskrift/2001-09-26-1122/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Avkorting av produksjonsrettighet</span></h2><article class="legalP" id="paragraf-9-ledd-1">Dersom produksjonsgrunnlaget fastsatt etter forskriftens § 7 på noe tidspunkt er mindre enn forutsatt ved beregning av produksjonsrettighet etter forskriftens § 8, kan Statens landbruksforvaltning avkorte produksjonsrettigheten slik at den svarer til produksjonsgrunnlaget fastsatt etter § 7. Tilsvarende gjelder ved vedvarende eller betydelig avvik mellom tildelt produksjonsrettighet og dokumentert omsetning.</article></article><article class="legalArticle" data-lovdata-URL="LTI/forskrift/2001-09-26-1122/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Bortfall av produksjonsrettighet</span></h2><article class="legalP" id="paragraf-10-ledd-1">Tildelt produksjonsrettighet faller bort dersom den ikke er tatt i bruk innen tre år etter vedtak om tildeling. Det samme gjelder dersom bruket får fastsatt kvote etter kvoteordningen for melk.<sup class="footnotereference" data-footnotereferencevalue="1" data-unique-footnote-counter="1">1</sup></article><footer class="footnotes"><article class="footnote" data-name="1" data-unique-footnote-counter="9"><span class="footnoteLabel">1</span> Jf. forskrift av 17. desember 1997 nr. 1450 om kvoteordningen for melk.</article></footer></article><article class="legalArticle" data-lovdata-URL="LTI/forskrift/2001-09-26-1122/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Krav til søknad</span></h2><article class="legalP" id="paragraf-11-ledd-1">Søknad om produksjonsrettighet til lokal foredling av geitmelk må være sendt Statens landbruksforvaltning senest 31. desember 2001.</article><article class="legalP" id="paragraf-11-ledd-2">Søknaden må foruten driftsplan godkjent av fylkesmannen inneholde en beskrivelse av prosjektet der omfanget og lokaliseringen av foredlingsvirksomheten fremgår, samt en plan for omsetning og distribusjon, herunder en markedsanalyse, et kostnadsoverslag for prosjektet og en finansieringsplan. Vedlagt må også følge en uttalelse fra kommunalt næringsmiddeltilsyn som viser at virksomheten er godkjent eller autorisert i henhold til melkeforskriften,<sup class="footnotereference" data-footnotereferencevalue="1" data-unique-footnote-counter="1">1</sup> eventuelt en vurdering av virksomhetens muligheter for senere å få slik godkjenning eller autorisasjon.</article><article class="legalP" id="paragraf-11-ledd-3">Statens landbruksforvaltning kan kreve ytterligere dokumentasjon dersom det finnes nødvendig for søknadsbehandlingen.</article><article class="legalP" id="paragraf-11-ledd-4">Søknaden med vedlegg kan forelegges Statens nærings- og distriktsutviklingsfond til uttalelse før avgjørelse.</article><footer class="footnotes"><article class="footnote" data-name="1" data-unique-footnote-counter="10"><span class="footnoteLabel">1</span> Jf. forskrift av 30. juni 1995 nr. 636 om produksjon og frambud av rå melk, varmebehandlet melk og melkebaserte produkter m.v.</article></footer></article><article class="legalArticle" data-lovdata-URL="LTI/forskrift/2001-09-26-1122/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Administrasjon</span></h2><article class="legalP" id="paragraf-12-ledd-1">Ordningen forvaltes av Statens landbruksforvaltning som har avgjørelsesmyndighet etter denne forskriften.</article></article><article class="legalArticle" data-lovdata-URL="LTI/forskrift/2001-09-26-1122/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Kontroll og opplysningsplikt</span></h2><article class="legalP" id="paragraf-13-ledd-1">Statens landbruksforvaltning fører tilsyn med at produksjon og foredling skjer i henhold til denne forskriften.</article><article class="legalP" id="paragraf-13-ledd-2">Bruker plikter å gi Statens landbruksforvaltning alle nødvendige opplysninger som kreves. Opplysningene kan kreves dokumentert.</article><article class="legalP" id="paragraf-13-ledd-3">Bruker skal umiddelbart melde fra til Statens landbruksforvaltning om endringer, herunder endringer i brukets produksjonsareal, som inntrer i løpet av tildelingsperioden, og som har betydning for produksjonsrettigheten.</article></article><article class="legalArticle" data-lovdata-URL="LTI/forskrift/2001-09-26-1122/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Klage</span></h2><article class="legalP" id="paragraf-14-ledd-1">Vedtak fattet i medhold av denne forskriften kan påklages til Landbruksdepartementet etter lov av 10. februar 1967 om behandlingsmåten i forvaltningssaker (forvaltningsloven) kapittel VI. Klagen sendes Statens landbruksforvaltning.</article></article><article class="legalArticle" data-lovdata-URL="LTI/forskrift/2001-09-26-1122/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Dispensasjon</span></h2><article class="legalP" id="paragraf-15-ledd-1">Statens landbruksforvaltning kan i særlige tilfeller dispensere fra bestemmelsene i denne forskriften.</article></article><article class="legalArticle" data-lovdata-URL="LTI/forskrift/2001-09-26-1122/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Sanksjoner</span></h2><article class="legalP" id="paragraf-16-ledd-1">Ved brudd på bestemmelser i denne forskriften eller ved bortfall av vesentlige forutsetninger for tildelingen kan produksjonsrettigheten reduseres eller inndras.</article></article><article class="legalArticle" data-lovdata-URL="LTI/forskrift/2001-09-26-1122/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Ikrafttredelse</span></h2><article class="legalP" id="paragraf-17-ledd-1">Denne forskriften trer i kraft straks.</article></article></main></body></html>