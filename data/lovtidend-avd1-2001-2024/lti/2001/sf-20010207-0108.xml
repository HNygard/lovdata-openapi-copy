<!DOCTYPE html><html lang="no"><head><title>Forskrift om grunnfondsbevis i sparebanker, kredittforeninger og gjensidige forsikringsselskaper.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-02-07-108</dd><dt class="dokid">DokumentID</dt><dd class="dokid">LTI/forskrift/2001-02-07-108</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 2</dd><dt class="dateInForce">I kraft fra</dt><dd class="dateInForce">2001-02-07</dd><dt class="changesToDocuments">Endrer</dt><dd class="changesToDocuments"><ul><li>forskrift/1999-02-09-202</li><li>forskrift/1990-10-19-810</li><li>forskrift/1990-10-19-811</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1961-05-24-1/§2</li><li>lov/1961-05-24-1/§8</li><li>forskrift/1988-08-26-706</li><li>lov/1988-06-10-39/§4-2</li><li>forskrift/1989-08-25-825</li><li>lov/1988-06-10-40/§3-1</li><li>forskrift/1988-06-10-457</li></ul></dd><dt class="dateOfPublication">Kunngjort</dt><dd class="dateOfPublication">2001-02-16</dd><dt class="journalNumber">Journalnummer</dt><dd class="journalNumber">2001-0161</dd><dt class="titleShort">Korttittel</dt><dd class="titleShort">Forskrift om grunnfondsbevis i sparebank</dd><dt class="title">Tittel</dt><dd class="title">Forskrift om grunnfondsbevis i sparebanker, kredittforeninger og gjensidige forsikringsselskaper.</dd><dt class="miscInformation">Annet om dokumentet</dt><dd class="miscInformation">Fastsatt av Finansdepartementet 7. februar 2001 med hjemmel i lov av 24. mai 1961 nr. 1 om sparebanker § 2 og § 8, jf. kgl.res. av 26. august 1988 nr. 706, lov av 10. juni 1988 nr. 39 om forsikringsvirksomhet § 4-2, jf. kgl.res. av 25. august 1989 nr. 825 og lov av 10. juni 1988 nr. 40 om finansieringsvirksomhet og finansinstitusjoner § 3-1, jf. kgl.res. av 10. juni 1988 nr. 457.</dd><dt class="refid">RefID</dt><dd class="refid">forskrift/2001-02-07-108</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om grunnfondsbevis i sparebanker, kredittforeninger og gjensidige forsikringsselskaper.<ul class="tocSubUl"><li>Kap. 1. Anvendelse av allmennaksjelovens regler for grunnfondsbevis<ul class="tocSubUl"><li>§ 1. Anvendelsesområde og definisjoner</li><li>§ 2. Registrering i Verdipapirsentralen</li><li>§ 3. Overdragelse</li><li>§ 4. Utstedelse av grunnfondsbevis</li><li>§ 5. Fullmakt til styret</li><li>§ 6. Overkursfond</li><li>§ 7. Forhøyelse av grunnfondsbeviskapitalen</li><li>§ 8. Fondsemisjon</li><li>§ 9. Lån med rett til å kreve utstedt grunnfondsbevis</li><li>§ 10. Tegningsrettsgrunnfondsbevis</li><li>§ 11. Frittstående tegningsretter</li><li>§ 12. Nedsettelse av grunnfondsbeviskapitalen</li><li>§ 13. Erverv av egne grunnfondsbevis/lån m.m.</li><li>§ 14. Utbytte</li></ul></li><li>Kap. 2. Begrensninger i adgangen til å eie grunnfondsbevis<ul class="tocSubUl"><li>§ 15. Begrensning i eierandeler</li></ul></li><li>Kap. 3. Representasjonsrett og stemmerett<ul class="tocSubUl"><li>§ 16. Representasjonsrett</li><li>§ 17. Stemmerett</li></ul></li><li>Kap. 4. Valg av representanter for eierne av grunnfondsbevis i sparebanker og kredittforeninger<ul class="tocSubUl"><li>§ 18. Valgmøte</li><li>§ 19. Innkalling til valgmøte</li><li>§ 20. Møteledelse mv.</li><li>§ 21. Valgkomiteens forslag mv.</li><li>§ 22. Avstemningsregler</li><li>§ 23. Protokoll mv.</li><li>§ 24. Feil ved valget</li></ul></li><li>Kap. 5. Fusjon<ul class="tocSubUl"><li>§ 25. Innløsning ved fusjon</li></ul></li><li>Kap. 6. Avsetning til utjevningsfond. Prioritetsforhold mv.<ul class="tocSubUl"><li>§ 26. Avsetning til utjevningsfond</li><li>§ 27. Avvikling</li><li>§ 28. Prioritetsrekkefølge</li></ul></li><li>Kap. 7. Sanksjoner, ikrafttreden<ul class="tocSubUl"><li>§ 29. Straffebestemmelser</li><li>§ 30. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2001-02-07-108" id="dokument"><h1>Forskrift om grunnfondsbevis i sparebanker, kredittforeninger og gjensidige forsikringsselskaper.</h1><section class="section" data-name="kap1" id="kapittel-1" data-lovdata-URL="LTI/forskrift/2001-02-07-108/KAPITTEL_1"><h2>Kap. 1. Anvendelse av allmennaksjelovens regler for grunnfondsbevis</h2><article class="legalArticle" data-lovdata-URL="LTI/forskrift/2001-02-07-108/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Anvendelsesområde og definisjoner</span></h3><article class="legalP" id="kapittel-1-paragraf-1-ledd-1">Forskriften gjelder grunnfondsbevis i sparebanker, kredittforeninger og gjensidige forsikringsselskaper når annet ikke følger av bestemmelsene i forskriften.</article><article class="legalP" id="kapittel-1-paragraf-1-ledd-2">Med institusjon menes i denne forskrift sparebank, kredittforening og gjensidig forsikringsselskap.</article><article class="legalP" id="kapittel-1-paragraf-1-ledd-3">Med øverste myndighet menes i denne forskrift:<ul class="defaultList"><li><article class="listArticle" id="kapittel-1-paragraf-1-ledd-3-punkt-1"><article class="legalP" id="kapittel-1-paragraf-1-ledd-3-punkt-1-ledd-1">for sparebanker: forstanderskapet</article></article></li><li><article class="listArticle" id="kapittel-1-paragraf-1-ledd-3-punkt-2"><article class="legalP" id="kapittel-1-paragraf-1-ledd-3-punkt-2-ledd-1">for gjensidige forsikringsselskaper: generalforsamlingen</article></article></li><li><article class="listArticle" id="kapittel-1-paragraf-1-ledd-3-punkt-3"><article class="legalP" id="kapittel-1-paragraf-1-ledd-3-punkt-3-ledd-1">for kredittforeninger: representantskapet.</article></article></li></ul></article></article><article class="legalArticle" data-lovdata-URL="LTI/forskrift/2001-02-07-108/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Registrering i Verdipapirsentralen</span></h3><article class="legalP" id="kapittel-1-paragraf-2-ledd-1">Når institusjonen første gang utsteder grunnfondsbevis, skal den uten opphold sørge for at det i Verdipapirsentralen opprettes et register over grunnfondsbeviseiere. Registeret skal være tilgjengelig for enhver. Bestemmelsene i allmennaksjeloven § 4-1 til og med § 4-10 gjelder tilsvarende så langt bestemmelsene passer.</article></article><article class="legalArticle" data-lovdata-URL="LTI/forskrift/2001-02-07-108/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Overdragelse</span></h3><article class="legalP" id="kapittel-1-paragraf-3-ledd-1">Et grunnfondsbevis kan fritt overdras om ikke annet følger av lov, forskrifter, institusjonens vedtekter eller avtale. Allmennaksjeloven § 4-12 til og med § 4-14 gjelder tilsvarende så langt bestemmelsene passer.</article><article class="legalP" id="kapittel-1-paragraf-3-ledd-2">I vedtektene kan retten til fritt å overdra og erverve grunnfondsbevis bare innskrenkes ved bestemmelser som nevnt i allmennaksjeloven § 4-15 (2). Allmennaksjeloven § 4-15 (3) og (4) gjelder tilsvarende så langt bestemmelsene passer.</article></article><article class="legalArticle" data-lovdata-URL="LTI/forskrift/2001-02-07-108/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Utstedelse av grunnfondsbevis</span></h3><article class="legalP" id="kapittel-1-paragraf-4-ledd-1">Utstedelse av grunnfondsbevis besluttes av øverste myndighet i institusjonen med flertall som for vedtektsendring.</article><article class="legalP" id="kapittel-1-paragraf-4-ledd-2">Allmennaksjeloven § 10-1 til og med § 10-3 gjelder tilsvarende så langt bestemmelsene passer. Innbetaling på grunnfondsbevis kan ikke ytes i annet enn penger.</article><article class="legalP" id="kapittel-1-paragraf-4-ledd-3">Beslutning som nevnt i første ledd kan ikke iverksettes før den er godkjent av Kredittilsynet.</article></article><article class="legalArticle" data-lovdata-URL="LTI/forskrift/2001-02-07-108/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Fullmakt til styret</span></h3><article class="legalP" id="kapittel-1-paragraf-5-ledd-1">Øverste myndighet i institusjonen kan med flertall som for vedtektsendring gi styret fullmakt til å utstede grunnfondsbevis. Fullmakten skal inneholde grunnfondsbeviskapitalens størrelse, eventuelt det beløp grunnfondsbeviskapitalen kan forhøyes med og hvor lang tid fullmakten skal gjelde for, begrenset oppad til to år. Allmennaksjeloven § 10-14 (2) og (3) til og med § 10-19 gjelder tilsvarende så langt bestemmelsene passer.</article><article class="legalP" id="kapittel-1-paragraf-5-ledd-2">Styrets beslutning om utstedelse av grunnfondsbevis kan ikke iverksettes før den er godkjent av Kredittilsynet.</article></article><article class="legalArticle" data-lovdata-URL="LTI/forskrift/2001-02-07-108/§6" data-name="§6" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Overkursfond</span></h3><article class="legalP" id="kapittel-1-paragraf-6-ledd-1">Overkurs ved tegning av grunnfondsbevis etter fradrag for omkostninger i forbindelse med tegningen, tillegges et overkursfond. Overkursfondet kan bare brukes til dekning av tap som ikke kan dekkes av fri egenkapital.</article></article><article class="legalArticle" data-lovdata-URL="LTI/forskrift/2001-02-07-108/§7" data-name="§7" id="kapittel-1-paragraf-7"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Forhøyelse av grunnfondsbeviskapitalen</span></h3><article class="legalP" id="kapittel-1-paragraf-7-ledd-1">Ved forhøyelse av grunnfondsbeviskapitalen har grunnfondsbeviseierne fortrinnsrett til de nye grunnfondsbevisene i samme forhold som de fra før eier grunnfondsbevis i institusjonen. Allmennaksjeloven kap. 10 romertall I gjelder tilsvarende ved forhøyelse av grunnfondsbeviskapitalen så langt bestemmelsene passer.</article></article><article class="legalArticle" data-lovdata-URL="LTI/forskrift/2001-02-07-108/§8" data-name="§8" id="kapittel-1-paragraf-8"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Fondsemisjon</span></h3><article class="legalP" id="kapittel-1-paragraf-8-ledd-1">Øverste myndighet i institusjonen kan med flertall som for vedtektsendring beslutte at grunnfondet og grunnfondsbeviskapitalens pålydende skal forhøyes ved overføring av midler som kan utdeles som utbytte. Vedtak som nevnt skal godkjennes av Kredittilsynet.</article><article class="legalP" id="kapittel-1-paragraf-8-ledd-2">Allmennaksjeloven § 10-20 tredje ledd om generalforsamlingens beslutning ved fondsemisjon, samt § 10-21 til og med § 10-23 gjelder tilsvarende så langt bestemmelsene passer.</article><article class="legalP" id="kapittel-1-paragraf-8-ledd-3">For gjensidige forsikringsselskaper gjelder at grunnfondsbevisenes pålydende ikke kan forhøyes forholdsmessig mer enn garantifondet.</article></article><article class="legalArticle" data-lovdata-URL="LTI/forskrift/2001-02-07-108/§9" data-name="§9" id="kapittel-1-paragraf-9"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Lån med rett til å kreve utstedt grunnfondsbevis</span></h3><article class="legalP" id="kapittel-1-paragraf-9-ledd-1">En institusjon kan ved avtale om lån gi fordringshaveren rett til å kreve utstedt grunnfondsbevis mot innskudd i penger eller mot at fordringen nyttes til motregning. Vedtak om slikt låneopptak skal godkjennes av Kredittilsynet. Allmennaksjeloven § 11-2 til og med § 11-9 gjelder tilsvarende så langt bestemmelsene passer. Slike lån eller fullmakt til slike låneopptak vedtas av øverste myndighet i institusjonen med flertall som for vedtektsendring.</article></article><article class="legalArticle" data-lovdata-URL="LTI/forskrift/2001-02-07-108/§10" data-name="§10" id="kapittel-1-paragraf-10"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Tegningsrettsgrunnfondsbevis</span></h3><article class="legalP" id="kapittel-1-paragraf-10-ledd-1">Når det besluttes at institusjonens grunnfondsbeviskapital skal forhøyes ved nytegning av grunnfondsbevis, kan øverste myndighet i institusjonen med flertall som for vedtektsendring bestemme at de grunnfondsbevis som tegnes i forbindelse med kapitalforhøyelsen skal gi grunnfondsbevistegneren rett til senere å kreve utstedt ett eller flere nye grunnfondsbevis mot innskudd. Ved bruk av retten til å kreve utstedt grunnfondsbevis etter slik beslutning, kan grunnfondsbeviskapitalen forhøyes uten ytterligere beslutning av øverste myndighet i institusjonen. Allmennaksjeloven § 11-10 (2) og § 11-11 gjelder tilsvarende så langt bestemmelsene passer. Vedtak som nevnt skal godkjennes av Kredittilsynet.</article></article><article class="legalArticle" data-lovdata-URL="LTI/forskrift/2001-02-07-108/§11" data-name="§11" id="kapittel-1-paragraf-11"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Frittstående tegningsretter</span></h3><article class="legalP" id="kapittel-1-paragraf-11-ledd-1">Øverste myndighet i institusjonen kan med flertall som for vedtektsendring beslutte at det skal utstedes tegningsretter som gir rettighetshaveren rett til senere å kreve utstedt ett eller flere nye grunnfondsbevis i institusjonen. Ved bruk av retten til å kreve utstedt grunnfondsbevis etter en slik beslutning, kan grunnfondsbeviskapitalen forhøyes uten ytterligere beslutning av øverste myndighet i institusjonen. Allmennaksjeloven § 11-12 og § 11-13 gjelder tilsvarende så langt bestemmelsene passer. Vedtak som nevnt skal godkjennes av Kredittilsynet.</article></article><article class="legalArticle" data-lovdata-URL="LTI/forskrift/2001-02-07-108/§12" data-name="§12" id="kapittel-1-paragraf-12"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Nedsettelse av grunnfondsbeviskapitalen</span></h3><article class="legalP" id="kapittel-1-paragraf-12-ledd-1">Beslutning om å nedsette grunnfondsbeviskapitalen treffes av øverste myndighet i institusjonen. Det beløp nedsettelsen gjelder kan bare brukes til dekning av tap som ikke kan dekkes på annen måte, jf. denne forskrift § 28. Nedsettelsen kan også dekke utdeling til grunnfondsbeviseiere eller sletting av institusjonens egne grunnfondsbevis etter denne forskrifts § 13 annet ledd. Vedtak om nedsettelse av grunnfondsbeviskapitalen krever godkjennelse fra Kredittilsynet. Allmennaksjeloven § 12-1 (2) til og med § 12-7 gjelder tilsvarende så langt bestemmelsen passer.</article></article><article class="legalArticle" data-lovdata-URL="LTI/forskrift/2001-02-07-108/§13" data-name="§13" id="kapittel-1-paragraf-13"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Erverv av egne grunnfondsbevis/lån m.m.</span></h3><article class="legalP" id="kapittel-1-paragraf-13-ledd-1">Allmennaksjeloven § 9-1 om forbud mot tegning av egne aksjer gjelder tilsvarende for grunnfondsbevis.</article><article class="legalP" id="kapittel-1-paragraf-13-ledd-2">En institusjon kan erverve egne grunnfondsbevis på annen måte enn ved tegning dersom den samlede pålydende verdi av egne grunnfondsbevis etter ervervet ikke overstiger 10 pst. av grunnfondsbeviskapitalen. Det kan bare erverves egne grunnfondsbevis dersom institusjonens ansvarlige kapital, fratrukket beholdning av egne grunnfondsbevis, tilfredsstiller finansieringsvirksomhetslovens krav til ansvarlig kapital. Allmennaksjeloven § 9-2 (2) og (3), § 9-3, 2. punktum til og med § 9-8 gjelder tilsvarende så langt bestemmelsene passer.</article><article class="legalP" id="kapittel-1-paragraf-13-ledd-3">Erverv av egne grunnfondsbevis krever godkjennelse av Kredittilsynet.</article></article><article class="legalArticle" data-lovdata-URL="LTI/forskrift/2001-02-07-108/§14" data-name="§14" id="kapittel-1-paragraf-14"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Utbytte</span></h3><article class="legalP" id="kapittel-1-paragraf-14-ledd-1">Årlig utbytte av grunnfondsbevis etter vedtak av øverste myndighet i institusjonen, kan bare utdeles fra årsoverskuddet i henhold til det fastsatte resultatregnskapet for regnskapsåret. Utbyttet kan ikke settes høyere enn det som er forenlig med forsiktig og god forretningsskikk under tilbørlig hensyn til tap som måtte være inntruffet etter regnskapsårets avslutning, eller som må forutsettes å ville inntreffe. Summen av det årlige utbyttet og de årlige avsetninger til utjevningsfondet kan ikke utgjøre større andel av korrigert årsoverskudd enn grunnfondsbeviskapitalens, overkursfondets og utjevningsfondets andel av institusjonens totale ansvarlige kapital minus fond for vurderingsforskjeller og ansvarlig lånekapital, jf. denne forskrifts § 26. Korrigert årsoverskudd utgjør i denne paragraf resultatet for regnskapsåret korrigert for overføringer til og fra fond for vurderingsforskjeller.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2001-02-07-108/KAPITTEL_2"><h2>Kap. 2. Begrensninger i adgangen til å eie grunnfondsbevis</h2><article class="legalArticle" data-lovdata-URL="LTI/forskrift/2001-02-07-108/§15" data-name="§15" id="kapittel-2-paragraf-1"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Begrensning i eierandeler</span></h3><article class="legalP" id="kapittel-2-paragraf-1-ledd-1">Bestemmelsene i finansieringsvirksomhetsloven § 2-2, § 2-5 og § 2-6 gjelder tilsvarende for grunnfondsbevis så langt bestemmelsene passer.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2001-02-07-108/KAPITTEL_3"><h2>Kap. 3. Representasjonsrett og stemmerett</h2><article class="legalArticle" data-lovdata-URL="LTI/forskrift/2001-02-07-108/§16" data-name="§16" id="kapittel-3-paragraf-1"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Representasjonsrett</span></h3><article class="legalP" id="kapittel-3-paragraf-1-ledd-1">Gjensidige forsikringsselskaper kan i vedtektene fastsette representasjonsrett for eierne av grunnfondsbevis i generalforsamlingen. I såfall skal følgende gjelde:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-1-ledd-1-punkt-1"><article class="legalP" id="kapittel-3-paragraf-1-ledd-1-punkt-1-ledd-1">eierne av grunnfondsbevis skal ikke til sammen kunne avgi stemmer for mer enn 25 prosent av stemmene</article></article></li><li data-li-identifier="b)" data-name="b)"><article class="listArticle" id="kapittel-3-paragraf-1-ledd-1-punkt-2"><article class="legalP" id="kapittel-3-paragraf-1-ledd-1-punkt-2-ledd-1">dersom eierne av grunnfondsbevis representerer mer enn 25 prosent av antall stemmer som er til stede, nedsettes stemmetyngden for det enkelte grunnfondsbevis forholdsmessig.</article></article></li></ul></article><article class="legalP" id="kapittel-3-paragraf-1-ledd-2">Gjensidige forsikringsselskaper kan i vedtektene fastsette representasjonsrett for eierne av grunnfondsbevis i representantskapet.</article><article class="legalP" id="kapittel-3-paragraf-1-ledd-3">Kredittforeningen kan i vedtektene fastsette at eierne av grunnfondsbevisene skal ha rett til å velge 1/4 av medlemmene av representantskapet.</article><article class="legalP" id="kapittel-3-paragraf-1-ledd-4">I sparebank som har utstedt omsettelige grunnfondsbevis, jf. sparebankloven § 2 annet ledd velges en fjerdedel av forstanderskapets medlemmer og varamedlemmer av eierne av grunnfondsbevisene.</article></article><article class="legalArticle" data-lovdata-URL="LTI/forskrift/2001-02-07-108/§17" data-name="§17" id="kapittel-3-paragraf-2"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Stemmerett</span></h3><article class="legalP" id="kapittel-3-paragraf-2-ledd-1">Hvert grunnfondsbevis gir en stemme. For øvrig gjelder bestemmelsene i lov om finansieringsvirksomhet og finansinstitusjoner § 2-4 og § 2-6 tilsvarende.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2001-02-07-108/KAPITTEL_4"><h2>Kap. 4. Valg av representanter for eierne av grunnfondsbevis i sparebanker og kredittforeninger</h2><article class="legalArticle" data-lovdata-URL="LTI/forskrift/2001-02-07-108/§18" data-name="§18" id="kapittel-4-paragraf-1"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Valgmøte</span></h3><article class="legalP" id="kapittel-4-paragraf-1-ledd-1">Valgmøte skal holdes hvert år innen utgangen av april måned.</article><article class="legalP" id="kapittel-4-paragraf-1-ledd-2">Valgmøtet velger en fjerdedel av medlemmer og varamedlemmer til øverste myndighet i institusjonen for 4 år. Av de medlemmer som er valgt ved første valg, går minst 1/4 ut etter loddtrekning ved hvert av de tre neste valg og deretter hvert år de som har gjort tjeneste lengst.</article><article class="legalP" id="kapittel-4-paragraf-1-ledd-3">Når særlige forhold tilsier det kan Kredittilsynet samtykke i at valgmøtet utsettes til et senere tidspunkt.</article></article><article class="legalArticle" data-lovdata-URL="LTI/forskrift/2001-02-07-108/§19" data-name="§19" id="kapittel-4-paragraf-2"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Innkalling til valgmøte</span></h3><article class="legalP" id="kapittel-4-paragraf-2-ledd-1">Formannen i institusjonens øverste myndighet fastsetter tid og sted for valgmøte. Innkallingen skjer ved brev til alle eiere av registrerte grunnfondsbevis senest 14 dager før møtet og gjennom oppslag i institusjonens ekspedisjonslokaler og kunngjøring i to aviser som er angitt i vedtektene.</article><article class="legalP" id="kapittel-4-paragraf-2-ledd-2">I innkallingen kan det kreves at de eiere som vil møte, må ha meldt dette til institusjonens hovedkontor innen en bestemt frist som ikke må løpe ut tidligere enn 3 dager før møtet.</article><article class="legalP" id="kapittel-4-paragraf-2-ledd-3">Innkallingen skal inneholde opplysninger om:<ul class="defaultList"><li data-li-identifier="-" data-name="-"><article class="listArticle" id="kapittel-4-paragraf-2-ledd-3-punkt-1"><article class="legalP" id="kapittel-4-paragraf-2-ledd-3-punkt-1-ledd-1">bestemmelser om stemmerett</article></article></li><li data-li-identifier="-" data-name="-"><article class="listArticle" id="kapittel-4-paragraf-2-ledd-3-punkt-2"><article class="legalP" id="kapittel-4-paragraf-2-ledd-3-punkt-2-ledd-1">hvilke tidsrom valget gjelder for og hvem som er på valg</article></article></li><li data-li-identifier="-" data-name="-"><article class="listArticle" id="kapittel-4-paragraf-2-ledd-3-punkt-3"><article class="legalP" id="kapittel-4-paragraf-2-ledd-3-punkt-3-ledd-1">hvor valgkomiteens forslag er lagt frem til gjennomsyn.</article></article></li></ul></article></article><article class="legalArticle" data-lovdata-URL="LTI/forskrift/2001-02-07-108/§20" data-name="§20" id="kapittel-4-paragraf-3"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Møteledelse mv.</span></h3><article class="legalP" id="kapittel-4-paragraf-3-ledd-1">Den som åpner møtet skal før første avstemning opprette en fortegnelse over møtende eier av grunnfondsbevis, og eventuelle fullmektiger for eierne med oppgave over hvor mange stemmer hver av dem representerer. Valgmøtet ledes av formannen i institusjonens øverste myndighet, eller nestformann hvis formannen ikke er tilstede, inntil valgmøtet har valgt møteleder.</article></article><article class="legalArticle" data-lovdata-URL="LTI/forskrift/2001-02-07-108/§21" data-name="§21" id="kapittel-4-paragraf-4"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Valgkomiteens forslag mv.</span></h3><article class="legalP" id="kapittel-4-paragraf-4-ledd-1">Valgkomiteens formann eller annet medlem av komiteen skal redegjøre for dens innstilling. Alle stemmeberettigede har forslagsrett på valgmøtet. Det skal holdes særskilt valg på medlemmer og varamedlemmer. Rekkefølgen for varamedlemmers møteplikt fastsettes ved valget.</article><article class="legalP" id="kapittel-4-paragraf-4-ledd-2">Valgmøtet avgjør tvist om stemmerett og valgbarhet. Eierne av grunnfondsbevis kan ikke delta i avstemming om egen stemmerett eller valgbarhet. I tilfelle av stemmelikhet gjelder det vedtak møteleder har stemt for.</article></article><article class="legalArticle" data-lovdata-URL="LTI/forskrift/2001-02-07-108/§22" data-name="§22" id="kapittel-4-paragraf-5"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Avstemningsregler</span></h3><article class="legalP" id="kapittel-4-paragraf-5-ledd-1">Avstemmingen skjer skriftlig dersom ikke samtlige møtende samtykker i at avstemmingen skjer på en annen måte. Den eller de er valgt som har fått flest stemmer. I tilfelle av stemmelikhet foretas loddtrekning. Stemmerettsbegrensningen i § 17 gjelder.</article></article><article class="legalArticle" data-lovdata-URL="LTI/forskrift/2001-02-07-108/§23" data-name="§23" id="kapittel-4-paragraf-6"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Protokoll mv.</span></h3><article class="legalP" id="kapittel-4-paragraf-6-ledd-1">Møtelederen skal sørge for at det føres protokoll for valgmøtet. I protokollen skal tas inn de vedtak og valg som valgmøtet har fastsatt med angivelse av utfallet av stemmegivningen. Fortegnelsen over møtende eiere av grunnfondsbevis og eventuelle fullmektiger for eiere skal tas inn i eller vedlegges protokollen. Protokollen skal undertegnes av møtelederen og minst en annen person som utpekes av valgmøtet blant de tilstedeværende. Protokollen skal være tilgjengelig for eiere av grunnfondsbevis som forlanger det og oppbevares på en betryggende måte.</article></article><article class="legalArticle" data-lovdata-URL="LTI/forskrift/2001-02-07-108/§24" data-name="§24" id="kapittel-4-paragraf-7"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Feil ved valget</span></h3><article class="legalP" id="kapittel-4-paragraf-7-ledd-1">Kredittilsynet kan erklære et valg ugyldig og gi pålegg om nytt valg dersom feil ved valget kan ha hatt innflytelse på utfallet.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2001-02-07-108/KAPITTEL_5"><h2>Kap. 5. Fusjon</h2><article class="legalArticle" data-lovdata-URL="LTI/forskrift/2001-02-07-108/§25" data-name="§25" id="kapittel-5-paragraf-1"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Innløsning ved fusjon</span></h3><article class="legalP" id="kapittel-5-paragraf-1-ledd-1">Hvis institusjonen har truffet vedtak om å fusjonere med en annen tilsvarende institusjon, kan grunnfondsbeviseiere som representerer minst 1/10 av grunnfondsbeviskapitalen kreve at det innkalles til grunnfondsbeviseiermøte for å ta stilling til om grunnfondsbeviskapitalen skal kreves innløst. Grunnfondsbeviseierne som representerer til sammen minst 2/3 av den samlede grunnfondsbeviskapitalen, kan beslutte å kreve sine bevis innløst etter markedsverdi. Innløsningsverdien fastsettes i mangel av minnelig overenskomst ved skjønn. Utgiftene i den forbindelse belastes institusjonen. Eventuelt innløsningskrav bortfaller hvis fusjonen ikke gjennomføres. På grunnfondsbeviseiermøtet gjelder ellers prosedyrereglene i § 19, § 20 og § 21 annet ledd tilsvarende så langt de passer. Innkallingen må uttrykkelig angi hva saken gjelder.</article><article class="legalP" id="kapittel-5-paragraf-1-ledd-2">Første ledd sjette og syvende punktum gjelder ikke for gjensidige forsikringsselskaper.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2001-02-07-108/KAPITTEL_6"><h2>Kap. 6. Avsetning til utjevningsfond. Prioritetsforhold mv.</h2><article class="legalArticle" data-lovdata-URL="LTI/forskrift/2001-02-07-108/§26" data-name="§26" id="kapittel-6-paragraf-1"><h3 class="legalArticleHeader"><span class="legalArticleValue">§ 26</span>. <span class="legalArticleTitle">Avsetning til utjevningsfond</span></h3><article class="legalP" id="kapittel-6-paragraf-1-ledd-1">En institusjon kan etter særskilt samtykke fra Kredittilsynet avsette av årets overskudd til et utjevningsfond som kan brukes til å opprettholde utbytte til grunnfondsbeviseierne.</article><article class="legalP" id="kapittel-6-paragraf-1-ledd-2">Følgende begrensninger skal gjelde for avsetningsadgangen og anvendelsen av fondet:<ul class="defaultList"><li data-li-identifier="1." data-name="1."><article class="listArticle" id="kapittel-6-paragraf-1-ledd-2-punkt-1"><article class="legalP" id="kapittel-6-paragraf-1-ledd-2-punkt-1-ledd-1">Summen av de årlige avsetninger til fondet og kontantutbytte kan ikke utgjøre større andel av korrigert årsoverskudd enn grunnfondsbeviskapitalens, overkursfondets og utjevningsfondets andel av institusjonens totale ansvarlige kapital minus fond for vurderingsforskjeller og ansvarlig lånekapital. Korrigert årsoverskudd utgjør i denne paragraf resultatet for regnskapsåret korrigert for overføringer til og fra fond for vurderingsforskjeller.</article></article></li><li data-li-identifier="2." data-name="2."><article class="listArticle" id="kapittel-6-paragraf-1-ledd-2-punkt-2"><article class="legalP" id="kapittel-6-paragraf-1-ledd-2-punkt-2-ledd-1">Utbetalinger fra utjevningsfondet kan bare skje når dette er forsvarlig ut fra institusjonens egenkapitaldekning.</article></article></li></ul></article></article><article class="legalArticle" data-lovdata-URL="LTI/forskrift/2001-02-07-108/§27" data-name="§27" id="kapittel-6-paragraf-2"><h3 class="legalArticleHeader"><span class="legalArticleValue">§ 27</span>. <span class="legalArticleTitle">Avvikling</span></h3><article class="legalP" id="kapittel-6-paragraf-2-ledd-1">Grunnfondsbeviskapitalen, overkursfondet og utjevningsfondet skal tilfalle grunnfondsbeviseierne ved en eventuell avvikling av institusjonen forutsatt at alle kreditorer har fått fullt oppgjør.</article></article><article class="legalArticle" data-lovdata-URL="LTI/forskrift/2001-02-07-108/§28" data-name="§28" id="kapittel-6-paragraf-3"><h3 class="legalArticleHeader"><span class="legalArticleValue">§ 28</span>. <span class="legalArticleTitle">Prioritetsrekkefølge</span></h3><article class="legalP" id="kapittel-6-paragraf-3-ledd-1">Ansvarlig kapital i institusjonene har følgende prioritetsrekkefølge:<ul class="defaultList"><li data-li-identifier="1)" data-name="1)"><article class="listArticle" id="kapittel-6-paragraf-3-ledd-1-punkt-1"><article class="legalP" id="kapittel-6-paragraf-3-ledd-1-punkt-1-ledd-1">Ansvarlig lånekapital.</article></article></li><li data-li-identifier="2)" data-name="2)"><article class="listArticle" id="kapittel-6-paragraf-3-ledd-1-punkt-2"><article class="legalP" id="kapittel-6-paragraf-3-ledd-1-punkt-2-ledd-1">Grunnfondsbeviskapital.</article></article></li><li data-li-identifier="3)" data-name="3)"><article class="listArticle" id="kapittel-6-paragraf-3-ledd-1-punkt-3"><article class="legalP" id="kapittel-6-paragraf-3-ledd-1-punkt-3-ledd-1">Overkursfondet.</article></article></li><li data-li-identifier="4)" data-name="4)"><article class="listArticle" id="kapittel-6-paragraf-3-ledd-1-punkt-4"><article class="legalP" id="kapittel-6-paragraf-3-ledd-1-punkt-4-ledd-1">Utjevningsfondet, grunnfondet og gavefondet har lik prioritet.</article></article></li></ul></article><article class="legalP" id="kapittel-6-paragraf-3-ledd-2">Utjevningsfondet, grunnfondet og gavefondet nedskrives forholdsmessig ved en eventuell underskuddssituasjon eller ved avvikling av institusjonen.</article></article></section><section class="section" data-name="kap7" id="kapittel-7" data-lovdata-URL="LTI/forskrift/2001-02-07-108/KAPITTEL_7"><h2>Kap. 7. Sanksjoner, ikrafttreden</h2><article class="legalArticle" data-lovdata-URL="LTI/forskrift/2001-02-07-108/§29" data-name="§29" id="kapittel-7-paragraf-1"><h3 class="legalArticleHeader"><span class="legalArticleValue">§ 29</span>. <span class="legalArticleTitle">Straffebestemmelser</span></h3><article class="legalP" id="kapittel-7-paragraf-1-ledd-1">Overtredelse av denne forskrift straffes etter sparebankloven § 59, forsikringsvirksomhetsloven § 14-1 og lov om finansieringsvirksomhet og finansinstitusjoner § 5-1, med mindre forholdet rammes av en strengere straffebestemmelse.</article></article><article class="legalArticle" data-lovdata-URL="LTI/forskrift/2001-02-07-108/§30" data-name="§30" id="kapittel-7-paragraf-2"><h3 class="legalArticleHeader"><span class="legalArticleValue">§ 30</span>. <span class="legalArticleTitle">Ikrafttredelse</span></h3><article class="legalP" id="kapittel-7-paragraf-2-ledd-1">Denne forskrift trer i kraft straks. Forskrift om grunnfondsbevis i sparebanker fastsatt 9. februar 1999 nr. 202, forskrift om grunnfondsbevis i kredittforeninger fastsatt 19. oktober 1990 nr. 810, og forskrift om grunnfondsbevis i gjensidige forsikringsselskaper fastsatt 19. oktober 1990 nr. 811 oppheves samtidig.</article><article class="legalP" id="kapittel-7-paragraf-2-ledd-2">Kredittforeninger og gjensidige forsikringsselskaper som har utstedt grunnfondsbevis før forskriftens ikrafttreden, skal innen ett år etter ikrafttreden sørge for at opplysningene i grunnfondsbeviseierregisteret i Verdipapirsentralen er i samsvar med aksjelovgivningens bestemmelser.</article></article></section></main></body></html>