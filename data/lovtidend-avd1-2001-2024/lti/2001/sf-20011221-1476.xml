<!DOCTYPE html><html lang="no"><head><title>Forskrift om innsamling og behandling av helseopplysninger i Dødsårsaksregisteret (Dødsårsaksregisterforskriften).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-12-21-1476</dd><dt class="dokid">DokumentID</dt><dd class="dokid">LTI/forskrift/2001-12-21-1476</dd><dt class="ministry">Departement</dt><dd class="ministry"><ul><li>Sosialdepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 16</dd><dt class="dateInForce">I kraft fra</dt><dd class="dateInForce">2002-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2001-05-18-24/§8</li><li>lov/2001-05-18-24/§9</li><li>lov/2001-05-18-24/§16</li><li>lov/2001-05-18-24/§17</li><li>lov/2001-05-18-24/§22</li><li>lov/2001-05-18-24/§27</li><li>lov/1999-07-02-64/§36</li><li>lov/1999-07-02-64/§37</li></ul></dd><dt class="dateOfPublication">Kunngjort</dt><dd class="dateOfPublication">2001-12-21</dd><dt class="journalNumber">Journalnummer</dt><dd class="journalNumber">2001-1441</dd><dt class="titleShort">Korttittel</dt><dd class="titleShort">Dødsårsaksregisterforskriften</dd><dt class="title">Tittel</dt><dd class="title">Forskrift om innsamling og behandling av helseopplysninger i Dødsårsaksregisteret (Dødsårsaksregisterforskriften).</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 21. desember 2001 med hjemmel i lov av 18. mai 2001 nr. 24 om helseregistre og behandling av helseopplysninger (helseregisterloven) § 8 fjerde ledd, jf. tredje ledd, § 9 annet ledd, § 16 fjerde ledd, § 17 tredje ledd, § 22 femte ledd, § 27 annet ledd og lov av 2. juli 1999 nr. 64 om helsepersonell m.v. (helsepersonelloven) § 36 og § 37. Fremmet av Sosial- og helsedepartementet.</dd><dt class="refid">RefID</dt><dd class="refid">forskrift/2001-12-21-1476</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om innsamling og behandling av helseopplysninger i Dødsårsaksregisteret (Dødsårsaksregisterforskriften).<ul class="tocSubUl"><li>Kapittel 1. Generelle bestemmelser<ul class="tocSubUl"><li>§ 1-1. (Etablering av Dødsårsaksregisteret)</li><li>§ 1-2. (Dødsårsaksregisterets innhold)</li><li>§ 1-3. (Dødsårsaksregisterets formål)</li><li>§ 1-4. (Databehandlingsansvarlig)</li><li>§ 1-5. (Databehandler)</li><li>§ 1-6. (Opplysninger i Dødsårsaksregisteret)</li><li>§ 1-7. (Koding og klassifisering av opplysningene i Dødsårsaksregisteret, krav til dokumentasjon)</li></ul></li><li>Kapittel 2. Melding av helseopplysninger til Dødsårsaksregisteret, kvalitetskontroll mv.<ul class="tocSubUl"><li>§ 2-1. (Legers alminnelige dokumentasjons- og meldeplikt)</li><li>§ 2-2. (Meldingsskjema, formkrav mv.)</li><li>§ 2-3. (Kommunelegens plikter, frist mv.)</li><li>§ 2-4. (Meldeplikt for lege som foretar obduksjon)</li><li>§ 2-5. (Virksomhetens plikter)</li><li>§ 2-6. (Mottakers ansvar for kvalitetskontroll)</li></ul></li><li>Kapittel 3. Behandling av helseopplysninger i Dødsårsaksregisteret<ul class="tocSubUl"><li>§ 3-1. (Sammenstilling av opplysninger for fremstilling av statistikk)</li><li>§ 3-2. (Sammenstilling av opplysninger i Dødsårsaksregisteret med opplysninger i andre registre for forskning mv.)</li><li>§ 3-3. (Utlevering av sammenstilte datafiler til forskning mv.)</li><li>§ 3-4. (Plikt til å utlevere ikke koblede data til forskning mv.)</li><li>§ 3-5. (Utlevering og annen behandling av opplysninger i Dødsårsaksregisteret)</li><li>§ 3-6. (Informasjonsstrategi rettet mot brukergrupper)</li><li>§ 3-7. (Kostnader)</li><li>§ 3-8. (Oversikt over utleveringer)</li></ul></li><li>Kapittel 4. Taushetsplikt, informasjonssikkerhet og internkontroll<ul class="tocSubUl"><li>§ 4-1. (Taushetsplikt)</li><li>§ 4-2. (Informasjonssikkerhet)</li><li>§ 4-3. (Plikt til internkontroll)</li><li>§ 4-4. (Internkontrollens innhold)</li></ul></li><li>Kapittel 5. Innsynsrett<ul class="tocSubUl"><li>§ 5-1. (Pårørendes innsynsrett)</li><li>§ 5-2. (Frist for å svare på henvendelser om innsyn)</li></ul></li><li>Kapittel 6. Bevaring av helseopplysninger i Dødsårsaksregisteret<ul class="tocSubUl"><li>§ 6-1. (Bevaring av helseopplysninger)</li></ul></li><li>Kapittel 7. Straff<ul class="tocSubUl"><li>§ 7-1. (Straff)</li></ul></li><li>Kapittel 8. Avsluttende bestemmelser<ul class="tocSubUl"><li>§ 8-1. (Ikraftsetting)</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2001-12-21-1476" id="dokument"><h1>Forskrift om innsamling og behandling av helseopplysninger i Dødsårsaksregisteret (Dødsårsaksregisterforskriften).</h1><section class="section" data-name="kap1" id="kapittel-1" data-lovdata-URL="LTI/forskrift/2001-12-21-1476/KAPITTEL_1"><h2>Kapittel 1. Generelle bestemmelser</h2><article class="legalArticle" data-lovdata-URL="LTI/forskrift/2001-12-21-1476/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">(Etablering av Dødsårsaksregisteret)</span></h3><article class="legalP" id="kapittel-1-paragraf-1-ledd-1">Denne forskriften etablerer et landsomfattende Dødsårsaksregister. Forskriften gir regler for innsamling og behandling av helseopplysninger i registeret.</article><article class="legalP" id="kapittel-1-paragraf-1-ledd-2">Innsamling og behandling av helseopplysninger i Dødsårsaksregisteret kan skje manuelt og ved hjelp av elektroniske hjelpemidler.</article></article><article class="legalArticle" data-lovdata-URL="LTI/forskrift/2001-12-21-1476/§1-2" data-name="§1-2" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">(Dødsårsaksregisterets innhold)</span></h3><article class="legalP" id="kapittel-1-paragraf-2-ledd-1">Dødsårsaksregisteret inneholder opplysninger om personer som på dødstidspunktet er registrert bosatt i Norge.</article></article><article class="legalArticle" data-lovdata-URL="LTI/forskrift/2001-12-21-1476/§1-3" data-name="§1-3" id="kapittel-1-paragraf-3"><h3 class="legalArticleHeader"><span class="legalArticleValue">§ 1-3</span>. <span class="legalArticleTitle">(Dødsårsaksregisterets formål)</span></h3><article class="legalP" id="kapittel-1-paragraf-3-ledd-1">Formålet med Dødsårsaksregisteret er å innsamle og innenfor forskriftens rammer behandle data om dødsårsaker i Norge for å:<ul class="defaultList"><li data-li-identifier="1." data-name="1."><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1">overvåke dødsårsaker og belyse endringer i dødsårsaker over tid,</article></article></li><li data-li-identifier="2." data-name="2."><article class="listArticle" id="kapittel-1-paragraf-3-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1">gi grunnlag for utarbeidelse av nasjonal, regional og lokal dødsårsaksstatistikk,</article></article></li><li data-li-identifier="3." data-name="3."><article class="listArticle" id="kapittel-1-paragraf-3-ledd-1-punkt-3"><article class="legalP" id="kapittel-1-paragraf-3-ledd-1-punkt-3-ledd-1">fremme og gi grunnlag for forskning, og</article></article></li><li data-li-identifier="4." data-name="4."><article class="listArticle" id="kapittel-1-paragraf-3-ledd-1-punkt-4"><article class="legalP" id="kapittel-1-paragraf-3-ledd-1-punkt-4-ledd-1">gi grunnlag for informasjon og kunnskap for planlegging, kvalitetssikring og kvalitetsutvikling av helsetjenesten og helseforvaltningen.</article></article></li></ul></article></article><article class="legalArticle" data-lovdata-URL="LTI/forskrift/2001-12-21-1476/§1-4" data-name="§1-4" id="kapittel-1-paragraf-4"><h3 class="legalArticleHeader"><span class="legalArticleValue">§ 1-4</span>. <span class="legalArticleTitle">(Databehandlingsansvarlig)</span></h3><article class="legalP" id="kapittel-1-paragraf-4-ledd-1">Nasjonalt folkehelseinstitutt er databehandlingsansvarlig for innsamling og behandling av helseopplysninger i Dødsårsaksregisteret.</article></article><article class="legalArticle" data-lovdata-URL="LTI/forskrift/2001-12-21-1476/§1-5" data-name="§1-5" id="kapittel-1-paragraf-5"><h3 class="legalArticleHeader"><span class="legalArticleValue">§ 1-5</span>. <span class="legalArticleTitle">(Databehandler)</span></h3><article class="legalP" id="kapittel-1-paragraf-5-ledd-1">Nasjonalt folkehelseinstitutt kan inngå skriftlig avtale med en databehandler om innsamling og behandling av helseopplysninger i Dødsårsaksregisteret, herunder om overvåking og forskning, jf. § 1-3, drift og kvalitetssikring av registeret, samt utlevering av data til brukere.</article></article><article class="legalArticle" data-lovdata-URL="LTI/forskrift/2001-12-21-1476/§1-6" data-name="§1-6" id="kapittel-1-paragraf-6"><h3 class="legalArticleHeader"><span class="legalArticleValue">§ 1-6</span>. <span class="legalArticleTitle">(Opplysninger i Dødsårsaksregisteret)</span></h3><article class="legalP" id="kapittel-1-paragraf-6-ledd-1">Dødsårsaksregisteret kan inneholde følgende opplysninger om avdøde i den utstrekning det er nødvendig for å nå formålet med registeret:<ul class="defaultList"><li data-li-identifier="1." data-name="1."><article class="listArticle" id="kapittel-1-paragraf-6-ledd-1-punkt-1"><article class="legalP" id="kapittel-1-paragraf-6-ledd-1-punkt-1-ledd-1">personopplysninger: <ul class="defaultList"><li data-li-identifier="1.1." data-name="1.1."><article class="listArticle" id="kapittel-1-paragraf-6-ledd-1-punkt-1-ledd-1-punkt-1"><article class="legalP" id="kapittel-1-paragraf-6-ledd-1-punkt-1-ledd-1-punkt-1-ledd-1">navn og fødselsnummer,</article></article></li><li data-li-identifier="1.2." data-name="1.2."><article class="listArticle" id="kapittel-1-paragraf-6-ledd-1-punkt-1-ledd-1-punkt-2"><article class="legalP" id="kapittel-1-paragraf-6-ledd-1-punkt-1-ledd-1-punkt-2-ledd-1">adresse og bostedskommune,</article></article></li><li data-li-identifier="1.3." data-name="1.3."><article class="listArticle" id="kapittel-1-paragraf-6-ledd-1-punkt-1-ledd-1-punkt-3"><article class="legalP" id="kapittel-1-paragraf-6-ledd-1-punkt-1-ledd-1-punkt-3-ledd-1">sivilstand,</article></article></li><li data-li-identifier="1.4." data-name="1.4."><article class="listArticle" id="kapittel-1-paragraf-6-ledd-1-punkt-1-ledd-1-punkt-4"><article class="legalP" id="kapittel-1-paragraf-6-ledd-1-punkt-1-ledd-1-punkt-4-ledd-1">dødskommune,</article></article></li><li data-li-identifier="1.5." data-name="1.5."><article class="listArticle" id="kapittel-1-paragraf-6-ledd-1-punkt-1-ledd-1-punkt-5"><article class="legalP" id="kapittel-1-paragraf-6-ledd-1-punkt-1-ledd-1-punkt-5-ledd-1">dødsdato og klokkeslett,</article></article></li><li data-li-identifier="1.6." data-name="1.6."><article class="listArticle" id="kapittel-1-paragraf-6-ledd-1-punkt-1-ledd-1-punkt-6"><article class="legalP" id="kapittel-1-paragraf-6-ledd-1-punkt-1-ledd-1-punkt-6-ledd-1">dødssted,</article></article></li></ul></article></article></li><li data-li-identifier="2." data-name="2."><article class="listArticle" id="kapittel-1-paragraf-6-ledd-1-punkt-2"><article class="legalP" id="kapittel-1-paragraf-6-ledd-1-punkt-2-ledd-1">administrative opplysninger: <ul class="defaultList"><li data-li-identifier="2.1." data-name="2.1."><article class="listArticle" id="kapittel-1-paragraf-6-ledd-1-punkt-2-ledd-1-punkt-1"><article class="legalP" id="kapittel-1-paragraf-6-ledd-1-punkt-2-ledd-1-punkt-1-ledd-1">navn og adresse på lege eventuelt helseinstitusjon som utstedte medisinsk dødsmelding,</article></article></li><li data-li-identifier="2.2." data-name="2.2."><article class="listArticle" id="kapittel-1-paragraf-6-ledd-1-punkt-2-ledd-1-punkt-2"><article class="legalP" id="kapittel-1-paragraf-6-ledd-1-punkt-2-ledd-1-punkt-2-ledd-1">eventuelt avdødes lege under siste sykdom og avdødes faste lege,</article></article></li></ul></article></article></li><li data-li-identifier="3." data-name="3."><article class="listArticle" id="kapittel-1-paragraf-6-ledd-1-punkt-3"><article class="legalP" id="kapittel-1-paragraf-6-ledd-1-punkt-3-ledd-1">medisinske opplysninger: <ul class="defaultList"><li data-li-identifier="3.1." data-name="3.1."><article class="listArticle" id="kapittel-1-paragraf-6-ledd-1-punkt-3-ledd-1-punkt-1"><article class="legalP" id="kapittel-1-paragraf-6-ledd-1-punkt-3-ledd-1-punkt-1-ledd-1">sykdommer, skader, legemidler, bruk av narkotika eller andre stoffer som dødsårsaken kan tilbakeføres til eller som kan ha medvirket til dødens inntreden,</article></article></li><li data-li-identifier="3.2." data-name="3.2."><article class="listArticle" id="kapittel-1-paragraf-6-ledd-1-punkt-3-ledd-1-punkt-2"><article class="legalP" id="kapittel-1-paragraf-6-ledd-1-punkt-3-ledd-1-punkt-2-ledd-1">opplysninger fra avdødes tidligere institusjonsopphold av betydning for de anførte dødsårsaker eller dødens inntreden,</article></article></li><li data-li-identifier="3.3." data-name="3.3."><article class="listArticle" id="kapittel-1-paragraf-6-ledd-1-punkt-3-ledd-1-punkt-3"><article class="legalP" id="kapittel-1-paragraf-6-ledd-1-punkt-3-ledd-1-punkt-3-ledd-1">grunnlaget for helseopplysningene,</article></article></li><li data-li-identifier="3.4." data-name="3.4."><article class="listArticle" id="kapittel-1-paragraf-6-ledd-1-punkt-3-ledd-1-punkt-4"><article class="legalP" id="kapittel-1-paragraf-6-ledd-1-punkt-3-ledd-1-punkt-4-ledd-1">opplysninger om skadested og aktivitet i skadeøyeblikket dersom døden skyldes skade eller følger av skade,</article></article></li><li data-li-identifier="3.5." data-name="3.5."><article class="listArticle" id="kapittel-1-paragraf-6-ledd-1-punkt-3-ledd-1-punkt-5"><article class="legalP" id="kapittel-1-paragraf-6-ledd-1-punkt-3-ledd-1-punkt-5-ledd-1">obduksjonsresultat, obduksjonsnummer og laboratorienummer,</article></article></li><li data-li-identifier="3.6." data-name="3.6."><article class="listArticle" id="kapittel-1-paragraf-6-ledd-1-punkt-3-ledd-1-punkt-6"><article class="legalP" id="kapittel-1-paragraf-6-ledd-1-punkt-3-ledd-1-punkt-6-ledd-1">mistanke om unaturlig død.</article></article></li></ul></article></article></li></ul></article></article><article class="legalArticle" data-lovdata-URL="LTI/forskrift/2001-12-21-1476/§1-7" data-name="§1-7" id="kapittel-1-paragraf-7"><h3 class="legalArticleHeader"><span class="legalArticleValue">§ 1-7</span>. <span class="legalArticleTitle">(Koding og klassifisering av opplysningene i Dødsårsaksregisteret, krav til dokumentasjon)</span></h3><article class="legalP" id="kapittel-1-paragraf-7-ledd-1">Opplysningene i Dødsårsaksregisteret skal kodes i samsvar med den internasjonale statistiske sykdomklassifikasjonen (ICD) og de prinsipper og regler som gjelder for koding av dødsårsaker.</article><article class="legalP" id="kapittel-1-paragraf-7-ledd-2">Nasjonalt folkehelseinstitutt skal ved enhver registrering i Dødsårsaksregisteret kunne dokumentere hvilke klassifikasjoner og kodeverk som er benyttet.</article><article class="legalP" id="kapittel-1-paragraf-7-ledd-3">Departementet kan gi nærmere bestemmelser om eventuelt andre kodeverk og klassifikasjoner som skal benyttes.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2001-12-21-1476/KAPITTEL_2"><h2>Kapittel 2. Melding av helseopplysninger til Dødsårsaksregisteret, kvalitetskontroll mv.</h2><article class="legalArticle" data-lovdata-URL="LTI/forskrift/2001-12-21-1476/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">(Legers alminnelige dokumentasjons- og meldeplikt)</span></h3><article class="legalP" id="kapittel-2-paragraf-1-ledd-1">Leger som blir tilkalt til en døende eller til en som er død skal uten hensyn til taushetsplikt snarest melde opplysninger som nevnt i § 1-6, jf. § 2-2, til kommunelegen på dødsstedet. Meldingen skal signeres.</article></article><article class="legalArticle" data-lovdata-URL="LTI/forskrift/2001-12-21-1476/§2-2" data-name="§2-2" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">(Meldingsskjema, formkrav mv.)</span></h3><article class="legalP" id="kapittel-2-paragraf-2-ledd-1">Melding av opplysninger som nevnt i § 1-6 skal skje på skjema eller på annen måte fastsatt av departementet. Dødsmeldingen skal utformes i en form som er i samsvar med anbefalinger av Verdens helseorganisasjon.</article><article class="legalP" id="kapittel-2-paragraf-2-ledd-2">Departementet kan gi pålegg om bruk av bestemte klassifikasjoner og kodeverk ved registrering av opplysningene, og gi pålegg om bruk av bestemte meldingsformater ved forsendelsen av opplysningene.</article></article><article class="legalArticle" data-lovdata-URL="LTI/forskrift/2001-12-21-1476/§2-3" data-name="§2-3" id="kapittel-2-paragraf-3"><h3 class="legalArticleHeader"><span class="legalArticleValue">§ 2-3</span>. <span class="legalArticleTitle">(Kommunelegens plikter, frist mv.)</span></h3><article class="legalP" id="kapittel-2-paragraf-3-ledd-1">Kommunelegen skal kontrollere at skjema, jf. § 2-2, er nøyaktig og fullstendig utfylt, og videresende skjema til Dødsårsaksregisteret senest to måneder etter at det er mottatt.</article><article class="legalP" id="kapittel-2-paragraf-3-ledd-2">Dersom det er nødvendig, skal kommunelegen innhente tilleggsopplysninger fra lege som har gitt helsehjelp til den person meldingen gjelder, før vedkommende døde.</article></article><article class="legalArticle" data-lovdata-URL="LTI/forskrift/2001-12-21-1476/§2-4" data-name="§2-4" id="kapittel-2-paragraf-4"><h3 class="legalArticleHeader"><span class="legalArticleValue">§ 2-4</span>. <span class="legalArticleTitle">(Meldeplikt for lege som foretar obduksjon)</span></h3><article class="legalP" id="kapittel-2-paragraf-4-ledd-1">Lege som obduserer avdøde, skal melde resultatet av obduksjonen, obduksjonsnummer og laboratorienummer til Dødsårsaksregisteret innen to måneder etter obduksjonsrapporten er ferdig. Forskriften § 2-2 gjelder tilsvarende for obduksjonsmeldinger.</article></article><article class="legalArticle" data-lovdata-URL="LTI/forskrift/2001-12-21-1476/§2-5" data-name="§2-5" id="kapittel-2-paragraf-5"><h3 class="legalArticleHeader"><span class="legalArticleValue">§ 2-5</span>. <span class="legalArticleTitle">(Virksomhetens plikter)</span></h3><article class="legalP" id="kapittel-2-paragraf-5-ledd-1">Helseinstitusjon eller annen virksomhet som er ansvarlig for registrering av opplysninger som skal meldes til Dødsårsaksregisteret, jf. § 1-6, har ansvar for at pliktene som nevnt i § 2-1 til § 2-4 oppfylles, og skal sørge for at det finnes rutiner som sikrer dette, jf. forskriften § 4-2 og § 4-3.</article></article><article class="legalArticle" data-lovdata-URL="LTI/forskrift/2001-12-21-1476/§2-6" data-name="§2-6" id="kapittel-2-paragraf-6"><h3 class="legalArticleHeader"><span class="legalArticleValue">§ 2-6</span>. <span class="legalArticleTitle">(Mottakers ansvar for kvalitetskontroll)</span></h3><article class="legalP" id="kapittel-2-paragraf-6-ledd-1">Nasjonalt folkehelseinstitutt skal sørge for at helseopplysninger som innsamles og behandles i Dødsårsaksregisteret er korrekte, relevante og nødvendige for de formål de innsamles for, jf. § 1-3. Som ledd i kvalitetskontrollen kan det gjøres rutinemessige samkjøringer mot Det sentrale folkeregister, Medisinsk fødselsregister og Kreftregisteret.</article><article class="legalP" id="kapittel-2-paragraf-6-ledd-2">Dersom meldingsskjema er mangelfullt utfylt, skal avsenderen av skjema varsles, jf. helseregisterloven § 9 annet ledd annet punktum. Ved fortsatt mangelfull utfylling av skjema skal Statens helsetilsyn varsles.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2001-12-21-1476/KAPITTEL_3"><h2>Kapittel 3. Behandling av helseopplysninger i Dødsårsaksregisteret</h2><article class="legalArticle" data-lovdata-URL="LTI/forskrift/2001-12-21-1476/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">(Sammenstilling av opplysninger for fremstilling av statistikk)</span></h3><article class="legalP" id="kapittel-3-paragraf-1-ledd-1">Opplysninger i Dødsårsaksregisteret kan sammenstilles (kobles) med opplysninger i Medisinsk fødselsregister, Kreftregisteret, Meldesystemet for infeksjonssykdommer, Det sentrale tuberkuloseregisteret og System for vaksinasjonskontroll, dersom det gjøres av den databehandlingsansvarlige for ett av de nevnte registrene eller en virksomhet departementet bestemmer, og resultatet av sammenstillingen fremkommer i anonymisert form.</article><article class="legalP" id="kapittel-3-paragraf-1-ledd-2">Den databehandlingsansvarlige skal normalt effektuere forespørsler om statistiske opplysninger som nevnt i første ledd fra forvaltningen og forskere innen 60 dager fra den dagen bestillingen kom inn. Dersom særlige forhold gjør det umulig å effektuere forespørselen innen 60 dager, kan effektueringen utsettes inntil det er mulig å oppfylle den. Den databehandlingsansvarlige skal i så fall gi et foreløpig svar med opplysninger om forespørselen kan effektueres, om grunnen til forsinkelsen og sannsynlig tidspunkt for når bestillingen kan effektueres.</article><article class="legalP" id="kapittel-3-paragraf-1-ledd-3">Helseopplysninger som mottas for fremstilling av statistikk etter første ledd, skal slettes så snart statistikkfremstillingen er tilfredsstillende gjennomført.</article></article><article class="legalArticle" data-lovdata-URL="LTI/forskrift/2001-12-21-1476/§3-2" data-name="§3-2" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">(Sammenstilling av opplysninger i Dødsårsaksregisteret med opplysninger i andre registre for forskning mv.)</span></h3><article class="legalP" id="kapittel-3-paragraf-2-ledd-1">Nasjonalt folkehelseinstitutt kan sammenstille opplysninger i Dødsårsaksregisteret med opplysninger i helseregistre som nevnt i § 3-1 første ledd for uttrykkelig angitte formål, innen registerets formål, jf. forskriften § 1-3, dersom det er ubetenkelig ut fra etiske hensyn og databehandleren (forskeren) bare skal behandle avidentifiserte opplysninger.</article><article class="legalP" id="kapittel-3-paragraf-2-ledd-2">Sammenstilte helseopplysninger kan ikke lagres før navn, fødselsdag og personnummer er slettet eller kryptert. Direkte personidentifiserende opplysninger (navn og fødselsnummer) som mottas for behandlingen, skal slettes så snart sammenstillingen (koblingen) er tilfredsstillende gjennomført.</article><article class="legalP" id="kapittel-3-paragraf-2-ledd-3">Alle opplysninger som inngår i behandlingen etter første og annet ledd, skal slettes ved prosjektavslutning.</article></article><article class="legalArticle" data-lovdata-URL="LTI/forskrift/2001-12-21-1476/§3-3" data-name="§3-3" id="kapittel-3-paragraf-3"><h3 class="legalArticleHeader"><span class="legalArticleValue">§ 3-3</span>. <span class="legalArticleTitle">(Utlevering av sammenstilte datafiler til forskning mv.)</span></h3><article class="legalP" id="kapittel-3-paragraf-3-ledd-1">Avidentifiserte opplysninger som nevnt i § 3-2 første ledd skal etter søknad gjøres tilgjengelig for og utleveres til forskning, eventuelt annet uttrykkelig angitt formål innenfor registerets formål, jf. forskriften § 1-3, dersom<ul class="defaultList"><li data-li-identifier="-" data-name="-"><article class="listArticle" id="kapittel-3-paragraf-3-ledd-1-punkt-1"><article class="legalP" id="kapittel-3-paragraf-3-ledd-1-punkt-1-ledd-1">mottakeren bare skal behandle avidentifiserte opplysninger,</article></article></li><li data-li-identifier="-" data-name="-"><article class="listArticle" id="kapittel-3-paragraf-3-ledd-1-punkt-2"><article class="legalP" id="kapittel-3-paragraf-3-ledd-1-punkt-2-ledd-1">behandlingen av opplysningene er ubetenkelig ut fra etiske hensyn og</article></article></li><li data-li-identifier="-" data-name="-"><article class="listArticle" id="kapittel-3-paragraf-3-ledd-1-punkt-3"><article class="legalP" id="kapittel-3-paragraf-3-ledd-1-punkt-3-ledd-1">sammenstillingen og tilretteleggingen av dataene gjøres av databehandlingsansvarlig for et av de registrene hvis opplysninger behandles, eller i en virksomhet departementet bestemmer.</article></article></li></ul></article><article class="legalP" id="kapittel-3-paragraf-3-ledd-2">§ 3-2 annet ledd gjelder tilsvarende.</article><article class="legalP" id="kapittel-3-paragraf-3-ledd-3">Den databehandlingsansvarlige skal utlevere eller overføre nødvendige og relevante data til den ansvarlige for det angitte prosjektet innen 60 dager fra den dagen søknaden kom inn. Rettsgrunnlaget for behandlingen av opplysningene skal fremgå av søknaden, jf. første ledd.</article><article class="legalP" id="kapittel-3-paragraf-3-ledd-4">Dersom særlige forhold gjør det umulig å effektuere søknaden innen den angitte fristen, kan effektueringen utsettes inntil det er mulig å oppfylle den. Den databehandlingsansvarlige skal i så fall gi et foreløpig svar med opplysninger om forespørselen kan effektueres, om grunnen til forsinkelsen og sannsynlig tidspunkt for når søknaden kan effektueres.</article><article class="legalP" id="kapittel-3-paragraf-3-ledd-5">Alle opplysninger som inngår i behandlingen etter denne paragrafen, skal slettes eller tilbakeleveres ved prosjektavslutning.</article></article><article class="legalArticle" data-lovdata-URL="LTI/forskrift/2001-12-21-1476/§3-4" data-name="§3-4" id="kapittel-3-paragraf-4"><h3 class="legalArticleHeader"><span class="legalArticleValue">§ 3-4</span>. <span class="legalArticleTitle">(Plikt til å utlevere ikke koblede data til forskning mv.)</span></h3><article class="legalP" id="kapittel-3-paragraf-4-ledd-1">Nasjonalt folkehelseinstitutt skal etter forespørsel fra forvaltningen og forskere utlevere statistiske opplysninger fra Dødsårsaksregisteret innen 30 dager fra den dagen forespørselen kom inn.</article><article class="legalP" id="kapittel-3-paragraf-4-ledd-2">Nasjonalt folkehelseinstitutt skal etter søknad utlevere avidentifiserte opplysninger fra Dødsårsaksregisteret dersom:<ul class="defaultList"><li data-li-identifier="-" data-name="-"><article class="listArticle" id="kapittel-3-paragraf-4-ledd-2-punkt-1"><article class="legalP" id="kapittel-3-paragraf-4-ledd-2-punkt-1-ledd-1">opplysningene skal brukes til et uttrykkelig angitt formål innenfor registerets formål,</article></article></li><li data-li-identifier="-" data-name="-"><article class="listArticle" id="kapittel-3-paragraf-4-ledd-2-punkt-2"><article class="legalP" id="kapittel-3-paragraf-4-ledd-2-punkt-2-ledd-1">mottakeren bare skal behandle avidentifiserte opplysninger og</article></article></li><li data-li-identifier="-" data-name="-"><article class="listArticle" id="kapittel-3-paragraf-4-ledd-2-punkt-3"><article class="legalP" id="kapittel-3-paragraf-4-ledd-2-punkt-3-ledd-1">behandlingen av opplysningene er ubetenkelig ut fra etiske hensyn.</article></article></li></ul></article><article class="legalP" id="kapittel-3-paragraf-4-ledd-3">Nasjonalt folkehelseinstitutt skal utlevere eller overføre nødvendige og relevante data til den ansvarlige for det angitte prosjektet innen 30 dager fra den dagen søknaden kom inn. Rettsgrunnlaget for behandlingen av opplysningene skal fremgå av søknaden.</article><article class="legalP" id="kapittel-3-paragraf-4-ledd-4">§ 3-3 fjerde og femte ledd gjelder tilsvarende.</article></article><article class="legalArticle" data-lovdata-URL="LTI/forskrift/2001-12-21-1476/§3-5" data-name="§3-5" id="kapittel-3-paragraf-5"><h3 class="legalArticleHeader"><span class="legalArticleValue">§ 3-5</span>. <span class="legalArticleTitle">(Utlevering og annen behandling av opplysninger i Dødsårsaksregisteret)</span></h3><article class="legalP" id="kapittel-3-paragraf-5-ledd-1">Personidentifiserende opplysninger i Dødsårsaksregisteret kan, med mindre annet følger av denne forskriften, bare behandles (sammenstilles, utleveres etc.) etter tillatelse fra Datatilsynet og i samsvar med de alminnelige regler om taushetsplikt.</article><article class="legalP" id="kapittel-3-paragraf-5-ledd-2">Sosial- og helsedirektoratet skal svare på forespørsler om utlevering av personidentifiserende opplysninger for bruk i uttrykkelig angitte forskningsprosjekter innen 30 dager fra den dagen forespørselen kom inn. Dersom særlige forhold gjør det umulig å svare på forespørselen innen den angitte fristen, kan svaret utsettes inntil det er mulig å gi svar. Sosial- og helsedirektoratet skal i så fall gi et foreløpig svar med opplysninger om grunnen til forsinkelsen og sannsynlig tidspunkt for når svar kan gis.</article></article><article class="legalArticle" data-lovdata-URL="LTI/forskrift/2001-12-21-1476/§3-6" data-name="§3-6" id="kapittel-3-paragraf-6"><h3 class="legalArticleHeader"><span class="legalArticleValue">§ 3-6</span>. <span class="legalArticleTitle">(Informasjonsstrategi rettet mot brukergrupper)</span></h3><article class="legalP" id="kapittel-3-paragraf-6-ledd-1">For å fremme bruk av data fra Dødsårsaksregisteret og for å bygge opp informasjon og kunnskap, jf. forskriften § 1-3, skal Nasjonalt folkehelseinstitutt ha en aktiv informasjonsstrategi og -plan rettet mot så vel helseforvaltningen, helsetjenesten og øvrig forvaltning, som mot forskere innen medisinsk forskning, helsetjenesteforskning og samfunnsforskning.</article></article><article class="legalArticle" data-lovdata-URL="LTI/forskrift/2001-12-21-1476/§3-7" data-name="§3-7" id="kapittel-3-paragraf-7"><h3 class="legalArticleHeader"><span class="legalArticleValue">§ 3-7</span>. <span class="legalArticleTitle">(Kostnader)</span></h3><article class="legalP" id="kapittel-3-paragraf-7-ledd-1">Nasjonalt folkehelseinstitutt kan kreve betaling for behandling og tilrettelegging av opplysninger etter § 3-1 til § 3-5. Betalingen kan ikke overstige de faktiske utgiftene ved slik behandling og tilrettelegging av opplysningene.</article></article><article class="legalArticle" data-lovdata-URL="LTI/forskrift/2001-12-21-1476/§3-8" data-name="§3-8" id="kapittel-3-paragraf-8"><h3 class="legalArticleHeader"><span class="legalArticleValue">§ 3-8</span>. <span class="legalArticleTitle">(Oversikt over utleveringer)</span></h3><article class="legalP" id="kapittel-3-paragraf-8-ledd-1">Nasjonalt folkehelseinstitutt skal føre oversikt over hvem som får utlevert opplysninger fra Dødsårsaksregisteret og hjemmelsgrunnlaget for utleveringene. Oversikten skal oppbevares i minst tre år etter at utlevering har funnet sted.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2001-12-21-1476/KAPITTEL_4"><h2>Kapittel 4. Taushetsplikt, informasjonssikkerhet og internkontroll</h2><article class="legalArticle" data-lovdata-URL="LTI/forskrift/2001-12-21-1476/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">(Taushetsplikt)</span></h3><article class="legalP" id="kapittel-4-paragraf-1-ledd-1">Enhver som behandler helseopplysninger etter denne forskriften har taushetsplikt etter forvaltningsloven § 13 til § 13e, samt etter helsepersonelloven.</article><article class="legalP" id="kapittel-4-paragraf-1-ledd-2">Taushetsplikten etter første ledd gjelder også pasientens fødested, fødselsdato, personnummer, pseudonym, statsborgerforhold, sivilstand, yrke, bopel og arbeidssted.</article><article class="legalP" id="kapittel-4-paragraf-1-ledd-3">Opplysninger til andre forvaltningsorganer etter forvaltningsloven § 13b nr. 5 og 6 kan bare gis når det er nødvendig for å bidra til løsning av oppgaver etter forskriften her, eller for å forebygge vesentlig fare for liv eller alvorlig skade for noens helse.</article></article><article class="legalArticle" data-lovdata-URL="LTI/forskrift/2001-12-21-1476/§4-2" data-name="§4-2" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">(Informasjonssikkerhet)</span></h3><article class="legalP" id="kapittel-4-paragraf-2-ledd-1">Nasjonalt folkehelseinstitutt og databehandleren skal gjennom planlagte og systematiske tiltak sørge for tilfredsstillende informasjonssikkerhet med hensyn til konfidensialitet, integritet, kvalitet og tilgjengelighet ved behandling av helseopplysninger etter forskriften, jf. helseregisterloven § 16 flg.</article><article class="legalP" id="kapittel-4-paragraf-2-ledd-2">Der behandling av helseopplysningene skjer helt eller delvis med elektroniske hjelpemidler, gjelder bestemmelsene om informasjonssikkerhet i personopplysningsforskriften § 2-1 til § 2-16.</article></article><article class="legalArticle" data-lovdata-URL="LTI/forskrift/2001-12-21-1476/§4-3" data-name="§4-3" id="kapittel-4-paragraf-3"><h3 class="legalArticleHeader"><span class="legalArticleValue">§ 4-3</span>. <span class="legalArticleTitle">(Plikt til internkontroll)</span></h3><article class="legalP" id="kapittel-4-paragraf-3-ledd-1">Nasjonalt folkehelseinstitutt skal etablere internkontroll i samsvar med helseregisterloven § 17. De systematiske tiltakene skal tilpasses virksomhetens art, aktiviteter og størrelse i det omfang det er nødvendig for å etterleve krav gitt i eller i medhold av helseregisterloven, med særlig vekt på bestemmelser gitt i medhold av helseregisterloven § 16.</article><article class="legalP" id="kapittel-4-paragraf-3-ledd-2">Databehandlere som behandler helseopplysninger på vegne av Nasjonalt folkehelseinstitutt, skal behandle opplysninger i samsvar med rutiner Nasjonalt folkehelseinstitutt har oppstilt.</article></article><article class="legalArticle" data-lovdata-URL="LTI/forskrift/2001-12-21-1476/§4-4" data-name="§4-4" id="kapittel-4-paragraf-4"><h3 class="legalArticleHeader"><span class="legalArticleValue">§ 4-4</span>. <span class="legalArticleTitle">(Internkontrollens innhold)</span></h3><article class="legalP" id="kapittel-4-paragraf-4-ledd-1">Internkontrollen innebærer at den databehandlingsansvarlige skal ha kunnskap om gjeldende regler om behandling av helseopplysninger, tilstrekkelig og oppdatert dokumentasjon for gjennomføring av rutiner, samt ha denne dokumentasjonen tilgjengelig for dem den måtte angå. Internkontrollen skal blant annet inneholde:<ul class="defaultList"><li data-li-identifier="1." data-name="1."><article class="listArticle" id="kapittel-4-paragraf-4-ledd-1-punkt-1"><article class="legalP" id="kapittel-4-paragraf-4-ledd-1-punkt-1-ledd-1">oversikt over hvordan virksomheten er organisert,</article></article></li><li data-li-identifier="2." data-name="2."><article class="listArticle" id="kapittel-4-paragraf-4-ledd-1-punkt-2"><article class="legalP" id="kapittel-4-paragraf-4-ledd-1-punkt-2-ledd-1">oversikt over ansvars- og myndighetsforhold,</article></article></li><li data-li-identifier="3." data-name="3."><article class="listArticle" id="kapittel-4-paragraf-4-ledd-1-punkt-3"><article class="legalP" id="kapittel-4-paragraf-4-ledd-1-punkt-3-ledd-1">oversikt over de krav i og i medhold av helseregisterloven som gjelder for virksomheten,</article></article></li><li data-li-identifier="4." data-name="4."><article class="listArticle" id="kapittel-4-paragraf-4-ledd-1-punkt-4"><article class="legalP" id="kapittel-4-paragraf-4-ledd-1-punkt-4-ledd-1">rutiner virksomheten følger for å sikre overholdelse av kravene, herunder rutiner for: <ul class="defaultList"><li data-li-identifier="4.1." data-name="4.1."><article class="listArticle" id="kapittel-4-paragraf-4-ledd-1-punkt-4-ledd-1-punkt-1"><article class="legalP" id="kapittel-4-paragraf-4-ledd-1-punkt-4-ledd-1-punkt-1-ledd-1">oppfyllelse av krav om at personidentifiserende opplysninger bare behandles når dette er nødvendig for å fremme formålet med behandlingen av opplysningene, og i tråd med gjeldende bestemmelser om taushetsplikt, jf. helseregisterloven § 11 og § 15,</article></article></li><li data-li-identifier="4.2." data-name="4.2."><article class="listArticle" id="kapittel-4-paragraf-4-ledd-1-punkt-4-ledd-1-punkt-2"><article class="legalP" id="kapittel-4-paragraf-4-ledd-1-punkt-4-ledd-1-punkt-2-ledd-1">kvalitetskontroll og dokumentasjon av helseopplysningene, jf. forskriften § 1-7 og § 2-6,</article></article></li><li data-li-identifier="4.3." data-name="4.3."><article class="listArticle" id="kapittel-4-paragraf-4-ledd-1-punkt-4-ledd-1-punkt-3"><article class="legalP" id="kapittel-4-paragraf-4-ledd-1-punkt-4-ledd-1-punkt-3-ledd-1">oppfyllelse av begjæringer om informasjon og innsyn, jf. helseregisterloven § 21, § 22 og § 25, samt forskriften § 5-1,</article></article></li><li data-li-identifier="4.4." data-name="4.4."><article class="listArticle" id="kapittel-4-paragraf-4-ledd-1-punkt-4-ledd-1-punkt-4"><article class="legalP" id="kapittel-4-paragraf-4-ledd-1-punkt-4-ledd-1-punkt-4-ledd-1">hvordan virksomheten oppfyller bestemmelsene om tilgang til helseregistre, jf. § 3-1, § 3-3, § 3-4 og § 3-5,</article></article></li><li data-li-identifier="4.5." data-name="4.5."><article class="listArticle" id="kapittel-4-paragraf-4-ledd-1-punkt-4-ledd-1-punkt-5"><article class="legalP" id="kapittel-4-paragraf-4-ledd-1-punkt-4-ledd-1-punkt-5-ledd-1">oppfyllelse av reglene om meldeplikt til Datatilsynet, jf. helseregisterloven § 29,</article></article></li></ul></article></article></li><li data-li-identifier="5." data-name="5."><article class="listArticle" id="kapittel-4-paragraf-4-ledd-1-punkt-5"><article class="legalP" id="kapittel-4-paragraf-4-ledd-1-punkt-5-ledd-1">rutiner virksomheten følger dersom avvik oppstår og opplysninger om hvem som er ansvarlig,</article></article></li><li data-li-identifier="6." data-name="6."><article class="listArticle" id="kapittel-4-paragraf-4-ledd-1-punkt-6"><article class="legalP" id="kapittel-4-paragraf-4-ledd-1-punkt-6-ledd-1">rutiner virksomheten følger for å hindre gjentakelse av avvik og opplysninger om hvem som er ansvarlig,</article></article></li><li data-li-identifier="7." data-name="7."><article class="listArticle" id="kapittel-4-paragraf-4-ledd-1-punkt-7"><article class="legalP" id="kapittel-4-paragraf-4-ledd-1-punkt-7-ledd-1">rutiner for hvordan virksomheten systematisk og regelmessig gjennomgår sin internkontroll for å kontrollere at aktivitetene og resultatene av dem stemmer overens med det system virksomheten har fastlagt, og om det medfører oppfyllelse av helseregisterlovgivningen,</article></article></li><li data-li-identifier="8." data-name="8."><article class="listArticle" id="kapittel-4-paragraf-4-ledd-1-punkt-8"><article class="legalP" id="kapittel-4-paragraf-4-ledd-1-punkt-8-ledd-1">rutiner for hvordan virksomheten sikrer seg at alle aktuelle og kun gjeldende rutiner blir benyttet, og</article></article></li><li data-li-identifier="9." data-name="9."><article class="listArticle" id="kapittel-4-paragraf-4-ledd-1-punkt-9"><article class="legalP" id="kapittel-4-paragraf-4-ledd-1-punkt-9-ledd-1">rutiner for hvordan virksomheten sikrer at de ansatte har tilstrekkelig kompetanse til å overholde forskriftens krav.</article></article></li></ul></article><article class="legalP" id="kapittel-4-paragraf-4-ledd-2">Skriftlig dokumentasjon skal minst omfatte dokumentasjon av rutiner som nevnt i første ledd nr. 1 til 8. Tilsynsmyndighetene kan gi pålegg om skriftlig dokumentasjon ut over dette dersom det anses påkrevet. Tilsynsmyndighetene kan dispensere fra hele eller deler av dette kapittel når særlige forhold foreligger.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2001-12-21-1476/KAPITTEL_5"><h2>Kapittel 5. Innsynsrett</h2><article class="legalArticle" data-lovdata-URL="LTI/forskrift/2001-12-21-1476/§5-1" data-name="§5-1" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">(Pårørendes innsynsrett)</span></h3><article class="legalP" id="kapittel-5-paragraf-1-ledd-1">Avdødes nærmeste pårørende har, med mindre særlige grunner taler mot det, rett til informasjon om Dødsårsaksregisteret og innsyn i behandling av helseopplysninger om den avdøde i samsvar med helseregisterloven § 22 annet ledd.</article><article class="legalP" id="kapittel-5-paragraf-1-ledd-2">Innsyn i behandling av helseopplysninger om den avdøde bør fortrinnsvis gis gjennom utsteder av dødsmeldingen eller kommunelegen på dødsstedet. Informasjonen skal gis i en forståelig form.</article></article><article class="legalArticle" data-lovdata-URL="LTI/forskrift/2001-12-21-1476/§5-2" data-name="§5-2" id="kapittel-5-paragraf-2"><h3 class="legalArticleHeader"><span class="legalArticleValue">§ 5-2</span>. <span class="legalArticleTitle">(Frist for å svare på henvendelser om innsyn)</span></h3><article class="legalP" id="kapittel-5-paragraf-2-ledd-1">Begjæringer om innsyn etter § 5-1 skal besvares uten ugrunnet opphold og senest innen 30 dager fra den dagen henvendelsen kom inn, jf. helseregisterloven § 19.</article><article class="legalP" id="kapittel-5-paragraf-2-ledd-2">Dersom særlige forhold gjør det umulig å svare på henvendelsen innen 30 dager, kan gjennomføringen utsettes inntil det er mulig å gi svar. Den databehandlingsansvarlige skal i såfall gi et foreløpig svar med opplysninger om grunnen til forsinkelsen og sannsynlig tidspunkt for når svar kan gis.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2001-12-21-1476/KAPITTEL_6"><h2>Kapittel 6. Bevaring av helseopplysninger i Dødsårsaksregisteret</h2><article class="legalArticle" data-lovdata-URL="LTI/forskrift/2001-12-21-1476/§6-1" data-name="§6-1" id="kapittel-6-paragraf-1"><h3 class="legalArticleHeader"><span class="legalArticleValue">§ 6-1</span>. <span class="legalArticleTitle">(Bevaring av helseopplysninger)</span></h3><article class="legalP" id="kapittel-6-paragraf-1-ledd-1">Opplysninger i Dødsårsaksregisteret skal bevares i ubegrenset tid, med mindre annet følger av denne forskriften eller helseregisterloven § 26.</article></article></section><section class="section" data-name="kap7" id="kapittel-7" data-lovdata-URL="LTI/forskrift/2001-12-21-1476/KAPITTEL_7"><h2>Kapittel 7. Straff</h2><article class="legalArticle" data-lovdata-URL="LTI/forskrift/2001-12-21-1476/§7-1" data-name="§7-1" id="kapittel-7-paragraf-1"><h3 class="legalArticleHeader"><span class="legalArticleValue">§ 7-1</span>. <span class="legalArticleTitle">(Straff)</span></h3><article class="legalP" id="kapittel-7-paragraf-1-ledd-1">Den som forsettelig eller grovt uaktsomt overtrer bestemmelser fastsatt i denne forskriften § 2-1, § 2-3, § 2-4 og § 2-5 og § 4-2 til § 4-4, straffes med bøter eller fengsel inntil ett år eller begge deler.</article><article class="legalP" id="kapittel-7-paragraf-1-ledd-2">Medvirkning straffes på samme måte.</article></article></section><section class="section" data-name="kap8" id="kapittel-8" data-lovdata-URL="LTI/forskrift/2001-12-21-1476/KAPITTEL_8"><h2>Kapittel 8. Avsluttende bestemmelser</h2><article class="legalArticle" data-lovdata-URL="LTI/forskrift/2001-12-21-1476/§8-1" data-name="§8-1" id="kapittel-8-paragraf-1"><h3 class="legalArticleHeader"><span class="legalArticleValue">§ 8-1</span>. <span class="legalArticleTitle">(Ikraftsetting)</span></h3><article class="legalP" id="kapittel-8-paragraf-1-ledd-1">Forskriften trer i kraft 1. januar 2002.</article></article></section></main></body></html>