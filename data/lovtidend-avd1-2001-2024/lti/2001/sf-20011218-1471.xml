<!DOCTYPE html><html lang="no"><head><title>Forskrift om ytelse av rehabiliteringspenger og attføringspenger etter EØS-reglene.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-12-18-1471</dd><dt class="dokid">DokumentID</dt><dd class="dokid">LTI/forskrift/2001-12-18-1471</dd><dt class="ministry">Departement</dt><dd class="ministry"><ul><li>Sosialdepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 16</dd><dt class="dateInForce">I kraft fra</dt><dd class="dateInForce">2002-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1997-02-28-19/§25-15</li><li>lov/1997-02-28-19/§1-3</li></ul></dd><dt class="dateOfPublication">Kunngjort</dt><dd class="dateOfPublication">2001-12-21</dd><dt class="journalNumber">Journalnummer</dt><dd class="journalNumber">2001-1421</dd><dt class="titleShort">Korttittel</dt><dd class="titleShort">Forskrift om rehabilitering/attføring etter EØS</dd><dt class="title">Tittel</dt><dd class="title">Forskrift om ytelse av rehabiliteringspenger og attføringspenger etter EØS-reglene.</dd><dt class="miscInformation">Annet om dokumentet</dt><dd class="miscInformation">Fastsatt av Sosial- og helsedepartementet 18. desember 2001 med hjemmel i lov av 28. februar 1997 nr. 19 om folketrygd (folketrygdloven) § 25-15, jf. § 1-3.</dd><dt class="refid">RefID</dt><dd class="refid">forskrift/2001-12-18-1471</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om ytelse av rehabiliteringspenger og attføringspenger etter EØS-reglene.<ul class="tocSubUl"><li>I. Generelle bestemmelser<ul class="tocSubUl"><li>§ 1. Definisjoner</li><li>§ 2. Hvilke tilfelle som reguleres</li><li>§ 3. Sammenlegging – vilkårene i folketrygdloven § 10-2 og § 11-2</li><li>§ 4. Utbetaling i utlandet</li></ul></li><li>II. Beregningen av inntektsavhengige ytelser<ul class="tocSubUl"><li>§ 5. Arbeidsperioder i utlandet</li><li>§ 6. Beregnet inntekt for arbeidsperioder i utlandet</li><li>§ 7. Grunnlaget for inntektsavhengige ytelser</li></ul></li><li>III. Ikrafttredelse og overgangsbestemmelser<ul class="tocSubUl"><li>§ 8. Ikrafttredelse og overgangsbestemmelser</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2001-12-18-1471" id="dokument"><h1>Forskrift om ytelse av rehabiliteringspenger og attføringspenger etter EØS-reglene.</h1><section class="section" data-name="kapI" id="kapittel-1" data-lovdata-URL="LTI/forskrift/2001-12-18-1471/KAPITTEL_1"><h2>I. Generelle bestemmelser</h2><article class="legalArticle" data-lovdata-URL="LTI/forskrift/2001-12-18-1471/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-1-ledd-1">Med «EØS-reglene» menes reglene i forordning (EØF) nr. 1408/71 og forordning (EØF) nr. 574/72 med de endringer og tilføyelser som er angitt i vedlegg VI til EØS-avtalen.</article><article class="legalP" id="kapittel-1-paragraf-1-ledd-2">Med «EØS-land» menes i forskriften her land som EØS-avtalen gjelder for eller som EØS-reglene gjelder for etter særskilt avtale.</article><article class="legalP" id="kapittel-1-paragraf-1-ledd-3">Med «inntektsgrunnlagsårene» menes de tre siste kalenderårene før det året da arbeidsevnen eller inntektsevnen ble nedsatt med minst halvparten, jf. folketrygdloven § 10-8 og § 11-9, eller mulighetene til å velge yrke ble vesentlig innskrenket, jf. folketrygdloven § 11-5.</article><article class="legalP" id="kapittel-1-paragraf-1-ledd-4">Med «arbeidsperioder i utlandet» menes tidsrom da vedkommende har vært med i en trygdeordning i et land som EØS-reglene gjelder for og har hatt inntektsgivende arbeid eller har oppebåret trygdeytelser som er likestilt med arbeidsinntekt.</article><article class="legalP" id="kapittel-1-paragraf-1-ledd-5">Med «inntekt i Norge» menes pensjonsgivende inntekt etter folketrygdloven § 3-15.</article><article class="legalP" id="kapittel-1-paragraf-1-ledd-6">Med «inntektsavhengige ytelser» menes ytelser fastsatt etter bestemmelsene i folketrygdloven § 10-10 første ledd eller § 11-11 første ledd på grunnlag av pensjonsgivende inntekt.</article></article><article class="legalArticle" data-lovdata-URL="LTI/forskrift/2001-12-18-1471/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Hvilke tilfelle som reguleres</span></h3><article class="legalP" id="kapittel-1-paragraf-2-ledd-1">Forskriften her gjelder ved tilståelse og beregning av rehabiliteringspenger og attføringspenger etter EØS-reglene når en person har vært medlem av trygdeordningen i minst ett annet EØS-land enn Norge. Forskriften gjelder både personer som omfattes av EØS-avtalen og personer som EØS-reglene er gitt anvendelse for etter særskilt avtale med annet land.</article></article><article class="legalArticle" data-lovdata-URL="LTI/forskrift/2001-12-18-1471/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Sammenlegging – vilkårene i folketrygdloven § 10-2 og § 11-2</span></h3><article class="legalP" id="kapittel-1-paragraf-3-ledd-1">Tidsrom som medlem av trygden i andre EØS-land legges sammen med tidsrom som medlem av folketrygden ved vurderingen av om vilkårene i folketrygdloven § 10-2 første ledd og § 11-2 første ledd om forutgående medlemskap er oppfylt.</article></article><article class="legalArticle" data-lovdata-URL="LTI/forskrift/2001-12-18-1471/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Utbetaling i utlandet</span></h3><article class="legalP" id="kapittel-1-paragraf-4-ledd-1">Personer som omfattes av EØS-avtalens personkrets, eller som EØS-reglene gjelder for etter særskilt avtale med andre land, får rehabiliteringspenger under opphold i utlandet etter de samme regler som for sykepenger.</article><article class="legalP" id="kapittel-1-paragraf-4-ledd-2">Når det gjelder attføringspenger, legges reglene i folketrygdloven § 11-3 andre og tredje ledd til grunn også for personer som nevnt i første ledd. Bestemmelsen i loven § 11-3 tredje ledd om tidsbegrensning skal likevel ikke gjelde.</article><article class="legalP" id="kapittel-1-paragraf-4-ledd-3">Attføringspenger i ventetid etter folketrygdloven § 11-9 andre ledd bokstav c skal følge reglene for dagpenger under arbeidsløshet.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2001-12-18-1471/KAPITTEL_2"><h2>II. Beregningen av inntektsavhengige ytelser</h2><article class="legalArticle" data-lovdata-URL="LTI/forskrift/2001-12-18-1471/§5" data-name="§5" id="kapittel-2-paragraf-1"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Arbeidsperioder i utlandet</span></h3><article class="legalP" id="kapittel-2-paragraf-1-ledd-1">Ved beregningen av inntektsavhengige ytelser skal det tas hensyn til arbeidsperioder i utlandet i inntektsgrunnlagsårene. Vilkåret for dette er at vedkommende har hatt inntekt i Norge i disse årene eller i året da arbeidsevnen eller inntektsevnen ble nedsatt med minst halvparten eller mulighetene til å velge yrke ble vesentlig innskrenket.</article><article class="legalP" id="kapittel-2-paragraf-1-ledd-2">Arbeidsperioder i utlandet skal dokumenteres ved innhenting av opplysninger fra kompetent institusjon eller trygdeordning på relevant EØS-blankett.</article></article><article class="legalArticle" data-lovdata-URL="LTI/forskrift/2001-12-18-1471/§6" data-name="§6" id="kapittel-2-paragraf-2"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Beregnet inntekt for arbeidsperioder i utlandet</span></h3><article class="legalP" id="kapittel-2-paragraf-2-ledd-1">Det skal beregnes en inntekt for arbeidsperioder i utlandet i inntektsgrunnlagsårene. Den beregnede inntekten for den enkelte perioden fastsettes ved å multiplisere periodens varighet med norsk inntektsnivå etter andre til fjerde ledd.</article><article class="legalP" id="kapittel-2-paragraf-2-ledd-2">Det inntektsnivå som skal legges til grunn ved beregningen etter første ledd, skal være gjennomsnittlig inntekt i Norge i inntektsgrunnlagsårene. Ved beregningen av gjennomsnittsinntekten ses det bort fra perioder da stønadstakeren ikke har vært medlem av folketrygden. Gjennomsnittsinntekten fastsettes som uke-, måneds- eller årsinntekt, alt ettersom de utenlandske arbeidsperiodene er angitt i uker, måneder eller år.</article><article class="legalP" id="kapittel-2-paragraf-2-ledd-3">Dersom stønadstakeren ikke hadde inntekt i Norge i inntektsgrunnlagsårene, men hadde slik inntekt i året da arbeidsevnen eller inntektsevnen ble nedsatt med minst halvparten eller mulighetene til å velge yrke ble vesentlig innskrenket, skal denne inntekten, omgjort til uke-, måneds- eller årsinntekt, legges til grunn som inntektsnivå ved beregningen etter første ledd. Bestemmelsene i andre ledd første og andre punktum gjelder tilsvarende.</article><article class="legalP" id="kapittel-2-paragraf-2-ledd-4">Bestemmelsene i folketrygdloven § 10-9 tredje ledd og § 11-10 tredje ledd gjelder tilsvarende ved beregningene etter andre og tredje ledd.</article></article><article class="legalArticle" data-lovdata-URL="LTI/forskrift/2001-12-18-1471/§7" data-name="§7" id="kapittel-2-paragraf-3"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Grunnlaget for inntektsavhengige ytelser</span></h3><article class="legalP" id="kapittel-2-paragraf-3-ledd-1">I saker som omfattes av EØS-reglene skal beregnet inntekt etter § 6 likestilles med inntekt i Norge ved anvendelsen av bestemmelsene i folketrygdloven § 10-9 og § 11-10. Dersom det i ett eller flere av inntektsgrunnlagsårene foreligger både inntekt i Norge og beregnet inntekt etter § 6, skal disse inntektene summeres. Den inntekt som det skal regnes med for hvert enkelt av de tre årene kan etter dette bestå av bare inntekt i Norge, bare beregnet inntekt etter § 6 eller en kombinasjon.</article><article class="legalP" id="kapittel-2-paragraf-3-ledd-2">Rehabilteringspenger eller attføringspenger skal gis på grunnlag av inntekten som nevnt i første ledd i det siste av inntektsgrunnlagsårene eller gjennomsnittlig inntekt som nevnt i hele denne perioden, jf. folketrygdloven § 10-9 og § 11-10. Det gunstigste alternativ for stønadstakeren velges.</article></article></section><section class="section" data-name="kapIII" id="kapittel-3" data-lovdata-URL="LTI/forskrift/2001-12-18-1471/KAPITTEL_3"><h2>III. Ikrafttredelse og overgangsbestemmelser</h2><article class="legalArticle" data-lovdata-URL="LTI/forskrift/2001-12-18-1471/§8" data-name="§8" id="kapittel-3-paragraf-1"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse og overgangsbestemmelser</span></h3><article class="legalP" id="kapittel-3-paragraf-1-ledd-1">Forskriften her trer i kraft 1. januar 2002 og gis virkning for ytelser for tidsrom etter 31. desember 2001.</article><article class="legalP" id="kapittel-3-paragraf-1-ledd-2">Forskriften gjelder ikke for tilfelle som får ytelsene fastsatt etter reglene i forskrift av 11. september 2001 nr. 1078 om overgangsregler i forbindelse med nye bestemmelser i lov av 28. februar 1997 nr. 19 om folketrygd, kapittel 11 – ytelser under yrkesrettet attføring, eller etter reglene i forskrift av 14. november 2001 nr. 1278 om overgangsregler for rehabiliteringspenger.</article></article></section></main></body></html>