<!DOCTYPE html><html lang="no"><head><title>Forskrift om politiattest ved opptak til høgre utdanning.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-03-23-282</dd><dt class="dokid">DokumentID</dt><dd class="dokid">LTI/forskrift/2001-03-23-282</dd><dt class="ministry">Departement</dt><dd class="ministry"><ul><li>Kirke-, utdannings- og forskningsdepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 4</dd><dt class="dateInForce">I kraft fra</dt><dd class="dateInForce">Kongen bestemmer.</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-22/§42a</li></ul></dd><dt class="dateOfPublication">Kunngjort</dt><dd class="dateOfPublication">2001-04-03</dd><dt class="journalNumber">Journalnummer</dt><dd class="journalNumber">2001-0358</dd><dt class="titleShort">Korttittel</dt><dd class="titleShort">Forskrift om politiattest ved høyere utdanning</dd><dt class="title">Tittel</dt><dd class="title">Forskrift om politiattest ved opptak til høgre utdanning.</dd><dt class="miscInformation">Annet om dokumentet</dt><dd class="miscInformation">Fastsatt ved Kronprinsreg.res. 23. mars 2001 med hjemmel i lov av 12. mai 1995 nr. 22 om universiteter og høgskoler § 42 a. Fremmet av Kirke-, utdannings- og forskningsdepartementet.</dd><dt class="refid">RefID</dt><dd class="refid">forskrift/2001-03-23-282</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om politiattest ved opptak til høgre utdanning.<ul class="tocSubUl"><li>§ 1. Generelt</li><li>§ 2. Utdanninger der det kreves politiattest tilsvarende slik politiattest som kreves for yrkesutøvelse</li><li>§ 3. Utdanninger der det kreves politiattest som gjelder straffebestemmelser om sedelighet og vold. Politiattestens innhold</li><li>§ 4. Utdanninger der det kreves politiattest som gjelder straffebestemmelser om seksuelle overgrep mot barn. Politiattestens innhold</li><li>§ 5. Utstedelse av politiattest</li><li>§ 6. Tidspunktet for fremleggelse av politiattest</li><li>§ 7. Egenerklæring ved opptak</li><li>§ 8. Ny politiattest i løpet av utdanningen</li><li>§ 9. Følger av at politiattest/egenerklæring ikke fremlegges, eller at egenerklæringen er uriktig</li><li>§ 10. Følger av at studenten ikke kan delta i praksisopplæring/klinisk undervisning</li><li>§ 11. Behandling av politiattesten ved utdanningsinstitusjonen</li><li>§ 12. Den nasjonale nemnda</li><li>§ 13. Taushetsplikt</li><li>§ 14. Oppbevaring av politiattest</li><li>§ 15. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2001-03-23-282" id="dokument"><h1>Forskrift om politiattest ved opptak til høgre utdanning.</h1><article class="legalArticle" data-lovdata-URL="LTI/forskrift/2001-03-23-282/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Generelt</span></h2><article class="legalP" id="paragraf-1-ledd-1">Søkere til utdanninger som er nevnt i denne forskriften må legge frem politiattest i forbindelse med opptak. § 2 til § 4 angir hva slags politiattest som skal legges frem for opptak til de ulike utdanninger.</article></article><article class="legalArticle" data-lovdata-URL="LTI/forskrift/2001-03-23-282/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Utdanninger der det kreves politiattest tilsvarende slik politiattest som kreves for yrkesutøvelse</span></h2><article class="legalP" id="paragraf-2-ledd-1">Søkere til følgende utdanninger må fremlegge politiattest tilsvarende den som i lov kreves for yrkesutøvelse:<ul class="defaultList"><li data-li-identifier="1." data-name="1."><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">allmennlærerutdanning jf. lov om grunnskolen og den vidaregåande opplæringa av 17. juli 1998 nr. 61,</article></article></li><li data-li-identifier="2." data-name="2."><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">faglærerutdanning jf. lov om grunnskolen og den vidaregåande opplæringa av 17. juli 1998 nr. 61,</article></article></li><li data-li-identifier="3." data-name="3."><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1">praktisk pedagogisk utdanning jf. lov om grunnskolen og den videregående opplæringa av 17. juli 1998 nr. 61,</article></article></li><li data-li-identifier="4." data-name="4."><article class="listArticle" id="paragraf-2-ledd-1-punkt-4"><article class="legalP" id="paragraf-2-ledd-1-punkt-4-ledd-1">førskolelærerutdanning jf. lov om barnehager av 5. mai 1995 nr. 19,</article></article></li><li data-li-identifier="5." data-name="5."><article class="listArticle" id="paragraf-2-ledd-1-punkt-5"><article class="legalP" id="paragraf-2-ledd-1-punkt-5-ledd-1">barnevernspedagogutdanning jf. lov om barneverntjenester av 17. juli 1992 nr. 100,</article></article></li><li data-li-identifier="6." data-name="6."><article class="listArticle" id="paragraf-2-ledd-1-punkt-6"><article class="legalP" id="paragraf-2-ledd-1-punkt-6-ledd-1">sosionomutdanning jf. lov om barneverntjenester av 17. juli 1992 nr. 100.</article></article></li></ul></article></article><article class="legalArticle" data-lovdata-URL="LTI/forskrift/2001-03-23-282/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Utdanninger der det kreves politiattest som gjelder straffebestemmelser om sedelighet og vold. Politiattestens innhold</span></h2><article class="legalP" id="paragraf-3-ledd-1">Søkere til følgende utdanninger må fremlegge politiattest som viser merknader om siktelse, tiltale eller dom for overtredelse av straffeloven kap. 19 med unntak av § 202 og § 204, straffeloven § 229, § 231, § 233, § 235 og § 236:<ul class="defaultList"><li data-li-identifier="1." data-name="1."><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">profesjonsutdanning i spesialpedagogikk,</article></article></li><li data-li-identifier="2." data-name="2."><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">profesjonsutdanning i pedagogikk,</article></article></li><li data-li-identifier="3." data-name="3."><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">utdanning til tolk for døve, døvblitte og døvblinde.</article></article></li></ul></article><article class="legalP" id="paragraf-3-ledd-2">Tidsbegrensningen i lov om strafferegistrering av 11. juni 1971 nr. 52 § 6 gjelder ikke anmerkninger i forhold til straffelovens § 195, § 196, § 212 første ledd nr. 3 og § 212 andre ledd.</article></article><article class="legalArticle" data-lovdata-URL="LTI/forskrift/2001-03-23-282/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Utdanninger der det kreves politiattest som gjelder straffebestemmelser om seksuelle overgrep mot barn. Politiattestens innhold</span></h2><article class="legalP" id="paragraf-4-ledd-1">Søkere til følgende utdanninger må fremlegge politiattest som viser merknader om siktelse, tiltale eller dom for overtredelse av straffeloven § 195, § 196, § 200 andre ledd og 201 bokstav c:<ul class="defaultList"><li data-li-identifier="1." data-name="1."><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">ballettpedagogutdanning,</article></article></li><li data-li-identifier="2." data-name="2."><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">kateketutdanning,</article></article></li><li data-li-identifier="3." data-name="3."><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">kirkevergeutdanning,</article></article></li><li data-li-identifier="4." data-name="4."><article class="listArticle" id="paragraf-4-ledd-1-punkt-4"><article class="legalP" id="paragraf-4-ledd-1-punkt-4-ledd-1">menighetssekretærutdanning,</article></article></li><li data-li-identifier="5." data-name="5."><article class="listArticle" id="paragraf-4-ledd-1-punkt-5"><article class="legalP" id="paragraf-4-ledd-1-punkt-5-ledd-1">trenerutdanning,</article></article></li><li data-li-identifier="6." data-name="6."><article class="listArticle" id="paragraf-4-ledd-1-punkt-6"><article class="legalP" id="paragraf-4-ledd-1-punkt-6-ledd-1">utdanning i friluftsliv, kultur og naturrettleiing.</article></article></li></ul></article><article class="legalP" id="paragraf-4-ledd-2">Tidsbegrensningen i lov om strafferegistrering av 11. juni 1971 nr. 52 § 6 gjelder ikke.</article></article><article class="legalArticle" data-lovdata-URL="LTI/forskrift/2001-03-23-282/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Utstedelse av politiattest</span></h2><article class="legalP" id="paragraf-5-ledd-1">For utstedelse av politiattest gjelder lov av 11. juni 1971 nr. 52 om strafferegistrering og forskrift av 20. desember 1974 nr. 4 om strafferegistrering, med de unntak og presiseringer som fremgår ovenfor.</article><article class="legalP" id="paragraf-5-ledd-2">Politiattest utstedt etter denne forskrifts § 2 nr. 5 og 6 skal inneholde merknader om forelegg.</article></article><article class="legalArticle" data-lovdata-URL="LTI/forskrift/2001-03-23-282/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Tidspunktet for fremleggelse av politiattest</span></h2><article class="legalP" id="paragraf-6-ledd-1">Søkere som får tilsagn om plass ved utdanninger som nevnt i denne forskrifts § 2 – § 4 og som har merknad på politiattesten som er relevant for opptak til vedkommende utdanning, skal sende politiattesten til utdanningsstedet innen fristen som er satt for å motta utdanningsplassen.</article><article class="legalP" id="paragraf-6-ledd-2">Søkere som får tilsagn om plass ved utdanninger som nevnt i § 2 – § 4 og som ikke har merknad på politiattesten som er relevant for opptak til vedkommende utdanning, skal legge fram politiattesten for utdanningsstedet senest ved fastsatt utdanningsstart, jf. § 7.</article><article class="legalP" id="paragraf-6-ledd-3">Søkere som får tilsagn om plass ved utdanninger mindre enn fjorten dager før, eventuelt etter, studiestart, skal legge fram politiattesten senest fjorten dager etter at tilsagn om utdanningsplass er gitt.</article><article class="legalP" id="paragraf-6-ledd-4">Politiattesten skal ikke være eldre enn tre måneder.</article></article><article class="legalArticle" data-lovdata-URL="LTI/forskrift/2001-03-23-282/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Egenerklæring ved opptak</span></h2><article class="legalP" id="paragraf-7-ledd-1">Søkere som omfattes av denne forskrift § 6 andre ledd, skal sammen med melding om at de mottar studieplassen gi en foreløpig bekreftelse på at han eller hun ikke har merknad på politiattesten som er relevant for opptak til vedkommende utdanning, jf. § 2 – § 4.</article></article><article class="legalArticle" data-lovdata-URL="LTI/forskrift/2001-03-23-282/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ny politiattest i løpet av utdanningen</span></h2><article class="legalP" id="paragraf-8-ledd-1">Ved utdanninger som omfattes av denne forskriften skal studentene legge frem ny politiattest når det har gått tre år fra fastsatt utdanningsstart, forutsatt at det gjenstår obligatorisk klinisk undervisning eller praksisopplæring.</article><article class="legalP" id="paragraf-8-ledd-2">Politiattesten skal ikke være eldre enn tre måneder.</article></article><article class="legalArticle" data-lovdata-URL="LTI/forskrift/2001-03-23-282/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Følger av at politiattest/egenerklæring ikke fremlegges, eller at egenerklæringen er uriktig</span></h2><article class="legalP" id="paragraf-9-ledd-1">Søkere eller studenter som ikke framlegger politiattest/egenerklæring i henhold til reglene i denne forskrift, eller som gir uriktig egenerklæring, har ikke rett til å delta i klinisk undervisning eller praksisopplæring ved den aktuelle utdanningen.</article><article class="legalP" id="paragraf-9-ledd-2">Det kan gjøres unntak fra bestemmelsen i første ledd dersom årsaken til at søkeren eller studenten ikke fremlegger politiattest/egenerklæring i henhold til reglene i denne forskrift ligger utenfor dennes kontroll.</article></article><article class="legalArticle" data-lovdata-URL="LTI/forskrift/2001-03-23-282/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Følger av at studenten ikke kan delta i praksisopplæring/klinisk undervisning</span></h2><article class="legalP" id="paragraf-10-ledd-1">Studenter som ikke kan delta i obligatorisk praksisopplæring/klinisk undervisning, vil ikke kunne få vitnemål for fullført grad eller utdanning.</article></article><article class="legalArticle" data-lovdata-URL="LTI/forskrift/2001-03-23-282/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Behandling av politiattesten ved utdanningsinstitusjonen</span></h2><article class="legalP" id="paragraf-11-ledd-1">Dersom det framgår av en politiattest at studenten har slik merknad som nevnt under § 2 – § 4, skal utdanningsinstitusjonen straks underrette om den rett studenten har til bistand i henhold til universitets- og høgskoleloven § 42 a nr. 7.</article><article class="legalP" id="paragraf-11-ledd-2">Utdanningsinstitusjonen skal snarest mulig og senest innen ti dager etter at politiattesten er mottatt sende politiattesten til den nasjonale nemnda som er opprettet i henhold til universitets- og høgskoleloven § 42 a nr. 5. Med politiattesten skal det følge en oversikt over innhold og veiledning i den kliniske undervisningen/praksisopplæringen, og en uttalelse om hvorvidt studenten bør utelukkes fra å delta i denne. Studenten skal samtidig få kopi av institusjonens uttalelse til nemnda med vedlegg, og gis fjorten dagers frist til å uttale seg til nemnda.</article></article><article class="legalArticle" data-lovdata-URL="LTI/forskrift/2001-03-23-282/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Den nasjonale nemnda</span></h2><article class="legalP" id="paragraf-12-ledd-1">Den nasjonale nemnda skal oppnevnes i henhold til universitets- og høgskoleloven § 42 a nr. 5. Den oppnevnes for fire år av gangen. Det skal oppnevnes personlige varamedlemmer.</article><article class="legalP" id="paragraf-12-ledd-2">Den nasjonale nemnda er vedtaksfør når leder og tre andre medlemmer er tilstede.</article><article class="legalP" id="paragraf-12-ledd-3">Nemnda skal behandle saken snarest mulig, og senest innen fire uker etter at saken er mottatt fra undervisningsinstitusjonen.</article><article class="legalP" id="paragraf-12-ledd-4">Nemnda skal med bakgrunn i forholdene ved den kliniske undervisningen og praksisopplæringen på den utdanning studenten er tilbudt studieplass, og opplysningene om de forhold som ligger til grunn for politiattesten, vurdere om hensynet til pasienter, klienter, barnehagebarn, elever eller andre skal føre til at studenten skal utestenges fra klinisk undervisning eller praksisopplæring.</article><article class="legalP" id="paragraf-12-ledd-5">Nemnda kan innkalle studenten til møte dersom det ansees nødvendig for å få saken tilfredsstillende opplyst.</article></article><article class="legalArticle" data-lovdata-URL="LTI/forskrift/2001-03-23-282/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Taushetsplikt</span></h2><article class="legalP" id="paragraf-13-ledd-1">Den som får kjennskap til taushetsbelagte opplysninger gjennom en politiattest plikter overfor uvedkommende å bevare taushet om disse, jf. forvaltningsloven § 13 – § 13e.</article><article class="legalP" id="paragraf-13-ledd-2">Brudd på taushetsplikten kan straffes etter straffeloven § 121.</article></article><article class="legalArticle" data-lovdata-URL="LTI/forskrift/2001-03-23-282/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Oppbevaring av politiattest</span></h2><article class="legalP" id="paragraf-14-ledd-1">Politiattesten skal oppbevares utilgjengelig for uvedkommende og makuleres etter å ha vært benyttet til formålet.</article></article><article class="legalArticle" data-lovdata-URL="LTI/forskrift/2001-03-23-282/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Ikrafttredelse</span></h2><article class="legalP" id="paragraf-15-ledd-1">Forskriften gjelder fra den tid Kongen bestemmer.</article></article></main></body></html>