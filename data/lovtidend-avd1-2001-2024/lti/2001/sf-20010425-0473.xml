<!DOCTYPE html><html lang="no"><head><title>Forskrift om bankers adgang til lån og innskudd i Norges Bank mv.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-04-25-473</dd><dt class="dokid">DokumentID</dt><dd class="dokid">LTI/forskrift/2001-04-25-473</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 6</dd><dt class="dateInForce">I kraft fra</dt><dd class="dateInForce">2001-06-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1997-06-03-586</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1985-05-24-28/§19</li><li>lov/1985-05-24-28/§20</li></ul></dd><dt class="dateOfPublication">Kunngjort</dt><dd class="dateOfPublication">2001-05-15</dd><dt class="journalNumber">Journalnummer</dt><dd class="journalNumber">2001-0537</dd><dt class="titleShort">Korttittel</dt><dd class="titleShort">Forskrift om lån og innskudd i Norges Bank mv.</dd><dt class="title">Tittel</dt><dd class="title">Forskrift om bankers adgang til lån og innskudd i Norges Bank mv.</dd><dt class="miscInformation">Annet om dokumentet</dt><dd class="miscInformation">Fastsatt av Norges Bank 25. april 2001 med hjemmel i lov av 24. mai 1985 nr. 28 om Norges Bank og pengevesenet § 19 annet ledd og § 20.</dd><dt class="refid">RefID</dt><dd class="refid">forskrift/2001-04-25-473</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om bankers adgang til lån og innskudd i Norges Bank mv.<ul class="tocSubUl"><li>Kapittel 1. Innledning<ul class="tocSubUl"><li>§ 1. Virkeområde</li><li>§ 2. Alminnelige bestemmelser</li><li>§ 3. Godkjent sikkerhet</li></ul></li><li>Kapittel 2. Folioinnskudd og D-lån<ul class="tocSubUl"><li>§ 4. Folioinnskudd</li><li>§ 5. Alminnelige bestemmelser og vilkår for D-lån</li><li>§ 6. Låneramme, beregningsgrunnlag og låneperiode for D-lån</li></ul></li><li>Kapittel 3. F-lån og F-innskudd<ul class="tocSubUl"><li>§ 7. Alminnelige bestemmelser og vilkår</li><li>§ 8. Låneramme og beregningsgrunnlag for F-lån</li><li>§ 9. Utleggelse og tildeling</li><li>§ 10. Tilbakekjøp av F-innskudd</li><li>§ 11. Omsetning av F-innskudd</li></ul></li><li>Kapittel 4. Særskilte lån<ul class="tocSubUl"><li>§ 12. Kroneinnskudd</li><li>§ 13. E-lån</li></ul></li><li>Kapittel 5. Avsluttende bestemmelser<ul class="tocSubUl"><li>§ 14. Alminnelige bestemmelser</li><li>§ 15. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2001-04-25-473" id="dokument"><h1>Forskrift om bankers adgang til lån og innskudd i Norges Bank mv.</h1><section class="section" data-name="kap1" id="kapittel-1" data-lovdata-URL="LTI/forskrift/2001-04-25-473/KAPITTEL_1"><h2>Kapittel 1. Innledning</h2><article class="legalArticle" data-lovdata-URL="LTI/forskrift/2001-04-25-473/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-1-ledd-1">Forskriften gjelder bankers generelle adgang til døgnlån (D-lån) og folioinnskudd, fastrentelån (F-lån) og fastrenteinnskudd (F-innskudd) i Norges Bank.</article><article class="legalP" id="kapittel-1-paragraf-1-ledd-2">Med banker menes norske forretnings- og sparebanker samt filialer av utenlandske kredittinstitusjoner etablert i Norge og som driver virksomhet som er vanlig for norske banker.</article><article class="legalP" id="kapittel-1-paragraf-1-ledd-3">Forskriften gjelder også adgangen til D-lån og folioinnskudd for utenlandske banker og andre kredittinstitusjoner innen EØS-området som har adgang til å markedsføre og yte tjenester i Norge fra et etablert forretningssted i annen EØS-stat, og som ikke er etablert med filial i Norge (grensekryssende virksomhet).</article></article><article class="legalArticle" data-lovdata-URL="LTI/forskrift/2001-04-25-473/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Alminnelige bestemmelser</span></h3><article class="legalP" id="kapittel-1-paragraf-2-ledd-1">D-lån er delt opp i lån gjennom dagen og lån over natten.</article><article class="legalP" id="kapittel-1-paragraf-2-ledd-2">D-lån gjennom dagen tas opp etter Norges Banks oppgjørssystems åpning om morgenen og gjøres opp innen hovedbokavslutning om kvelden. D-lån over natten løper fra hovedbokavslutning om kvelden og til systemets åpning neste bankdag.</article><article class="legalP" id="kapittel-1-paragraf-2-ledd-3">D-lån og F-lån ytes mot sikkerhet etter § 3. Norges Bank kan fastsette særskilte lånerammer for D-lån over natten, jf. § 6, og for F-lån, jf. § 8.</article><article class="legalP" id="kapittel-1-paragraf-2-ledd-4">Utenlandske banker og andre kredittinstitusjoner som driver grensekryssende virksomhet i Norge har ikke adgang til å motta F-lån eller yte F-innskudd, og de må innfri D-lån trukket gjennom dagen før hovedbokavslutning om kvelden.</article><article class="legalP" id="kapittel-1-paragraf-2-ledd-5">Renten på lån og innskudd etter kapittel 2 og 3 beregnes etterskuddsvis ut fra antall kalenderdager over 365 dager.</article><article class="legalP" id="kapittel-1-paragraf-2-ledd-6">Renten på saldoen på foliokontoen godskrives eller belastes foliokontoen den fjerde dagen etter låneperiodens utløp.</article><article class="legalP" id="kapittel-1-paragraf-2-ledd-7">Beregningsgrunnlaget etter § 6 og § 8 fastsettes for ett kvartal av gangen basert på regnskapstall fra siste avlagte kvartalsregnskap. <table><thead><tr><th data-text-align="left" data-vertical-align="top"><i>Beregningsgrunnlag pr.:</i></th><th data-text-align="left" data-vertical-align="top"><i>Gjelder for lån som tas opp i tidsrommet:</i></th></tr></thead><tbody><tr><td data-text-align="left" data-vertical-align="top">30. september foregående år</td><td data-text-align="left" data-vertical-align="top">1. kvartal</td></tr><tr><td data-text-align="left" data-vertical-align="top">31. desember foregående år</td><td data-text-align="left" data-vertical-align="top">2. kvartal</td></tr><tr><td data-text-align="left" data-vertical-align="top">31. mars samme år</td><td data-text-align="left" data-vertical-align="top">3. kvartal</td></tr><tr><td data-text-align="left" data-vertical-align="top">30. juni samme år</td><td data-text-align="left" data-vertical-align="top">4. kvartal</td></tr></tbody></table><p class="leddfortsettelse">For banker eller filialer som er nystartet eller fusjonert etter den dato Norges Bank har fastsatt for beregningsgrunnlaget, fastsetter Norges Bank beregningsgrunnlaget inntil ny dato for beregningsgrunnlaget tar til å gjelde. Det gjelder også for utenlandske datterbanker som omdannes til filial og for banker omdannet fra annen type finansinstitusjon.</p></article></article><article class="legalArticle" data-lovdata-URL="LTI/forskrift/2001-04-25-473/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Godkjent sikkerhet</span></h3><article class="legalP" id="kapittel-1-paragraf-3-ledd-1">Følgende sikkerhet godtas for D-lån og F-lån:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1">Obligasjoner og sertifikater utstedt eller garantert av stater og lokale myndigheter eller utstedt av foretak i OECD-området</article></article></li><li data-li-identifier="b)" data-name="b)"><article class="listArticle" id="kapittel-1-paragraf-3-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1">Eierandeler i verdipapirfond</article></article></li><li data-li-identifier="c)" data-name="c)"><article class="listArticle" id="kapittel-1-paragraf-3-ledd-1-punkt-3"><article class="legalP" id="kapittel-1-paragraf-3-ledd-1-punkt-3-ledd-1">F-innskudd.</article></article></li></ul></article><article class="legalP" id="kapittel-1-paragraf-3-ledd-2">Norges Bank fastsetter nærmere vilkår for sikkerhetsstillelse og generelle avkortingsverdier ved beregning av sikkerhetskravet. Norges Bank kan stille nærmere vilkår for å akseptere eller avvise sikkerhet og kan i særlige tilfelle godta annen sikkerhet eller fravike kravet til sikkerhet.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2001-04-25-473/KAPITTEL_2"><h2>Kapittel 2. Folioinnskudd og D-lån</h2><article class="legalArticle" data-lovdata-URL="LTI/forskrift/2001-04-25-473/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Folioinnskudd</span></h3><article class="legalP" id="kapittel-2-paragraf-1-ledd-1">Banker kan plassere innskudd på foliokonto i Norges Bank. Innskudd gjennom dagen er ikke rentebærende. Rentesatsen for innskudd over natten bestemmes av Norges Bank som også kan fastsette en øvre grense for rentebærende plasseringer på foliokonto.</article><article class="legalP" id="kapittel-2-paragraf-1-ledd-2">Norges Bank kan fastsette særlige vilkår for folioinnskudd over natten fra utenlandske banker og andre kredittinstitusjoner som driver grensekryssende virksomhet i Norge.</article></article><article class="legalArticle" data-lovdata-URL="LTI/forskrift/2001-04-25-473/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Alminnelige bestemmelser og vilkår for D-lån</span></h3><article class="legalP" id="kapittel-2-paragraf-2-ledd-1">D-lån er debetsaldo på foliokonto gjennom dagen eller over natten og gis mot sikkerhet etter § 3. D-lån gjennom dagen belastes ikke med renter. Rentesatsen på D-lån over natten fastsettes av Norges Bank. D-lån over natten som overstiger stilte sikkerheter etter § 3 belastes med tilleggsrente fastsatt av Norges Bank.</article></article><article class="legalArticle" data-lovdata-URL="LTI/forskrift/2001-04-25-473/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Låneramme, beregningsgrunnlag og låneperiode for D-lån</span></h3><article class="legalP" id="kapittel-2-paragraf-3-ledd-1">Norges Bank kan fastsette en låneramme for D-lån over natten, som gjelder for en låneperiode. Lånerammen for hver låneperiode fastsettes eventuelt som en prosentandel av beregningsgrunnlaget. Lånerammen avrundes i så fall opp til nærmeste ti tusen kroner.</article><article class="legalP" id="kapittel-2-paragraf-3-ledd-2">En banks beregningsgrunnlag for D-lån over natten er forvaltningskapital fratrukket D-lån over natten i Norges Bank. Låneperioden for D-lån over natten er en halv kalendermåned. Den 1. og 16. hver måned er første dag i en ny låneperiode. Innenfor låneperioden skal summen av D-lån over natten ikke overstige lånerammen. Lånebeløpet skal være hele tusen kroner. Overskridelser av D-lånsrammen belastes med tilleggsrente fastsatt av Norges Bank.</article><article class="legalP" id="kapittel-2-paragraf-3-ledd-3">Norges Bank kan fastsette særskilte begrensninger i adgangen til D-lån gjennom dagen for utenlandske banker og andre kredittinstitusjoner som driver grensekryssende virksomhet i Norge.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2001-04-25-473/KAPITTEL_3"><h2>Kapittel 3. F-lån og F-innskudd</h2><article class="legalArticle" data-lovdata-URL="LTI/forskrift/2001-04-25-473/§7" data-name="§7" id="kapittel-3-paragraf-1"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Alminnelige bestemmelser og vilkår</span></h3><article class="legalP" id="kapittel-3-paragraf-1-ledd-1">Det tildelte låne- eller innskuddsbeløp godskrives eller belastes foliokonto i Norges Bank. Ved forfall reverseres dette automatisk.</article><article class="legalP" id="kapittel-3-paragraf-1-ledd-2">Renten på et F-lån eller F-innskudd ligger fast hele lånets eller innskuddets løpetid. Renten betales etterskuddsvis og belastes eller godskrives foliokonto ved forfall.</article><article class="legalP" id="kapittel-3-paragraf-1-ledd-3">F-lån gis mot sikkerhet etter § 3, og det enkelte F-lån kan ikke nedbetales i løpet av perioden.</article><article class="legalP" id="kapittel-3-paragraf-1-ledd-4">F-innskudd er omsettelige mellom banker og kan kjøpes tilbake av Norges Bank i perioden, jf. § 10.</article></article><article class="legalArticle" data-lovdata-URL="LTI/forskrift/2001-04-25-473/§8" data-name="§8" id="kapittel-3-paragraf-2"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Låneramme og beregningsgrunnlag for F-lån</span></h3><article class="legalP" id="kapittel-3-paragraf-2-ledd-1">Norges Bank kan fastsette en låneramme for en banks F-lån i Norges Bank. Lånerammen fastsettes eventuelt som en prosentandel av beregningsgrunnlaget.</article><article class="legalP" id="kapittel-3-paragraf-2-ledd-2">En banks beregningsgrunnlag for F-lån er ansvarlig kapital fratrukket ansvarlig lånekapital, etter forskrift av 1. juni 1990 nr. 435 om beregning av ansvarlig kapital. For utenlandske filialer er utgangspunkt for beregningsgrunnlaget for F-lån 5 prosent av forvaltningskapitalen.</article></article><article class="legalArticle" data-lovdata-URL="LTI/forskrift/2001-04-25-473/§9" data-name="§9" id="kapittel-3-paragraf-3"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Utleggelse og tildeling</span></h3><article class="legalP" id="kapittel-3-paragraf-3-ledd-1">Norges Bank bestemmer ved den enkelte utleggelse om et F-lån eller F-innskudd skal legges ut til en rente fastsatt på forhånd, eller ved ordinær eller hollandsk auksjon.</article><article class="legalP" id="kapittel-3-paragraf-3-ledd-2">Ved utleggelse kan følgende kunngjøres:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-3-ledd-2-punkt-1"><article class="legalP" id="kapittel-3-paragraf-3-ledd-2-punkt-1-ledd-1">Løpetid</article></article></li><li data-li-identifier="b)" data-name="b)"><article class="listArticle" id="kapittel-3-paragraf-3-ledd-2-punkt-2"><article class="legalP" id="kapittel-3-paragraf-3-ledd-2-punkt-2-ledd-1">Budfrist</article></article></li><li data-li-identifier="c)" data-name="c)"><article class="listArticle" id="kapittel-3-paragraf-3-ledd-2-punkt-3"><article class="legalP" id="kapittel-3-paragraf-3-ledd-2-punkt-3-ledd-1">Auksjonsmåte eller nominell perioderente</article></article></li><li data-li-identifier="d)" data-name="d)"><article class="listArticle" id="kapittel-3-paragraf-3-ledd-2-punkt-4"><article class="legalP" id="kapittel-3-paragraf-3-ledd-2-punkt-4-ledd-1">Minstebeløp for bud</article></article></li><li data-li-identifier="e)" data-name="e)"><article class="listArticle" id="kapittel-3-paragraf-3-ledd-2-punkt-5"><article class="legalP" id="kapittel-3-paragraf-3-ledd-2-punkt-5-ledd-1">Antall bud som en bank kan avgi</article></article></li><li data-li-identifier="f)" data-name="f)"><article class="listArticle" id="kapittel-3-paragraf-3-ledd-2-punkt-6"><article class="legalP" id="kapittel-3-paragraf-3-ledd-2-punkt-6-ledd-1">Ønsket samlet beløp tilført eller inndratt ved utleggelsen</article></article></li><li data-li-identifier="g)" data-name="g)"><article class="listArticle" id="kapittel-3-paragraf-3-ledd-2-punkt-7"><article class="legalP" id="kapittel-3-paragraf-3-ledd-2-punkt-7-ledd-1">Avkortingsregler</article></article></li><li data-li-identifier="h)" data-name="h)"><article class="listArticle" id="kapittel-3-paragraf-3-ledd-2-punkt-8"><article class="legalP" id="kapittel-3-paragraf-3-ledd-2-punkt-8-ledd-1">Krav til rentenivå for at bud skal komme i betraktning.</article></article></li></ul></article><article class="legalP" id="kapittel-3-paragraf-3-ledd-3">Bud avgis til Norges Bank. Alle bud skal være i hele millioner kroner og er bindende. Norges Bank kan avvise ethvert bud. Resultatet av tildelingen kunngjøres snarest mulig.</article><article class="legalP" id="kapittel-3-paragraf-3-ledd-4">Ved auksjon skjer tildeling etter det eller de bud som sammen med alle bedre bud utgjør det beløp som ønskes tildelt eller inndratt.</article><article class="legalP" id="kapittel-3-paragraf-3-ledd-5">Ved ordinær auksjon betales eller mottas den rente den enkelte har budt.</article><article class="legalP" id="kapittel-3-paragraf-3-ledd-6">Ved hollandsk auksjon skal alle betale eller motta samme rente. Ved F-lån tilsvarer dette den laveste aksepterte rente. Ved F-innskudd tilsvarer dette den høyeste aksepterte rente.</article></article><article class="legalArticle" data-lovdata-URL="LTI/forskrift/2001-04-25-473/§10" data-name="§10" id="kapittel-3-paragraf-4"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Tilbakekjøp av F-innskudd</span></h3><article class="legalP" id="kapittel-3-paragraf-4-ledd-1">Norges Bank kunngjør hvilke(t) F-innskudd som skal tilbakekjøpes og tilbakekjøpstidspunkt. Kunngjøring foretas etter § 9 andre ledd så langt det passer. Norges Bank kan inngå avtale om og fastsette vilkår for tilbakekjøp direkte med hver enkelt bank.</article><article class="legalP" id="kapittel-3-paragraf-4-ledd-2">Ved budgivning gjelder § 9 tredje ledd tilsvarende. Ved auksjon melder banken til hvilken rente den ønsker å selge F-innskuddet til Norges Bank.</article><article class="legalP" id="kapittel-3-paragraf-4-ledd-3">Ved auksjon skjer tildeling etter det eller de bud som sammen med alle bud med lavere rente utgjør det beløp som ønskes kjøpt tilbake.</article><article class="legalP" id="kapittel-3-paragraf-4-ledd-4">Ved tilbakekjøp av F-innskudd føres renter på foliokonto ved F-innskuddets opprinnelige forfall.</article></article><article class="legalArticle" data-lovdata-URL="LTI/forskrift/2001-04-25-473/§11" data-name="§11" id="kapittel-3-paragraf-5"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Omsetning av F-innskudd</span></h3><article class="legalP" id="kapittel-3-paragraf-5-ledd-1">Ved omsetning av F-innskudd mellom banker skal selger gi informasjon til Norges Bank om F-innskuddets løpetid og rente, partene i omsetningen samt pålydende verdi og oppgjørsbeløp. Dette danner grunnlaget for posteringer på bankenes konti i Norges Bank. Påløpte renter betales til partene ved forfall av F-innskuddet.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2001-04-25-473/KAPITTEL_4"><h2>Kapittel 4. Særskilte lån</h2><article class="legalArticle" data-lovdata-URL="LTI/forskrift/2001-04-25-473/§12" data-name="§12" id="kapittel-4-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Kroneinnskudd</span></h3><article class="legalP" id="kapittel-4-paragraf-1-ledd-1">Norges Bank kan plassere tidsinnskudd i banker som stiller priser på skjermbaserte informasjonssystemer.</article></article><article class="legalArticle" data-lovdata-URL="LTI/forskrift/2001-04-25-473/§13" data-name="§13" id="kapittel-4-paragraf-2"><h3 class="legalArticleHeader"><span class="legalArticleValue">§ 13</span>. <span class="legalArticleTitle">E-lån</span></h3><article class="legalP" id="kapittel-4-paragraf-2-ledd-1">For å sikre gjennomføringen av særskilte betalingsoppgjør kan Norges Bank tildele ekstraordinære lån gjennom dagen utenfor stilt sikkerhet, kalt E-lån.</article><article class="legalP" id="kapittel-4-paragraf-2-ledd-2">E-lån skal ligge innenfor en låneramme fastsatt av Norges Bank. Lånerammen avrundes oppad til nærmeste ti tusen kroner. Lånebeløpet skal være hele tusen kroner.</article><article class="legalP" id="kapittel-4-paragraf-2-ledd-3">Gebyr for opptak av E-lån fastsettes av Norges Bank. Gebyrbeløpet belastes foliokontoen den fjerde dag etter låneperiodens utgang.</article><article class="legalP" id="kapittel-4-paragraf-2-ledd-4">E-lån skal være tilbakebetalt ved dagens slutt. Et E-lån som ikke er tilbakebetalt ved dagens slutt, går over til et usikret D-lån over natten og medfører brudd på låneforskriften. Et usikret D-lån over natten ilegges en strafferente i tillegg til den en hver tid gjeldende D-lånsrente. Et slikt D-lån vil bli gjort om til et nytt E-lån neste morgen dersom tilleggssikkerhet ikke er kommet på plass.</article><article class="legalP" id="kapittel-4-paragraf-2-ledd-5">Ved gjentatte opptak av E-lån kan Norges Bank bestemme at en bank skal øke sine sikkerheter.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2001-04-25-473/KAPITTEL_5"><h2>Kapittel 5. Avsluttende bestemmelser</h2><article class="legalArticle" data-lovdata-URL="LTI/forskrift/2001-04-25-473/§14" data-name="§14" id="kapittel-5-paragraf-1"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Alminnelige bestemmelser</span></h3><article class="legalP" id="kapittel-5-paragraf-1-ledd-1">Norges Bank kan suspendere eller begrense en banks adgang til å ta opp lån hvis:<ul class="defaultList"><li data-li-identifier="a)" data-name="a)"><article class="listArticle" id="kapittel-5-paragraf-1-ledd-1-punkt-1"><article class="legalP" id="kapittel-5-paragraf-1-ledd-1-punkt-1-ledd-1">Denne forskrift eller andre lånevilkår er overtrådt.</article></article></li><li data-li-identifier="b)" data-name="b)"><article class="listArticle" id="kapittel-5-paragraf-1-ledd-1-punkt-2"><article class="legalP" id="kapittel-5-paragraf-1-ledd-1-punkt-2-ledd-1">Bankens ansvarlige kapital fratrukket ansvarlig lånekapital er blitt vesentlig redusert.</article></article></li><li data-li-identifier="c)" data-name="c)"><article class="listArticle" id="kapittel-5-paragraf-1-ledd-1-punkt-3"><article class="legalP" id="kapittel-5-paragraf-1-ledd-1-punkt-3-ledd-1">Banken har mottatt, søkt om eller antas å få behov for lån på spesielle vilkår etter sentralbankloven § 19 tredje ledd.</article></article></li><li data-li-identifier="d)" data-name="d)"><article class="listArticle" id="kapittel-5-paragraf-1-ledd-1-punkt-4"><article class="legalP" id="kapittel-5-paragraf-1-ledd-1-punkt-4-ledd-1">En utenlandsk kredittinstitusjon som en filial i Norge hører til eller gitt kontoadgang på grunnlag av grensekryssende virksomhet, har fått svekket sin kapitaldekning vesentlig, eller det er grunn til å anta at evnen til tilbakebetaling er vesentlig svekket.</article></article></li></ul></article></article><article class="legalArticle" data-lovdata-URL="LTI/forskrift/2001-04-25-473/§15" data-name="§15" id="kapittel-5-paragraf-2"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Ikrafttredelse</span></h3><article class="legalP" id="kapittel-5-paragraf-2-ledd-1">Denne forskrift trer i kraft 1. juni 2001. Samtidig oppheves forskrift av 3. juni 1997 nr. 586 om bankers adgang til lån og innskudd i Norges Bank m.v.</article></article></section></main></body></html>