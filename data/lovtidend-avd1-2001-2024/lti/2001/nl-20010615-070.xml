<!DOCTYPE html><html lang="no"><head><title>Lov om fastsetjing og endring av kommune- og fylkesgrenser (inndelingslova).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2001-06-15-70</dd><dt class="dokid">DokumentID</dt><dd class="dokid">LTI/lov/2001-06-15-70</dd><dt class="ministry">Departement</dt><dd class="ministry"><ul><li>Kommunal- og regionaldepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 7</dd><dt class="dateInForce">I kraft fra</dt><dd class="dateInForce">Kongen fastset.</dd><dt class="changesToDocuments">Endrer</dt><dd class="changesToDocuments"><ul><li>lov/1956-12-21-3</li></ul></dd><dt class="dateOfPublication">Kunngjort</dt><dd class="dateOfPublication">2001-06-15</dd><dt class="journalNumber">Journalnummer</dt><dd class="journalNumber">2001-0708</dd><dt class="titleShort">Korttittel</dt><dd class="titleShort">Inndelingslova</dd><dt class="title">Tittel</dt><dd class="title">Lov om fastsetjing og endring av kommune- og fylkesgrenser (inndelingslova).</dd><dt class="miscInformation">Annet om dokumentet</dt><dd class="miscInformation">Ot.prp.nr.41 (2000–2001), Innst.O.nr.86 (2000–2001) og Besl.O.nr.103 (2000–2001). Odels- og lagtingsvedtak hhv. 29. mai og 7. juni 2001. Fremja av Kommunal- og regionaldepartementet.</dd><dt class="refid">RefID</dt><dd class="refid">lov/2001-06-15-70</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om fastsetjing og endring av kommune- og fylkesgrenser (inndelingslova).<ul class="tocSubUl"><li>Kapittel I. Formål og virkeområde for lova<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjonar</li></ul></li><li>Kapittel II. Om fullmakt til å gjere vedtak<ul class="tocSubUl"><li>§ 4. Vedtak om samanslåing</li><li>§ 5. Vedtak om deling</li><li>§ 6. Vedtak om grensejustering</li><li>§ 7. Vedtak om grensefastsetjing</li></ul></li><li>Kapittel III. Initiativ. Saksførebuing<ul class="tocSubUl"><li>§ 8. Initiativrett</li><li>§ 9. Saksutgreiing</li><li>§ 10. Innbyggjarhøyring</li><li>§ 11. Utgifter</li></ul></li><li>Kapittel IV. Direkte verknader av grenseendring<ul class="tocSubUl"><li>§ 12. Skatteplikt o.a.</li><li>§ 13. Lokale forskrifter, vedtekter og planvedtak</li><li>§ 14. Statlege avgiftskrav</li><li>§ 15. Økonomisk kompensasjon ved samanslåing</li><li>§ 16. Interkommunalt samarbeid</li><li>§ 17. Fullmakter for Kongen til å gi nærmare reglar for å setje i verk vedtak og til å gjere unntak frå gjeldande lover og forskrifter</li></ul></li><li>Kapittel V. Økonomisk oppgjer ved grensejustering og deling av kommunar og fylke<ul class="tocSubUl"><li>§ 18. Avtale om økonomisk oppgjer</li><li>§ 19. Grensejusteringar</li><li>§ 20. Delingar</li><li>§ 21. Erstatning</li><li>§ 22. Garantiar</li><li>§ 23. Skjønnsnemnd og overskjønnsnemnd</li><li>§ 24. Saksbehandling og dekning av kostnader ved skjønn</li></ul></li><li>Kapittel VI. Gjennomføring av vedtak om samanslåing<ul class="tocSubUl"><li>§ 25. Felles kommunestyre- eller fylkestingsmøte</li><li>§ 26. Fellesnemnd</li><li>§ 27. Konstituering av nytt kommunestyre eller fylkesting</li><li>§ 28. Lovlegkontroll</li></ul></li><li>Kapittel VII. Iverksetjing. Overgangsreglar, oppheving av andre lover<ul class="tocSubUl"><li>§ 29. Iverksetjing o.a.</li><li>§ 30. Overgangsreglar</li></ul></li></ul></li></ul></dd></dl></header><main class="documentBody" data-lovdata-URL="LTI/lov/2001-06-15-70" id="dokument"><h1>Lov om fastsetjing og endring av kommune- og fylkesgrenser (inndelingslova).</h1><article class="defaultP" data-text-size="small">Følgjande lov vert opphevd:<ul class="defaultList" data-text-size="small"><li><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov av 21. desember 1956 nr. 3 om endring i kommunal inndeling.</article></article></li></ul></article><section class="section" data-name="kapI" id="kapittel-1" data-lovdata-URL="LTI/lov/2001-06-15-70/KAPITTEL_1"><h2>Kapittel I. Formål og virkeområde for lova</h2><article class="legalArticle" data-lovdata-URL="LTI/lov/2001-06-15-70/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Formålet med denne lova er å leggje til rette for ei kommune- og fylkesinndeling som innafor ramma av det nasjonale fellesskap kan sikre eit funksjonsdyktig lokalt folkestyre og ei effektiv lokalforvaltning. Endringar i kommune- eller fylkesinndelinga bør medverke til å skape formålstenlege einingar som kan gi innbyggjarane og næringslivet tilfredsstillande tenester og forvaltning. Verksemda etter denne lova skal byggje på prinsippet om lokal medverknad og initiativrett til grenseendringar.</article></article><article class="legalArticle" data-lovdata-URL="LTI/lov/2001-06-15-70/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Denne lova gjeld for kommunar og fylke. Lova omfattar både endring av grenser og fastsetjing av grenser.</article></article><article class="legalArticle" data-lovdata-URL="LTI/lov/2001-06-15-70/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjonar</span></h3><article class="legalP" id="kapittel-1-paragraf-3-ledd-1">Samanslåing inneber at to eller fleire kommunar eller fylke blir slutta saman til éi ny eining.</article><article class="legalP" id="kapittel-1-paragraf-3-ledd-2">Deling inneber at éin kommune eller eitt fylke blir delt i to eller fleire nye einingar.</article><article class="legalP" id="kapittel-1-paragraf-3-ledd-3">Grensejustering inneber at eit område blir flytta over frå ein kommune til ein annan, eller frå eit fylke til eit anna. På same måten blir det rekna når ein heil kommune blir flytta over til eit anna fylke.</article><article class="legalP" id="kapittel-1-paragraf-3-ledd-4">Omgrepet grenseendring i denne lova er ei fellesnemning på samanslåing, deling og grensejustering.</article><article class="legalP" id="kapittel-1-paragraf-3-ledd-5">Grensefastsetjing inneber at det blir gjort vedtak om å fastsetje uklare, omstridde eller tidlegare ikkje fastsette grenser mellom kommunar eller fylke.</article></article></section><section class="section" data-name="kapII" id="kapittel-2" data-lovdata-URL="LTI/lov/2001-06-15-70/KAPITTEL_2"><h2>Kapittel II. Om fullmakt til å gjere vedtak</h2><article class="legalArticle" data-lovdata-URL="LTI/lov/2001-06-15-70/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Vedtak om samanslåing</span></h3><article class="legalP" id="kapittel-2-paragraf-1-ledd-1">Stortinget gjer vedtak om samanslåing av fylke. Kongen gjer vedtak om samanslåing av kommunar når dei kommunane saka gjeld har slutta seg til forslaget om samanslåing. Dersom nokon av kommunane har uttalt seg mot samanslåing, skal saka leggjast fram for Stortinget til avgjerd.</article></article><article class="legalArticle" data-lovdata-URL="LTI/lov/2001-06-15-70/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Vedtak om deling</span></h3><article class="legalP" id="kapittel-2-paragraf-2-ledd-1">Stortinget gjer vedtak om deling av eit fylke i to eller fleire nye einingar. Kongen gjer vedtak om deling av ein kommune når kommunen saka gjeld har slutta seg til forslaget. Dersom kommunen har uttalt seg mot deling, skal saka leggjast fram for Stortinget til avgjerd.</article></article><article class="legalArticle" data-lovdata-URL="LTI/lov/2001-06-15-70/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Vedtak om grensejustering</span></h3><article class="legalP" id="kapittel-2-paragraf-3-ledd-1">Kongen gjer vedtak om justering av grenser mellom kommunar og mellom fylke. Dersom grensejustering mellom fylke får verknad for fleire innbyggjarar enn det talet som står bak kvart stortingsmandat i fylket, skal saka leggjast fram for Stortinget til avgjerd.</article></article><article class="legalArticle" data-lovdata-URL="LTI/lov/2001-06-15-70/§7" data-name="§7" id="kapittel-2-paragraf-4"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Vedtak om grensefastsetjing</span></h3><article class="legalP" id="kapittel-2-paragraf-4-ledd-1">Kongen gjer vedtak om fastsetjing av uklare, omstridde eller tidlegare ikkje fastsette grenser mellom kommunar eller fylke.</article></article></section><section class="section" data-name="kapIII" id="kapittel-3" data-lovdata-URL="LTI/lov/2001-06-15-70/KAPITTEL_3"><h2>Kapittel III. Initiativ. Saksførebuing</h2><article class="legalArticle" data-lovdata-URL="LTI/lov/2001-06-15-70/§8" data-name="§8" id="kapittel-3-paragraf-1"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Initiativrett</span></h3><article class="legalP" id="kapittel-3-paragraf-1-ledd-1">Søknad om at det skal setjast i gang utgreiing om grensejustering eller grensefastsetjing kan fremjast av innbyggjarar og grunneigarar i dei kommunane søknaden gjeld, av næringsdrivande som har sin registrerte forretningsstad der og av kommunestyret eller fylkestinget i dei kommunane eller fylkeskommunane søknaden gjeld.</article><article class="legalP" id="kapittel-3-paragraf-1-ledd-2">Søknad om at det skal setjast i gang utgreiing om samanslåing eller deling kan berre fremjast av kommunestyret eller fylkestinget sjølv i dei kommunane eller fylkeskommunane endringsforslaget gjeld.</article><article class="legalP" id="kapittel-3-paragraf-1-ledd-3">Departementet kan på eige initiativ utgreie spørsmål om grenseendring eller grensefastsetjing.</article><article class="legalP" id="kapittel-3-paragraf-1-ledd-4">Søknad om at det skal setjast i gang utgreiing om grenseendring eller grensefastsetjing skal vere skriftleg og grunngitt, og må innehalde forslag til nye grenser. Søknaden skal sendast Fylkesmannen i det området saka gjeld. Fylkesmannen skal så snart som råd orientere kommunane eller fylkeskommunane om søknaden.</article></article><article class="legalArticle" data-lovdata-URL="LTI/lov/2001-06-15-70/§9" data-name="§9" id="kapittel-3-paragraf-2"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Saksutgreiing</span></h3><article class="legalP" id="kapittel-3-paragraf-2-ledd-1">Departementet avgjer om det skal setjast i gang utgreiing på grunnlag av initiativ etter § 8 og tar i tilfelle stilling til kva som er nødvendig omfang av denne. Avgjerd etter første punktum er ikkje enkeltvedtak etter forvaltningslova § 2 første ledd bokstav b. Avgjerd om ikkje å setje i gang utgreiing bør likevel bli grunngitt i samsvar med reglane i forvaltningslova § 25 og kan påklagast i samsvar med reglane i forvaltningslova kapittel VI.</article><article class="legalP" id="kapittel-3-paragraf-2-ledd-2">Departementet kan avvise søknad frå søkjarar som ikkje har initiativrett. Avvisinga skal vere skriftleg og grunngitt.</article><article class="legalP" id="kapittel-3-paragraf-2-ledd-3">Kommunale, fylkeskommunale og statlege forvaltningsorgan skal gi nødvendige opplysningar og i rimeleg utstrekning medverke ved saksførebuinga, etter oppmoding frå den som gjer utgreiinga.</article><article class="legalP" id="kapittel-3-paragraf-2-ledd-4">Før det blir gjort vedtak om grenseendring eller grensefastsetjing, skal dei kommunane eller fylkeskommunane saka gjeld, få uttale seg. I saker om samanslåing eller deling må kommunestyret eller fylkestinget sjølv uttale seg.</article></article><article class="legalArticle" data-lovdata-URL="LTI/lov/2001-06-15-70/§10" data-name="§10" id="kapittel-3-paragraf-3"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Innbyggjarhøyring</span></h3><article class="legalP" id="kapittel-3-paragraf-3-ledd-1">Kommunestyret bør innhente innbyggjarane sine synspunkt på forslag til grenseendring. Høyringa kan skje ved folkerøysting, opinionsundersøking, spørjeundersøking, møte eller på annan måte.</article></article><article class="legalArticle" data-lovdata-URL="LTI/lov/2001-06-15-70/§11" data-name="§11" id="kapittel-3-paragraf-4"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Utgifter</span></h3><article class="legalP" id="kapittel-3-paragraf-4-ledd-1">Departementet avgjer om utgiftene ved utgreiinga skal berast av ein eller fleire av dei interesserte kommunane eller fylkeskommunane, eller heilt eller delvis av staten. Kommunane eller fylkeskommunane skal få høve til å uttale seg før departementet tek endeleg avgjerd om kostnadsdeling.</article></article></section><section class="section" data-name="kapIV" id="kapittel-4" data-lovdata-URL="LTI/lov/2001-06-15-70/KAPITTEL_4"><h2>Kapittel IV. Direkte verknader av grenseendring</h2><article class="legalArticle" data-lovdata-URL="LTI/lov/2001-06-15-70/§12" data-name="§12" id="kapittel-4-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Skatteplikt o.a.</span></h3><article class="legalP" id="kapittel-4-paragraf-1-ledd-1">Når det med verknad frå byrjinga av eit kalenderår er gjennomført samanslåing av to eller fleire kommunar, blir alle skattepliktige i eit distrikt som tidlegare har danna ein sjølvstendig kommune, ved den første likninga etter samanslåinga å ilikne kommuneskatt etter dei skattesatsane som i dette distriktet blei lagt til grunn ved fastsetjinga av forskot på skatt for vedkomande inntektsår. Dette gjeld likevel ikkje dersom kommunestyret i vedkomande distrikt før samanslåinga har gjort vedtak om at det ved likninga skal nyttast andre skattesatsar, og slikt vedtak er godkjent av Fylkesmannen.</article><article class="legalP" id="kapittel-4-paragraf-1-ledd-2">Før samanslåing som nemnt i første ledd blir sett i verk, skal kommunestyret i den nye kommunen gjere vedtak om kva skattesatsar som skal nyttast ved berekning av forskot på skatt for det komande inntektsåret for alle forskotspliktige skatteytarar i den nye kommunen. Vedtaket må gjerast innan den fristen som er fastsett av Fylkesmannen. Dersom fristen ikkje blir halden, skal Fylkesmannen avgjere kva for satsar som skal brukast.</article><article class="legalP" id="kapittel-4-paragraf-1-ledd-3">Når eit område blir overført frå ein kommune til ein annan med verknad frå byrjinga av eit kalenderår, blir alle skattepliktige i dette området å ilikne kommuneskatt til den kommunen som avstår området, ved likning som gjeld inntektsåret før overføringa.</article><article class="legalP" id="kapittel-4-paragraf-1-ledd-4">Person som 1. november er busett i eit område som frå 1. januar i det etterfølgjande året på grunn av grenseendring kjem inn i ein annan kommune, blir rekna som busett i denne kommunen når det gjeld skatteplikta for det inntektsåret som byrjar den nemnte 1. januar, jf skattelova § 3-1 andre ledd.</article></article><article class="legalArticle" data-lovdata-URL="LTI/lov/2001-06-15-70/§13" data-name="§13" id="kapittel-4-paragraf-2"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Lokale forskrifter, vedtekter og planvedtak</span></h3><article class="legalP" id="kapittel-4-paragraf-2-ledd-1">Ved samanslåing og deling av kommunar eller fylke gjeld lokale forskrifter og vedtekter framleis for vedkomande område inntil dei blir endra. Departementet fastset ein nærmare frist for når det lokale regelverket må vere vurdert med sikte på nødvendig endring.</article><article class="legalP" id="kapittel-4-paragraf-2-ledd-2">Ved grensejustering skal forskrifter og vedtekter i den utvida kommunen straks gjelde for det overførte området.</article><article class="legalP" id="kapittel-4-paragraf-2-ledd-3">Ei grenseendring har ikkje verknad for kommunale og fylkeskommunale arealplanar som er utarbeidde etter reglane i plan- og bygningslova. For andre planvedtak kan departementet gi nærmare reglar om verknad av grenseendringa, mellom anna fristar for revisjon av planvedtaka.</article></article><article class="legalArticle" data-lovdata-URL="LTI/lov/2001-06-15-70/§14" data-name="§14" id="kapittel-4-paragraf-3"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Statlege avgiftskrav</span></h3><article class="legalP" id="kapittel-4-paragraf-3-ledd-1">I samband med disposisjon som er ei direkte følgje av grenseendring etter lova her skal det ikkje betalast dokumentavgift etter § 6 i lov 12. desember 1975 nr. 59 om dokumentavgift, tinglysingsgebyr etter § 21 i lov 17. desember 1982 nr. 86 om rettsgebyr eller omregistreringsavgift etter § 1 i lov 19. juni 1959 nr. 2 om avgifter vedrørende motorkjøretøyer og båter.</article></article><article class="legalArticle" data-lovdata-URL="LTI/lov/2001-06-15-70/§15" data-name="§15" id="kapittel-4-paragraf-4"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Økonomisk kompensasjon ved samanslåing</span></h3><article class="legalP" id="kapittel-4-paragraf-4-ledd-1">Ved samanslåing av kommunar eller fylke gir staten delvis kompensasjon for eingongskostnader som er direkte knytte til samanslåingsprosessen. I ein overgangsperiode gir staten også kompensasjon for bortfall av rammetilskot.</article></article><article class="legalArticle" data-lovdata-URL="LTI/lov/2001-06-15-70/§16" data-name="§16" id="kapittel-4-paragraf-5"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Interkommunalt samarbeid</span></h3><article class="legalP" id="kapittel-4-paragraf-5-ledd-1">Kommunar og fylkeskommunar som er med i interkommunalt samarbeid etter kommunelova § 27, lov om interkommunale selskap eller kommunal særlovgiving, kan innan eitt år frå iverksetjing av ei grenseendring seie opp deltakarforholdet sitt med ein frist på seks månader. Innan den same fristen kan også kvar av partane krevje at vedtektene for samarbeidet eller selskapsavtalen blir vurderte på nytt. Reglane i kommunelova § 27 om å gå ut av interkommunalt samarbeid og reglane i lov om interkommunale selskap § 30 om å gå ut av interkommunale selskap, gjeld elles tilsvarande i slike tilfelle.</article></article><article class="legalArticle" data-lovdata-URL="LTI/lov/2001-06-15-70/§17" data-name="§17" id="kapittel-4-paragraf-6"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Fullmakter for Kongen til å gi nærmare reglar for å setje i verk vedtak og til å gjere unntak frå gjeldande lover og forskrifter</span></h3><article class="legalP" id="kapittel-4-paragraf-6-ledd-1">Kongen kan gi nærmare reglar for å sikre gjennomføring av vedtak om grenseendring etter denne lova.</article><article class="legalP" id="kapittel-4-paragraf-6-ledd-2">Når det blir rekna som nødvendig for å gjennomføre vedtak om grenseendring, kan Kongen dessutan gjere unntak frå gjeldande reglar i lov eller forskrift. Unntak frå lov må knyttast til følgjande forhold:<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-6-ledd-2-punkt-1"><article class="legalP" id="kapittel-4-paragraf-6-ledd-2-punkt-1-ledd-1">reglar om lovpålagte organ i stat, fylkeskommune eller kommune</article></article></li><li data-li-identifier="b)" data-name="b)"><article class="listArticle" id="kapittel-4-paragraf-6-ledd-2-punkt-2"><article class="legalP" id="kapittel-4-paragraf-6-ledd-2-punkt-2-ledd-1">reglar om lovfesta fristar, saksbehandlingsreglar o.a.</article></article></li><li data-li-identifier="c)" data-name="c)"><article class="listArticle" id="kapittel-4-paragraf-6-ledd-2-punkt-3"><article class="legalP" id="kapittel-4-paragraf-6-ledd-2-punkt-3-ledd-1">reglar om forhold og vilkår for arbeidstakarar i stat, fylkeskommune eller kommune</article></article></li><li data-li-identifier="d)" data-name="d)"><article class="listArticle" id="kapittel-4-paragraf-6-ledd-2-punkt-4"><article class="legalP" id="kapittel-4-paragraf-6-ledd-2-punkt-4-ledd-1">reglar om fristar og vilkår for å krevje inn eigedomsskatt.</article></article></li></ul></article></article></section><section class="section" data-name="kapV" id="kapittel-5" data-lovdata-URL="LTI/lov/2001-06-15-70/KAPITTEL_5"><h2>Kapittel V. Økonomisk oppgjer ved grensejustering og deling av kommunar og fylke</h2><article class="legalArticle" data-lovdata-URL="LTI/lov/2001-06-15-70/§18" data-name="§18" id="kapittel-5-paragraf-1"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Avtale om økonomisk oppgjer</span></h3><article class="legalP" id="kapittel-5-paragraf-1-ledd-1">Ved grensejustering og deling av kommunar og fylke skal det gjennomførast økonomisk oppgjer mellom kommunane og fylkeskommunane, dersom dei ikkje finn det unødvendig. Kommunane kan be Fylkesmannen om hjelp til å forhandle fram ein avtale om det økonomiske oppgjeret.</article><article class="legalP" id="kapittel-5-paragraf-1-ledd-2">Dersom partane ikkje blir samde om det økonomiske oppgjeret, skal det gjennomførast ved skjønn. Ved skjønnet skal reglane i §§ 19-22 leggjast til grunn.</article></article><article class="legalArticle" data-lovdata-URL="LTI/lov/2001-06-15-70/§19" data-name="§19" id="kapittel-5-paragraf-2"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Grensejusteringar</span></h3><article class="legalP" id="kapittel-5-paragraf-2-ledd-1">Blir eit område skilt ut frå ein kommune eller eit fylke og lagt til ein annan kommune eller eit anna fylke, skal den retten som den første kommunen eller fylkeskommunen har til vegar, gater, bruer, offentlege plassar og annan forvaltningseigedom som fullt ut eller i svært stor grad tener vedkomande område, overførast til den andre kommunen eller fylkeskommunen.</article><article class="legalP" id="kapittel-5-paragraf-2-ledd-2">Annan eigedom kan fordelast mellom kommunane eller fylkeskommunane, eller påbydast nytta i fellesskap, dersom dette er rimeleg og formålstenleg ut frå kommunale eller fylkeskommunale omsyn. Skjønnsnemnda, jf § 23, avgjer i kva forhold delinga eller samarbeidet skal gå føre seg, og kan fastsetje nærmare vilkår.</article><article class="legalP" id="kapittel-5-paragraf-2-ledd-3">Skjønnsnemnda kan avgjere at gjeld som ein kommune eller fylkeskommune har stifta i samband med kjøp av eller påkostnad på eigedom som nemnt i første og andre ledd, heilt eller delvis skal takast over av den kommunen eller fylkeskommunen eigedommen blir overført til. Eventuelt kan det fastsetjast at vedkomande kommune eller fylkeskommune skal betale vederlag for eigedommen i pengar.</article><article class="legalP" id="kapittel-5-paragraf-2-ledd-4">Dersom det ikkje blir teke særskilt avgjerd, skal rettar og plikter som ikkje er fordelte etter første til tredje ledd i denne paragrafen, bli att hos den opphavlege kommunen eller fylkeskommunen.</article></article><article class="legalArticle" data-lovdata-URL="LTI/lov/2001-06-15-70/§20" data-name="§20" id="kapittel-5-paragraf-3"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Delingar</span></h3><article class="legalP" id="kapittel-5-paragraf-3-ledd-1">Blir ein kommune eller eit fylke delt i to eller fleire kommunar eller fylke, eller blir ein kommune eller eit fylke delt og dei enkelte delane lagt til andre kommunar eller fylke, skal § 19 første ledd tilsvarande gjelde forvaltningseigedom som fullt ut eller i svært stor grad tener eitt bestemt område.</article><article class="legalP" id="kapittel-5-paragraf-3-ledd-2">Annan eigedom og andre plikter blir å fordele mellom dei kommunar eller fylkeskommunar områda blir lagt til. Fordelinga blir gjort på grunnlag av eit forholdstal som blir rekna ut etter skatteinntektene i dei siste fem åra i kvart av områda, med mindre skjønnsnemnda av særlege grunnar fastset noko anna. Så framt det er mogleg, skal oppgjeret gjennomførast slik:<ul class="defaultList"><li data-li-identifier="1." data-name="1."><article class="listArticle" id="kapittel-5-paragraf-3-ledd-2-punkt-1"><article class="legalP" id="kapittel-5-paragraf-3-ledd-2-punkt-1-ledd-1">Fast eigedom blir lagt til den kommunen eller fylkeskommunen som må reknast som mest rettkomen til den ut frå folketalet og innbyggjarane sine behov og plasseringa av eigedommen – også i høve til andre anlegg.</article></article></li><li data-li-identifier="2." data-name="2."><article class="listArticle" id="kapittel-5-paragraf-3-ledd-2-punkt-2"><article class="legalP" id="kapittel-5-paragraf-3-ledd-2-punkt-2-ledd-1">Gjeld blir fordelt i forhold til dei omsetjelege verdiane som blir overtekne.</article></article></li><li data-li-identifier="3." data-name="3."><article class="listArticle" id="kapittel-5-paragraf-3-ledd-2-punkt-3"><article class="legalP" id="kapittel-5-paragraf-3-ledd-2-punkt-3-ledd-1">Andre tilgodehavande og plikter blir overtekne av den kommunen eller fylkeskommunen som etter forholda blir rekna som nærmast til å overta dei.</article></article></li><li data-li-identifier="4." data-name="4."><article class="listArticle" id="kapittel-5-paragraf-3-ledd-2-punkt-4"><article class="legalP" id="kapittel-5-paragraf-3-ledd-2-punkt-4-ledd-1">Anlegg med rettar og plikter som det etter delinga ikkje er rimeleg at nokon enkelt kommune eller fylkeskommune tek over, kan påbydast nytta i fellesskap av to eller fleire av kommunane eller fylkeskommunane.</article></article></li></ul></article><article class="legalP" id="kapittel-5-paragraf-3-ledd-3">Har nokon kommune eller fylkeskommune ved fordelinga av rettar og plikter teke over meir eller mindre enn det som følgjer av forholdstalet, skal det jamnast ut i pengar.</article></article><article class="legalArticle" data-lovdata-URL="LTI/lov/2001-06-15-70/§21" data-name="§21" id="kapittel-5-paragraf-4"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Erstatning</span></h3><article class="legalP" id="kapittel-5-paragraf-4-ledd-1">Dersom ein kommune eller fylkeskommune etter det oppgjeret som blir gjennomført i samsvar med §§ 19 eller 20, blir vesentleg svekt økonomisk, kan ein annan av kommunane eller fylkeskommunane, der det blir rekna som rimeleg, påleggjast å betale erstatning, som blir betalt med ein eingongssum eller i årlege ratar i ein viss overgangsperiode.</article></article><article class="legalArticle" data-lovdata-URL="LTI/lov/2001-06-15-70/§22" data-name="§22" id="kapittel-5-paragraf-5"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Garantiar</span></h3><article class="legalP" id="kapittel-5-paragraf-5-ledd-1">Kommunal eller fylkeskommunal garanti for gjeld eller plikter som er knytte til fast eigedom eller bedrift, skal ved grensejustering og deling takast over av den kommunen eller fylkeskommunen der eigedommen eller bedrifta ligg etter grenseendringa.</article><article class="legalP" id="kapittel-5-paragraf-5-ledd-2">Ved deling av kommunar eller fylkeskommunar skal garantiar for gjeld eller plikter som ikkje er knytte til fast eigedom eller bedrift, fordelast mellom dei nye kommunane eller fylkeskommunane etter forholdstalet for det økonomiske oppgjeret i det heile.</article></article><article class="legalArticle" data-lovdata-URL="LTI/lov/2001-06-15-70/§23" data-name="§23" id="kapittel-5-paragraf-6"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Skjønnsnemnd og overskjønnsnemnd</span></h3><article class="legalP" id="kapittel-5-paragraf-6-ledd-1">Kommune eller fylkeskommune som er omfatta av grenseendring etter denne lova, kan innan eitt år etter at vedtaket er sett i verk, krevje at det økonomiske oppgjeret – eller delar av det – skal fastsetjast ved skjønn, såframt partane først har prøvd å kome til semje om eit økonomisk oppgjer.</article><article class="legalP" id="kapittel-5-paragraf-6-ledd-2">Til å fastsetje slikt skjønn nemner departementet opp ei skjønnsnemnd på tre medlemmer med varamedlemmer. Nemnda skal ha ein funksjonsperiode på fire år.</article><article class="legalP" id="kapittel-5-paragraf-6-ledd-3">Kvar av partane kan innan to månader etter at dei har teke i mot avgjerda til skjønnsnemnda, reise saka for ei overskjønnsnemnd til endeleg avgjerd. Departementet nemner opp overskjønnsnemnda, som skal ha tre medlemmer med varamedlemmer. Nemnda skal ha ein funksjonsperiode på fire år.</article><article class="legalP" id="kapittel-5-paragraf-6-ledd-4">Leiarane i nemndene og deira varamedlemmer skal ha dei eigenskapane som er føreskrivne for dommarar, jf domstolslova §§ 53 og 54 andre ledd. Reglane i domstolslova kapittel 6 om ugildskap gjeld tilsvarande for medlemmene av skjønnsnemnda og overskjønnsnemnda. Departementet avgjer spørsmål om ugildskap for leiarane i nemndene og deira varamedlemmer. Elles blir slike spørsmål avgjort av vedkomande nemndleiar.</article></article><article class="legalArticle" data-lovdata-URL="LTI/lov/2001-06-15-70/§24" data-name="§24" id="kapittel-5-paragraf-7"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Saksbehandling og dekning av kostnader ved skjønn</span></h3><article class="legalP" id="kapittel-5-paragraf-7-ledd-1">Den av partane som reiser ei sak for skjønnsnemnda til avgjerd, skal gi ei utgreiing om kravet sitt og dei faktiske forholda som kravet byggjer på. Nemnda skal innhente synspunkt frå motparten og kan elles påleggje kvar av partane å kome med ytterlegare opplysningar. Skjønnsnemnda bør så tidleg som mogleg kalle inn partane til ein konferanse der saka blir gjennomgått i hovudtrekk og det elles blir teke nødvendige avgjerder om behandlinga av saka.</article><article class="legalP" id="kapittel-5-paragraf-7-ledd-2">Skjønnsnemnda og overskjønnsnemnda fastset spørsmålet om dekning av kostnader, mellom anna om fordeling av utgiftene mellom partane når dette synest rimeleg. Departementet svarer for godtgjersle og andre utgifter til medlemmene i nemndene. Departementet gir nærmare reglar om godtgjersle og utgiftsdekning.</article></article></section><section class="section" data-name="kapVI" id="kapittel-6" data-lovdata-URL="LTI/lov/2001-06-15-70/KAPITTEL_6"><h2>Kapittel VI. Gjennomføring av vedtak om samanslåing</h2><article class="legalArticle" data-lovdata-URL="LTI/lov/2001-06-15-70/§25" data-name="§25" id="kapittel-6-paragraf-1"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Felles kommunestyre- eller fylkestingsmøte</span></h3><article class="legalP" id="kapittel-6-paragraf-1-ledd-1">Når det er gjort vedtak om samanslåing av to eller fleire kommunar, skal Fylkesmannen snarast mogleg kalle saman til eit felles møte med dei aktuelle kommunestyra. Ved samanslåing av fylke eller kommunar som ligg i ulike fylke, kallar departementet saman fylkestinga eller kommunestyra. På slike fellesmøte skal følgjande saker drøftast:<ul class="defaultList"><li data-li-identifier="a)" data-name="a)"><article class="listArticle" id="kapittel-6-paragraf-1-ledd-1-punkt-1"><article class="legalP" id="kapittel-6-paragraf-1-ledd-1-punkt-1-ledd-1">forslag til namn på den nye kommunen eller det nye fylket</article></article></li><li data-li-identifier="b)" data-name="b)"><article class="listArticle" id="kapittel-6-paragraf-1-ledd-1-punkt-2"><article class="legalP" id="kapittel-6-paragraf-1-ledd-1-punkt-2-ledd-1">talet på medlemmer i det nye kommunestyret eller fylkestinget</article></article></li><li data-li-identifier="c)" data-name="c)"><article class="listArticle" id="kapittel-6-paragraf-1-ledd-1-punkt-3"><article class="legalP" id="kapittel-6-paragraf-1-ledd-1-punkt-3-ledd-1">kriterium for samansetjing av og funksjonar til fellesnemnd etter § 26 i denne lova</article></article></li><li data-li-identifier="d)" data-name="d)"><article class="listArticle" id="kapittel-6-paragraf-1-ledd-1-punkt-4"><article class="legalP" id="kapittel-6-paragraf-1-ledd-1-punkt-4-ledd-1">val av revisjonseining for verksemda i fellesnemnda</article></article></li><li data-li-identifier="e)" data-name="e)"><article class="listArticle" id="kapittel-6-paragraf-1-ledd-1-punkt-5"><article class="legalP" id="kapittel-6-paragraf-1-ledd-1-punkt-5-ledd-1">oppretting av eventuelle andre fellesorgan for å sikre gjennomføringa av samanslåinga.</article></article></li></ul></article></article><article class="legalArticle" data-lovdata-URL="LTI/lov/2001-06-15-70/§26" data-name="§26" id="kapittel-6-paragraf-2"><h3 class="legalArticleHeader"><span class="legalArticleValue">§ 26</span>. <span class="legalArticleTitle">Fellesnemnd</span></h3><article class="legalP" id="kapittel-6-paragraf-2-ledd-1">Ved samanslåing av kommunar eller fylkeskommunar skal det opprettast ei fellesnemnd til å samordne og ta seg av førebuinga av samanslåinga. Nemnda skal setjast saman slik at ho speglar av innbyggjartalet i dei enkelte kommunane eller fylkeskommunane. Det skal likevel vere minimum fem medlemmer i nemnda frå kvar kommune eller fylkeskommune. Fellesnemnda blir valt av og blant medlemmene i kommunestyret eller fylkestinget. Nemnda vel sjølv leiaren og nestleiaren i nemnda. Reglane i kommunelova om val og saksbehandling i folkevalde organ gjeld elles tilsvarande.</article><article class="legalP" id="kapittel-6-paragraf-2-ledd-2">Kommunane eller fylkeskommunane kan også opprette eit felles partssamansett utval etter kommunelova § 25 for behandling av saker som gjeld forholdet mellom den nye eininga som arbeidsgivar og dei tilsette.</article><article class="legalP" id="kapittel-6-paragraf-2-ledd-3">Fellesnemnda skal ta hand om det førebuande arbeidet med budsjettet for det første driftsåret etter at samanslåinga er sett i verk. Nemnda skal i sin virkeperiode gi fråsegn til departementet om årsbudsjetta for dei kommunane eller fylkeskommunane saka gjeld.</article><article class="legalP" id="kapittel-6-paragraf-2-ledd-4">Andre arbeidsoppgåver og fullmakter for nemnda blir fastsette i reglement som må vedtakast i alle kommunestyra eller fylkestinga. Kvar av kommunane eller fylkeskommunane kan be departementet om å ta avgjerd i slike spørsmål dersom det ikkje er mogleg å kome til semje.</article><article class="legalP" id="kapittel-6-paragraf-2-ledd-5">Nemnda kan få fullmakt til å tilsetje personale i den nye eininga. Dette gjeld også kommunestyret/fylkestinget si fullmakt til å tilsetje administrasjonssjef og revisor.</article><article class="legalP" id="kapittel-6-paragraf-2-ledd-6">Fellesnemnda kan gi eit arbeidsutval myndigheit til å gjere vedtak i enkeltsaker eller i saker som ikkje er av prinsipiell art.</article><article class="legalP" id="kapittel-6-paragraf-2-ledd-7">Reglane i kommunelova om møte- og talerett for ordførar, leiar av kommuneråd eller fylkesråd, administrasjonssjef og tilsette gjeld tilsvarande for nemnda. Reglane i § 59 om lovlegkontroll gjeld tilsvarande for avgjerder fellesnemnda tek.</article><article class="legalP" id="kapittel-6-paragraf-2-ledd-8">Funksjonsperioden for fellesnemnda går ut når det nye kommunestyret eller fylkestinget er konstituert etter reglane i § 27.</article></article><article class="legalArticle" data-lovdata-URL="LTI/lov/2001-06-15-70/§27" data-name="§27" id="kapittel-6-paragraf-3"><h3 class="legalArticleHeader"><span class="legalArticleValue">§ 27</span>. <span class="legalArticleTitle">Konstituering av nytt kommunestyre eller fylkesting</span></h3><article class="legalP" id="kapittel-6-paragraf-3-ledd-1">Når det er gjennomført val til kommunestyre eller fylkesting i løpet av september månad året før ei samanslåing blir sett i verk, skal det nyvalte kommunestyret eller fylkestinget kallast saman til konstituerande møte innan utgangen av oktober månad. Leiaren av fellesnemnda kallar saman og leier møtet inntil ny ordførar er valt. Elles gjeld reglane i kommunelova § 17 nr. 1-3 om konstituerande møte mv. i kommunestyre og fylkesting.</article><article class="legalP" id="kapittel-6-paragraf-3-ledd-2">Funksjonsperioden for kommunestyra og fylkestinga i dei kommunane og fylkeskommunane som skal slåast saman, varer inntil tidspunktet for iverksetjing av samanslåinga. Deira ansvar og fullmakter er likevel avgrensa til det som er nødvendig for å avslutte verksemda i dei eksisterande einingane.</article></article><article class="legalArticle" data-lovdata-URL="LTI/lov/2001-06-15-70/§28" data-name="§28" id="kapittel-6-paragraf-4"><h3 class="legalArticleHeader"><span class="legalArticleValue">§ 28</span>. <span class="legalArticleTitle">Lovlegkontroll</span></h3><article class="legalP" id="kapittel-6-paragraf-4-ledd-1">Departementet fører kontroll med lovlegheita av budsjettvedtaka i kommunar og fylkeskommunar når utgreiing om samanslåing er sett i gang.</article></article></section><section class="section" data-name="kapVII" id="kapittel-7" data-lovdata-URL="LTI/lov/2001-06-15-70/KAPITTEL_7"><h2>Kapittel VII. Iverksetjing. Overgangsreglar, oppheving av andre lover</h2><article class="legalArticle" data-lovdata-URL="LTI/lov/2001-06-15-70/§29" data-name="§29" id="kapittel-7-paragraf-1"><h3 class="legalArticleHeader"><span class="legalArticleValue">§ 29</span>. <span class="legalArticleTitle">Iverksetjing o.a.</span></h3><article class="legalP" id="kapittel-7-paragraf-1-ledd-1">Lova tek til å gjelde frå det tidspunktet Kongen fastset.</article><article class="legalP" id="kapittel-7-paragraf-1-ledd-2">Frå same tid blir lov om endring i kommunal inndeling 21. desember 1956 nr. 3 oppheva.</article></article><article class="legalArticle" data-lovdata-URL="LTI/lov/2001-06-15-70/§30" data-name="§30" id="kapittel-7-paragraf-2"><h3 class="legalArticleHeader"><span class="legalArticleValue">§ 30</span>. <span class="legalArticleTitle">Overgangsreglar</span></h3><article class="legalP" id="kapittel-7-paragraf-2-ledd-1">Når det er sett i gang økonomisk oppgjer mellom kommunar etter reglane i lov 21. desember 1956 nr. 3, skal oppgjeret avsluttast etter nemnte lov kapittel II om ikkje partane blir samde om å leggje reglane i denne lova til grunn. Saker som er under behandling i skjønnsnemnda eller overskjønnsnemnda, blir avslutta i samsvar med reglane i den nemnte lova.</article></article></section></main></body></html>