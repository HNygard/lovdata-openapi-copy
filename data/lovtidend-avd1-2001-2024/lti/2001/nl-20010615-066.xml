<!DOCTYPE html><html lang="no"><head><title>Lov om endringer i svalbardloven m.m. (innføring av lokaldemokrati i Longyearbyen).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2001-06-15-66</dd><dt class="dokid">DokumentID</dt><dd class="dokid">LTI/lov/2001-06-15-66</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 7</dd><dt class="dateInForce">I kraft fra</dt><dd class="dateInForce">Kongen bestemmer.</dd><dt class="changesToDocuments">Endrer</dt><dd class="changesToDocuments"><ul><li>lov/1925-07-17-11</li><li>lov/1973-03-09-14</li><li>lov/1991-03-15-3</li><li>lov/1995-05-05-19</li></ul></dd><dt class="dateOfPublication">Kunngjort</dt><dd class="dateOfPublication">2001-06-15</dd><dt class="journalNumber">Journalnummer</dt><dd class="journalNumber">2001-0691</dd><dt class="titleShort">Korttittel</dt><dd class="titleShort">Endringslov til svalbardloven</dd><dt class="title">Tittel</dt><dd class="title">Lov om endringer i svalbardloven m.m. (innføring av lokaldemokrati i Longyearbyen).</dd><dt class="miscInformation">Annet om dokumentet</dt><dd class="miscInformation">Ot.prp.nr.58 (2000–2001), Innst.O.nr.126 (2000–2001) og Besl.O.nr.118 (2000–2001). Odels- og lagtingsvedtak hhv. 5. og 12. juni 2001. Fremmet av Justis- og politidepartementet.</dd><dt class="refid">RefID</dt><dd class="refid">lov/2001-06-15-66</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i svalbardloven m.m. (innføring av lokaldemokrati i Longyearbyen).<ul class="tocSubUl"><li>I</li><li>II</li><li>III</li><li>IV</li><li>V</li></ul></li></ul></dd></dl></header><main class="documentBody" data-lovdata-URL="LTI/lov/2001-06-15-66" id="dokument"><h1>Lov om endringer i svalbardloven m.m. (innføring av lokaldemokrati i Longyearbyen).</h1><article class="defaultP" data-text-size="small">Endringer i følgende andre lover:<ul class="defaultList" data-text-size="small"><li data-li-identifier="1" data-name="1"><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov av 9. mars 1973 nr. 14 om vern mot tobakkskader.</article></article></li><li data-li-identifier="2" data-name="2"><article class="listArticle" data-text-size="small" id="punkt-2"><article class="legalP" id="punkt-2-ledd-1">Lov av 15. mars 1991 nr. 3 om megling i konfliktråd (konfliktrådsloven).</article></article></li><li data-li-identifier="3" data-name="3"><article class="listArticle" data-text-size="small" id="punkt-3"><article class="legalP" id="punkt-3-ledd-1">Lov av 5. mai 1995 nr. 19 om barnehager (barnehageloven).</article></article></li></ul></article><section class="section" data-name="kapI" id="kapittel-1" data-lovdata-URL="LTI/lov/2001-06-15-66/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I lov 17. juli 1925 nr. 11 om Svalbard (svalbardloven) gjøres følgende endringer:</article> <article class="defaultP" margin-top="true">§ 5 annet ledd skal lyde:</article><article class="legalP" id="kapittel-1-ledd-2">Sysselmannen har samme myndighet som en fylkesmann. Sysselmannen er også politimester (politichef) og notarius publicus, så lenge det ikke er særskilte tjenestemenn i disse stillinger.</article> <article class="defaultP" margin-top="true">§ 8 skal lyde:</article><article class="legalP" id="kapittel-1-ledd-3">Forliksmegling skjer i Svalbard forliksråd. Forliksrådsmedlemmer med varamedlemmer velges av lokalstyret selv.</article> <article class="defaultP" margin-top="true">§ 9 første ledd oppheves. Nåværende andre til femte ledd blir første til fjerde ledd.</article> <article class="defaultP" margin-top="true">§ 11 første og andre ledd skal lyde:</article><article class="legalP" id="kapittel-1-ledd-4">På Svalbard velger lokalstyret selv meddommere hvert fjerde år. Valget foregår etter hvert valg til lokalstyret og gjelder for fire år fra 1. mai det påfølgende år. Når rettsmøte skal holdes på Svalbard, skal en av domstolens tjenestemenn ta ut meddommere ved loddtrekning.</article><article class="legalP" id="kapittel-1-ledd-5">Skjønnsmenn og rettsvitner oppnevnes av retten.</article> <article class="defaultP" margin-top="true">§ 25 skal lyde:</article><article class="legalP" id="kapittel-1-ledd-6">Myndighet til å holde kart- og delingsforretning på Svalbard tilligger sysselmannen eller den sysselmannen bemyndiger. Ved delingsforretninger og kartforretninger som er krevd av den som har grunnbokshjemmel eller den som har leiet vedkommende grunnareal for mer enn 10 år, skal det settes opp målebrev. Ved delingsforretninger må hjemmelsbrev på det fraskilte ikke tinglyses før målebrevet. Sysselmannen eller den som er bemyndiget etter første punktum, tildeler offisielle registerbetegnelser i forbindelse med at målebrev settes opp. Sysselmannen eller den bemyndigede skal tinglyse målebrevet og rapportere opplysninger til det offisielle grunneiendoms-, adresse- og bygningsregister (GAB).</article><article class="legalP" id="kapittel-1-ledd-7">Departementet kan gi forskrift om gjennomføring av kart- og delingsforretninger og fastsette gebyr for forretninger etter denne paragrafen.</article> <article class="defaultP" margin-top="true">Kapittel 5 skal lyde:<p class="leddfortsettelse"><i>5te kapitel. Longyearbyen lokalstyre</i></p></article> <article class="defaultP" margin-top="true"><strong>§ 29.</strong> Formålet med dette kapitlet er å legge forholdene til rette for et funksjonsdyktig lokalt folkestyre i Longyearbyen, og for en rasjonell og effektiv forvaltning av fellesinteressene innenfor rammen av norsk svalbardpolitikk, og med sikte på en miljøforsvarlig og bærekraftig utvikling av lokalsamfunnet.</article><article class="legalP" id="kapittel-1-ledd-8">Dette kapitlet gjelder for Longyearbyen lokalstyres virksomhet, herunder Longyearbyen lokalstyres virksomhet i medhold av andre lover.</article> <article class="defaultP" margin-top="true"><strong>§ 30.</strong> Longyearbyen skal ha et folkevalgt styre (lokalstyret), som er øverste organ i Longyearbyen lokalstyre. Lokalstyret treffer vedtak på vegne av Longyearbyen lokalstyre så langt ikke annet følger av lov eller delegasjonsvedtak.</article> <article class="defaultP" margin-top="true"><strong>§ 31.</strong> Longyearbyen lokalstyre kan drive virksomhet av allmenn interesse som har tilknytning til Longyearbyen og som ikke ivaretas av staten.</article><article class="legalP" id="kapittel-1-ledd-9">Longyearbyen lokalstyre har ansvar for infrastruktur i Longyearbyen som ikke er tillagt staten eller andre. Lokalstyret kan selv fastsette gebyr for slike tjenester. Gebyret skal beregnes ut fra prinsippet om selvkost.</article> <article class="defaultP" margin-top="true"><strong>§ 32.</strong> Forvaltningsloven og offentlighetsloven gjelder tilsvarende for Longyearbyen lokalstyre som for kommunene.</article> <article class="defaultP" margin-top="true"><strong>§ 33.</strong> Longyearbyen lokalstyres myndighetsområde er arealplanområdet for Longyearbyen slik dette fastsettes ved forskrift i medhold av lov om miljøvern på Svalbard.</article> <article class="defaultP" margin-top="true"><strong>§ 34.</strong> Lokalstyret velges av og blant de stemmeberettigede innbyggere med bostedsadresse i Longyearbyen.</article><article class="legalP" id="kapittel-1-ledd-10">Valget er et forholdstallsvalg og gjelder for fire år. Det kan i løpet av perioden holdes suppleringsvalg etter egne regler.</article><article class="legalP" id="kapittel-1-ledd-11">Lokalstyret skal minst ha 11 medlemmer og medlemstallet skal være et ulike tall.</article><article class="legalP" id="kapittel-1-ledd-12">Departementet gir forskrift om stemmerett, valgbarhet, gjennomføring av valg og suppleringsvalg til lokalstyret.</article> <article class="defaultP" margin-top="true"><strong>§ 35.</strong> Lokalstyret velger selv et administrasjonsutvalg på minst 5 medlemmer. Medlemmer og varamedlemmer til administrasjonsutvalget velges av og blant medlemmene i lokalstyret for hele valgperioden. Administrasjonsutvalget behandler forslag til økonomiplan og årsbudsjett. For øvrig fastsetter lokalstyret selv området for administrasjonsutvalgets virksomhet. Administrasjonsutvalget kan tildeles avgjørelsesmyndighet i alle saker hvor ikke annet følger av lov.</article><article class="legalP" id="kapittel-1-ledd-13">Lokalstyret velger selv blant administrasjonsutvalgets medlemmer en leder og en nestleder. Valget foretas for hele valgperioden. Lederen leder møtene i lokalstyret og administrasjonsutvalget og er rettslig representant for Longyearbyen lokalstyre og undertegner på dennes vegne i alle tilfeller hvor myndigheten ikke er tildelt andre. Lokalstyret kan gi lederen myndighet til å treffe vedtak i enkeltsaker eller i typer av saker som ikke er av prinsipiell betydning.</article> <article class="defaultP" margin-top="true"><strong>§ 36.</strong> Lokalstyret kan selv opprette de faste utvalg det finner hensiktsmessig. Slike utvalg skal ha minst tre medlemmer. Lokalstyret fastsetter selv området for de faste utvalgs virksomhet. Faste utvalg kan tildeles avgjørelsesmyndighet i alle saker hvor ikke annet følger av lov. Lokalstyret velger selv medlemmer og varamedlemmer til utvalgene, og blant medlemmene leder og nestleder.</article><article class="legalP" id="kapittel-1-ledd-14">Lokalstyret kan opprette komiteer til forberedende behandling av saker og til å utføre særskilte verv. Slik komité kan også tildeles myndighet til å avgjøre enkeltsaker som har direkte tilknytning til komiteens oppdrag.</article> <article class="defaultP" margin-top="true"><strong>§ 37.</strong> Kommuneloven § 30 om møteprinsippet og § 31 om åpne eller lukkede møter får tilsvarende anvendelse for lokalstyret.</article><article class="legalP" id="kapittel-1-ledd-15">Reglene i kommuneloven §§ 16, 36, 37 og 38 om representasjon av begge kjønn får tilsvarende anvendelse ved valg til andre folkevalgte organer enn lokalstyret.</article><article class="legalP" id="kapittel-1-ledd-16">Departementet gir forskrift om saksbehandlingen i folkevalgte organer, herunder regler om valg til andre folkevalgte organer enn lokalstyret og om opprykk og nyvalg til slike organer.</article> <article class="defaultP" margin-top="true"><strong>§ 38.</strong> Departementet gir forskrift om folkevalgtes rettigheter og plikter.</article> <article class="defaultP" margin-top="true"><strong>§ 39.</strong> Lokalstyret skal selv ansette en administrasjonssjef, som er den øverste leder for Longyearbyen lokalstyres administrasjon. Administrasjonssjefen skal påse at de saker som legges fram for folkevalgte organer er forsvarlig utredet og at vedtak blir iverksatt.</article><article class="legalP" id="kapittel-1-ledd-17">Lederen har møte- og talerett, personlig eller ved en av sine underordnede, i lokalstyret og alle andre folkevalgte organer.</article><article class="legalP" id="kapittel-1-ledd-18">Lokalstyret eller annet folkevalgt organ kan gi administrasjonssjefen myndighet til å treffe vedtak i enkeltsaker eller typer av saker som ikke er av prinsipiell betydning, hvis ikke lokalstyret har fastsatt noe annet.</article> <article class="defaultP" margin-top="true"><strong>§ 40.</strong> Kommuneloven kapittel 8 om økonomiplan, årsbudsjett, årsregnskap og rapportering med unntak av § 49 får tilsvarende anvendelse for Longyearbyen lokalstyre.</article><article class="legalP" id="kapittel-1-ledd-19">Longyearbyen lokalstyre skal sende årsregnskap og årsberetning til departementet.</article> <article class="defaultP" margin-top="true"><strong>§ 41.</strong> Kommuneloven kapittel 9 om gjeldsforpliktelser m.m. får tilsvarende anvendelse for Longyearbyen lokalstyre så langt det passer.</article> <article class="defaultP" margin-top="true"><strong>§ 42.</strong> Kommuneloven kapittel 11 om kommunalt og fylkeskommunalt foretak får tilsvarende anvendelse for Longyearbyen lokalstyre.</article> <article class="defaultP" margin-top="true"><strong>§ 43.</strong> Kommuneloven §§ 59 om lovlighetskontroll, opplysningsplikt m.v. og 59a om statlig kontroll og godkjenning av økonomiske forpliktelser får tilsvarende anvendelse for Longyearbyen lokalstyre.</article> <article class="defaultP" margin-top="true"><strong>§ 44.</strong> Lokalstyret har det øverste tilsyn med all virksomhet i Longyearbyen lokalstyre, og kan forlange enhver sak lagt fram for seg til orientering eller avgjørelse. Det kan omgjøre vedtak av andre folkevalgte organer eller administrasjonen i samme utstrekning som disse kunne omgjøre vedtaket selv.</article><article class="legalP" id="kapittel-1-ledd-20">Lokalstyret skal påse at Longyearbyen lokalstyres regnskaper revideres på en betryggende måte. Revisjon skal skje ved kommunal revisjon. Revisor har, uavhengig av regler om taushetsplikt, rett til nødvendig innsyn i Longyearbyen lokalstyres saksdokumenter og arkiver. Revisor har samme informasjonsrett i forhold til heleiet aksjeselskap som Riksrevisjonen har vedrørende statsaksjeselskap i henhold til aksjeloven §§ 20-5 og 20-6.</article><article class="legalP" id="kapittel-1-ledd-21">Revisjonen skal kontrollere at den økonomiske forvaltning foregår i samsvar med gjeldende bestemmelser og vedtak, og foreta en systematisk vurdering av bruk og forvaltning av Longyearbyen lokalstyres midler med utgangspunkt i oppgaver, ressursbruk og oppnådde resultater.</article><article class="legalP" id="kapittel-1-ledd-22">Departementet kan gi forskrift med nærmere regler om revisjon.</article> <article class="defaultP" margin-top="true">Nåværende femte kapittel blir nytt sjette kapittel.</article> <article class="defaultP" margin-top="true">Nåværende §§ 29 og 30 blir nye §§ 45 og 46.</article></section><section class="section" data-name="kapII" id="kapittel-2" data-lovdata-URL="LTI/lov/2001-06-15-66/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">I lov 15. mars 1991 nr. 3 om megling i konfliktråd gjøres følgende endringer:</article> <article class="defaultP" margin-top="true">§ 2 nytt tredje ledd skal lyde:</article><article class="legalP" id="kapittel-2-ledd-2">Loven gjelder tilsvarende for Svalbard med mindre noe annet er særskilt fastsatt. Departementet kan gi forskrift om lovens anvendelse på Svalbard og kan fastsette særlige regler under hensyn til de stedlige forhold.</article> <article class="defaultP" margin-top="true">Nåværende tredje ledd blir nytt fjerde ledd.</article> <article class="defaultP" margin-top="true">§ 3 første ledd skal lyde:</article><article class="legalP" id="kapittel-2-ledd-3">Det oppnevnes konfliktrådsmeglere for hver kommune. Meglerne oppnevnes av en representant utpekt av kommunestyret/kommunestyrene, en representant fra politiet og konfliktrådslederen. På Svalbard oppnevnes konfliktrådsmeglere av en representant utpekt av Longyearbyen lokalstyre, en representant for Sysselmannen på Svalbard og konfliktrådslederen. Oppnevnelsen gjelder for en periode på 4 år.</article></section><section class="section" data-name="kapIII" id="kapittel-3" data-lovdata-URL="LTI/lov/2001-06-15-66/KAPITTEL_3"><h2 data-text-align="center">III</h2><article class="legalP" id="kapittel-3-ledd-1">I lov 9. mars 1973 nr. 14 om vern mot tobakkskader gjøres følgende endring:</article> <article class="defaultP" margin-top="true">§ 6 niende ledd skal lyde:</article><article class="legalP" id="kapittel-3-ledd-2">Sysselmannen fører tilsyn med at reglene i og i medhold av paragrafen overholdes på Svalbard. Sysselmannen kan overlate til Longyearbyen lokalstyre å føre tilsyn for Longyearbyen.</article></section><section class="section" data-name="kapIV" id="kapittel-4" data-lovdata-URL="LTI/lov/2001-06-15-66/KAPITTEL_4"><h2 data-text-align="center">IV</h2><article class="legalP" id="kapittel-4-ledd-1">I lov 5. mai 1995 nr. 19 om barnehager gjøres følgende endring:</article> <article class="defaultP" margin-top="true">Ny § 26 skal lyde:</article><article class="legalP" id="kapittel-4-ledd-2">Departementet kan gi forskrift om lovens anvendelse på Svalbard og kan fastsette særlige regler under hensyn til de stedlige forhold.</article></section><section class="section" data-name="kapV" id="kapittel-5" data-lovdata-URL="LTI/lov/2001-06-15-66/KAPITTEL_5"><h2 data-text-align="center">V</h2><article class="centeredP" data-text-align="center"><i>Ikrafttredelse og overgangsregler.</i></article><article class="legalP" id="kapittel-5-ledd-1">Loven gjelder fra den tid Kongen bestemmer.</article><article class="legalP" id="kapittel-5-ledd-2">Valg til lokalstyret skal fra og med valget høsten 2003 skje samtidig med kommunestyre- og fylkestingsvalg.</article></section></main></body></html>