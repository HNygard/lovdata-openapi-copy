<!DOCTYPE html><html lang="no"><head><title>Lov om endringer i lov 11. juni 1993 nr. 100 om anlegg og drift av jernbane, herunder sporvei, tunnelbane og forstadsbane m.m. (jernbaneloven).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2001-06-15-84</dd><dt class="dokid">DokumentID</dt><dd class="dokid">LTI/lov/2001-06-15-84</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 7</dd><dt class="dateInForce">I kraft fra</dt><dd class="dateInForce">2001-06-15</dd><dt class="changesToDocuments">Endrer</dt><dd class="changesToDocuments"><ul><li>lov/1993-06-11-100</li></ul></dd><dt class="dateOfPublication">Kunngjort</dt><dd class="dateOfPublication">2001-06-15</dd><dt class="journalNumber">Journalnummer</dt><dd class="journalNumber">2001-0701</dd><dt class="titleShort">Korttittel</dt><dd class="titleShort">Endringslov til jernbaneloven</dd><dt class="title">Tittel</dt><dd class="title">Lov om endringer i lov 11. juni 1993 nr. 100 om anlegg og drift av jernbane, herunder sporvei, tunnelbane og forstadsbane m.m. (jernbaneloven).</dd><dt class="miscInformation">Annet om dokumentet</dt><dd class="miscInformation">Ot.prp.nr.73 (2000–2001), Innst.O.nr.107 (2000–2001) og Besl.O.nr.127 (2000–2001). Odels- og lagtingsvedtak hhv. 7. og 12. juni 2001. Fremmet av Samferdselsdepartementet.</dd><dt class="refid">RefID</dt><dd class="refid">lov/2001-06-15-84</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i lov 11. juni 1993 nr. 100 om anlegg og drift av jernbane, herunder sporvei, tunnelbane og forstadsbane m.m. (jernbaneloven).<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/lov/2001-06-15-84" id="dokument"><h1>Lov om endringer i lov 11. juni 1993 nr. 100 om anlegg og drift av jernbane, herunder sporvei, tunnelbane og forstadsbane m.m. (jernbaneloven).</h1><section class="section" data-name="kapI" id="kapittel-1" data-lovdata-URL="LTI/lov/2001-06-15-84/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I lov 11. juni 1993 nr. 100 om anlegg og drift av jernbane, herunder sporvei, tunnelbane og forstadsbane m.m. (jernbaneloven) gjøres følgende endringer:</article> <article class="defaultP" margin-top="true">§ 11 skal lyde:<p class="leddfortsettelse"><strong>§ 11.</strong> <i>(Tilsyn m.v.)</i></p></article><article class="legalP" id="kapittel-1-ledd-2">Jernbaner er underlagt tilsyn fra departementet eller den myndighet som departementet bestemmer. Enhver plikter å gi tilsynsmyndigheten de opplysninger den krever for å utføre sine oppgaver, samt for samme formål å gi tilsynsmyndigheten adgang til anlegg, utstyr og annet materiell knyttet til jernbanevirksomheten. Tilsynsmyndigheten kan gi pålegg om korrigerende tiltak.</article><article class="legalP" id="kapittel-1-ledd-3">Tilsynsmyndigheten kan påby stans av driften helt eller delvis når sikkerhetsmessige hensyn krever det. Om nødvendig kan den kreve politiets hjelp til å gjennomføre påbudet.</article><article class="legalP" id="kapittel-1-ledd-4">Departementet kan videre tilbakekalle tillatelse gitt i medhold av loven ved brudd på vilkår eller krav som er satt for virksomheten.</article> <article class="defaultP" margin-top="true">§ 12 skal lyde:<p class="leddfortsettelse"><strong>§ 12.</strong> <i>(Tilsyn med omsetning av samtrafikkomponenter m.v.)</i></p></article><article class="legalP" id="kapittel-1-ledd-5">Tilsynsmyndigheten kan pålegge den som bringer i omsetning en samtrafikkomponent, å begrense anvendelsesområdet, forby bruk eller tilbakekalle komponenten fra markedet, dersom det foreligger risiko for at komponenten ikke oppfyller de grunnleggende kravene. Enhver plikter å gi tilsynsmyndigheten de opplysninger den krever for å utføre sine oppgaver, samt for samme formål å gi tilsynsmyndigheten adgang til lokaler og utstyr som er knyttet til samtrafikkomponent.</article><article class="legalP" id="kapittel-1-ledd-6">Departementet kan gi nærmere forskrifter om tilsyn med omsetning av samtrafikkomponenter.</article> <article class="defaultP" margin-top="true">Nåværende § 12 blir ny § 14.</article> <article class="defaultP" margin-top="true">§ 13 skal lyde:<p class="leddfortsettelse"><strong>§ 13.</strong> <i>(Tvangsmulkt)</i></p></article><article class="legalP" id="kapittel-1-ledd-7">I pålegg fra tilsynsmyndigheten kan det fastsettes en løpende tvangsmulkt for hver dag som går etter utløpet av den frist som er satt for oppfylling av pålegget, og frem til pålegget er oppfylt. Tilsynsmyndigheten kan frafalle påløpt tvangsmulkt.</article><article class="legalP" id="kapittel-1-ledd-8">Tvangsmulktens størrelse fastsettes under hensyn til hvor viktig det er at pålegget blir gjennomført og hvilke kostnader det antas å medføre.</article><article class="legalP" id="kapittel-1-ledd-9">Tvangsmulkt er tvangsgrunnlag for utlegg.</article><article class="legalP" id="kapittel-1-ledd-10">Departementet kan gi nærmere forskrifter om fastsettelse og beregning av tvangsmulkt samt om frafallelse av ilagt mulkt.</article> <article class="defaultP" margin-top="true">Nåværende § 13 blir ny § 15.</article> <article class="defaultP" margin-top="true">Nåværende § 13 a blir ny § 16.</article> <article class="defaultP" margin-top="true">Kapittel V skal lyde:<p class="leddfortsettelse"><i>Kapittel V. Undersøkelse av jernbaneulykker</i></p></article> <article class="defaultP" margin-top="true"><strong>§ 17.</strong> <i>(Undersøkelsesmyndighet)</i></article><article class="legalP" id="kapittel-1-ledd-11">Inntreffer det en jernbaneulykke som medfører at noen avgår ved døden eller at det skjer betydelig skade på person, på jernbanemateriell, kjørevei, på eiendom utenfor jernbanen eller på miljø, skal den myndighet som departementet bestemmer, foreta undersøkelse. Det samme gjelder når det har vært alvorlig fare for slik ulykke, eller for jernbanesikkerheten for øvrig. Undersøkelsene har til formål å søke å klarlegge hendelsesforløp og årsaksforhold, samt å utrede forhold av betydning for å forebygge ulykker og bedre jernbanesikkerheten.</article><article class="legalP" id="kapittel-1-ledd-12">Departementet kan gi nærmere bestemmelser om undersøkelsesmyndigheten.</article> <article class="defaultP" margin-top="true"><strong>§ 18.</strong> <i>(Undersøkelsesmyndighetens rettigheter)</i></article><article class="legalP" id="kapittel-1-ledd-13">Enhver plikter på forlangende å gi undersøkelsesmyndigheten de opplysninger han sitter inne med om forhold som kan være av betydning for undersøkelsen. Dette gjelder uten hensyn til taushetsplikt som ellers påhviler vedkommende.</article><article class="legalP" id="kapittel-1-ledd-14">Undersøkelsesmyndigheten har rett til å nytte privat grunn og kan kreve å få undersøke og ta i besittelse materiell, vrakrester, dokumenter og andre ting i den utstrekning den trenger det for å kunne utføre sitt verv. Den kan påby legeundersøkelse etter reglene i luftfartsloven § 6-11 tredje ledd. Om nødvendig kan undersøkelsesmyndigheten kreve hjelp av politiet.</article><article class="legalP" id="kapittel-1-ledd-15">Undersøkelsesmyndigheten kan også, om det finnes nødvendig for undersøkelsen, kreve bevisopptak etter reglene i lov om rettergangsmåten for tvistemål.</article><article class="legalP" id="kapittel-1-ledd-16">Undersøkelsesmyndigheten skal i samsvar med nærmere forskrifter som departementet gir, så vidt mulig underrette materiellets eier og – om materiellet brukes av en annen enn eieren – dets bruker, samt forsikreren og andre som saken angår, om undersøkelsen og gi dem adgang til innen undersøkelsen avsluttes å fremkomme med det de finner påkrevd for å vareta sin tarv. De interesserte har rett til, i den utstrekning det kan skje uten hinder for undersøkelsen, å være til stede ved denne og gjøre seg kjent med dokumentene.</article><article class="legalP" id="kapittel-1-ledd-17">Forklaringer avgitt i henhold til første ledd kan kun brukes til jernbanetryggingsmessige formål. Opplysninger fremkommet under forklaringer avgitt i henhold til første ledd kan ikke brukes som bevis mot den som har avgitt forklaringen, i en senere straffesak mot vedkommende.</article> <article class="defaultP" margin-top="true"><strong>§ 19.</strong> <i>(Meldeplikt i forbindelse med jernbaneulykke)</i></article><article class="legalP" id="kapittel-1-ledd-18">Den som driver jernbanevirksomhet plikter straks å gi nærmeste politimyndighet eller undersøkelsesmyndigheten melding om jernbaneulykke som nevnt i § 17. I tillegg skal tilsynsmyndigheten varsles.</article><article class="legalP" id="kapittel-1-ledd-19">Meldeplikt til nærmeste politimyndighet eller undersøkelsesmyndighet har også den som blir vitne til en jernbaneulykke, dersom vitnet etter omstendighetene ikke har grunn til å anta at slik melding er unødvendig.</article><article class="legalP" id="kapittel-1-ledd-20">Departementet kan gi nærmere bestemmelser om meldeplikt etter paragrafen her.</article> <article class="defaultP" margin-top="true"><strong>§ 20.</strong> <i>(Fjerning av vrakrester m.v.)</i></article><article class="legalP" id="kapittel-1-ledd-21">Jernbanemateriell og kjørevei som er forulykket, vrakrester eller andre ting fra et slikt materiell og spor etter ulykken må ikke fjernes eller røres uten tillatelse av undersøkelsesmyndigheten eller politiet, med mindre det er nødvendig for å redde eller avverge fare for liv eller eiendom eller for å hindre at noe som har betydning for undersøkelsen, går til grunne eller forsvinner.</article> <article class="defaultP" margin-top="true"><strong>§ 21.</strong> <i>(Fjerning av vrakrester utenfor kjøreveien m.v.)</i></article><article class="legalP" id="kapittel-1-ledd-22">Dersom jernbanemateriell eller deler av kjørevei er havnet utenfor kjøreveien, eller vrakrester eller andre ting fra et slik materiell er til hinder for den alminnelige ferdsel eller på annen måte til ulempe for allmennheten eller er til fare for folk eller eiendom, og eieren ikke fjerner det eller på annen måte retter forholdet, kan politiet sette en frist til å gjøre det. Oversittes fristen, kan politiet la det nødvendige foretas på eierens bekostning.</article><article class="legalP" id="kapittel-1-ledd-23">Er eieren ukjent, eller er det av hensyn til ferdselen eller av annen grunn nødvendig å skride inn straks, kan politiet sette i verk tiltak som nevnt i første ledd uten at det gis eieren noen frist.</article> <article class="defaultP" margin-top="true">Nåværende kapittel V blir nytt kapittel VI.</article> <article class="defaultP" margin-top="true">Nåværende § 14 blir ny § 22.</article> <article class="defaultP" margin-top="true">Nåværende § 15 blir ny § 23.</article> <article class="defaultP" margin-top="true">Nåværende § 16 blir ny § 24.</article></section><section class="section" data-name="kapII" id="kapittel-2" data-lovdata-URL="LTI/lov/2001-06-15-84/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Loven trer i kraft straks.</article></section></main></body></html>