<!DOCTYPE html><html lang="no"><head><title>Forskrift om fritak for eller nedsettelse av merverdiavgift og engangsavgift på motorvogner som innføres ved eiers flytting til Norge.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-03-19-267</dd><dt class="dokid">DokumentID</dt><dd class="dokid">LTI/forskrift/2001-03-19-267</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 3</dd><dt class="dateInForce">I kraft fra</dt><dd class="dateInForce">2001-04-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1984-02-09-425</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1959-06-19-2</li><li>forskrift/2000-11-28-1246/§6</li><li>forskrift/1975-12-12-2/§4</li></ul></dd><dt class="dateOfPublication">Kunngjort</dt><dd class="dateOfPublication">2001-03-30</dd><dt class="journalNumber">Journalnummer</dt><dd class="journalNumber">2001-0319</dd><dt class="titleShort">Korttittel</dt><dd class="titleShort">Forskrift om momsfri innførsel av motorvogn</dd><dt class="title">Tittel</dt><dd class="title">Forskrift om fritak for eller nedsettelse av merverdiavgift og engangsavgift på motorvogner som innføres ved eiers flytting til Norge.</dd><dt class="miscInformation">Annet om dokumentet</dt><dd class="miscInformation">Fastsatt av Finansdepartementet 19. mars 2001 med hjemmel i lov av 19. juni 1959 nr. 2 om avgifter vedrørende motorkjøretøyer og båter, Stortingsvedtak av 28. november 2000 nr. 1246 om særavgifter til statskassen for budsjetterminen 2001, Om avgift på motorvogner, B, I. Engangsavgift på motorvogner m.m. § 6 nr. 10 og tolltariffens innledende bestemmelser § 11 nr. 14 bokstav e, jf. forskrift av 12. desember 1975 nr. 2 om beregning og oppkreving av merverdiavgift ved innførsel § 4.</dd><dt class="refid">RefID</dt><dd class="refid">forskrift/2001-03-19-267</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om fritak for eller nedsettelse av merverdiavgift og engangsavgift på motorvogner som innføres ved eiers flytting til Norge.<ul class="tocSubUl"><li>I. Generelle bestemmelser<ul class="tocSubUl"><li>§ 1. Innledende bestemmelser</li><li>§ 2. Tidspunkt for fortolling og registrering</li></ul></li><li>II. Vilkår for fritak eller nedsettelse ved innreisen<ul class="tocSubUl"><li>§ 3. Krav om faktisk botid i utlandet</li><li>§ 4. Krav om formell botid i utlandet</li><li>§ 5. Krav om registreringstid</li><li>§ 6. Krav om førerkort og utkjørt kilometerstand</li><li>§ 7. Nedsettelse av avgift for personer som har bodd mellom 2 og 5 år i utlandet</li></ul></li><li>III. Etterfølgende vilkår for fritak eller nedsettelse<ul class="tocSubUl"><li>§ 8. Eiertid etter innførsel</li><li>§ 9. Disponering av motorvognen</li></ul></li><li>IV. Avsluttende bestemmelser<ul class="tocSubUl"><li>§ 10. Midlertidig kjøretillatelse</li><li>§ 11. Innførsel av motorvogn foretatt av ektefeller</li><li>§ 12. Avgiftsplikt ved brudd på bestemmelser i denne forskrift</li><li>§ 13. Ikraftsetting</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2001-03-19-267" id="dokument"><h1>Forskrift om fritak for eller nedsettelse av merverdiavgift og engangsavgift på motorvogner som innføres ved eiers flytting til Norge.</h1><section class="section" data-name="kapI" id="kapittel-1" data-lovdata-URL="LTI/forskrift/2001-03-19-267/KAPITTEL_1"><h2>I. Generelle bestemmelser</h2><article class="legalArticle" data-lovdata-URL="LTI/forskrift/2001-03-19-267/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Innledende bestemmelser</span></h3><article class="legalP" id="kapittel-1-paragraf-1-ledd-1">Etter søknad gis det fritak for, eller nedsettelse av, merverdiavgift for motorvogn som innføres ved eiers flytting hit til landet dersom vilkårene i denne forskriften er oppfylt. Fritaket eller nedsettelsen vil også omfatte engangsavgift ved registrering av motorvognen i det sentrale motorvognregisteret. Det gis ikke fritak for eller nedsettelse av vrakpantavgift.</article><article class="legalP" id="kapittel-1-paragraf-1-ledd-2">Det gis kun fritak eller nedsettelse for én motorvogn pr. person. Juridiske personer kan ikke innføre motorvogner etter forskriften.</article><article class="legalP" id="kapittel-1-paragraf-1-ledd-3">Det er eieren av motorvognen som må dokumentere at vilkårene i forskriften er oppfylt.</article></article><article class="legalArticle" data-lovdata-URL="LTI/forskrift/2001-03-19-267/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Tidspunkt for fortolling og registrering</span></h3><article class="legalP" id="kapittel-1-paragraf-2-ledd-1">Motorvogn som innføres ved eiers flytting til Norge, skal straks fremstilles for fortolling og registreres på eiers navn i motorvognregisteret.</article><article class="legalP" id="kapittel-1-paragraf-2-ledd-2">Det kan ikke tilstås fritak for eller nedsettelse av avgift hvis motorvognen innføres mer enn 3 måneder etter eierens innreise til landet. Fristen kan forlenges hvis det foreligger særlige grunner for dette, men ikke slik at den til sammen blir lenger enn 1 år.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2001-03-19-267/KAPITTEL_2"><h2>II. Vilkår for fritak eller nedsettelse ved innreisen</h2><article class="legalArticle" data-lovdata-URL="LTI/forskrift/2001-03-19-267/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Krav om faktisk botid i utlandet</span></h3><article class="legalP" id="kapittel-2-paragraf-1-ledd-1">Eier må ha vært bosatt i utlandet i minst 5 sammenhengende år umiddelbart før faktisk innreise til Norge.</article><article class="legalP" id="kapittel-2-paragraf-1-ledd-2">Ikke ethvert opphold i Norge vil avbryte kravet til sammenhengende botid i utlandet. Dette vil bero på en konkret vurdering der det særlig skal legges vekt på oppholdets karakter og varighet. Ordinære ferieopphold o.l. skal ikke medføre at kravet anses brutt. Blir oppholdet av mer varig og regelmessig karakter, for eksempel dersom vedkommende tar fast eller midlertidig arbeid i Norge, skal den sammenhengende botiden i utlandet normalt anses for brutt.</article></article><article class="legalArticle" data-lovdata-URL="LTI/forskrift/2001-03-19-267/§4" data-name="§4" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Krav om formell botid i utlandet</span></h3><article class="legalP" id="kapittel-2-paragraf-2-ledd-1">Eier som har vært bosatt i Norge tidligere må ha vært registrert utflyttet fra landet de siste 5 årene før den faktiske innreisen. Botiden regnes fra den dato folkeregisteret har mottatt melding om flytting.</article><article class="legalP" id="kapittel-2-paragraf-2-ledd-2">Kravet til utmelding gjelder ikke hvis eier har vært bosatt i utlandet i minst 10 år umiddelbart før innreisen. Kravet gjelder heller ikke norske embets- og tjenestemenn, herunder militært personell, som har vært beordret til tjeneste i utlandet, og som ikke har rett til å melde flytting fra Norge.</article><article class="legalP" id="kapittel-2-paragraf-2-ledd-3">Hadde eier ikke rett til å melde flytting fra Norge ved utreisen, men senere endrer sin status/situasjon slik at vedkommende får rett til dette, kan kravet til utmelding frafalles. Botiden regnes i så fall fra det tidspunkt vedkommende tidligst kunne ha fått registrert utflytting.</article></article><article class="legalArticle" data-lovdata-URL="LTI/forskrift/2001-03-19-267/§5" data-name="§5" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Krav om registreringstid</span></h3><article class="legalP" id="kapittel-2-paragraf-3-ledd-1">Ved innførsel må motorvognen ha vært registrert i eiers navn minst 1 år før eiers innreise til Norge. Dette gjelder likevel ikke i følgende tilfelle:<ul class="defaultList"><li data-li-identifier="1." data-name="1."><article class="listArticle" id="kapittel-2-paragraf-3-ledd-1-punkt-1"><article class="legalP" id="kapittel-2-paragraf-3-ledd-1-punkt-1-ledd-1">Motorvognen har vært registrert på eier og dennes ektefelle i til sammen 1 år og ektefellen ikke samtidig innfører en annen motorvogn til Norge med avgiftsfritak etter denne forskrift.</article></article></li><li data-li-identifier="2." data-name="2."><article class="listArticle" id="kapittel-2-paragraf-3-ledd-1-punkt-2"><article class="legalP" id="kapittel-2-paragraf-3-ledd-1-punkt-2-ledd-1">Motorvognen erstatter en motorvogn som har lidd totalhavari eller er blitt frastjålet eier. Ved tyveri må anmeldelse være foretatt. Erstatningsmotorvognen må være av tilnærmet samme type, årsmodell og verdi som den opprinnelige motorvogn. Motorvognene må ha vært registrert på eier i til sammen 1 år før innreisen.</article></article></li></ul></article><article class="legalP" id="kapittel-2-paragraf-3-ledd-2">Motorvognens registreringstid regnes fra det tidspunkt motorvognen blir innført i offentlig register i eiers navn, dvs. fra registreringsdokumentets utstedelsesdato, og fram til tidspunkt for eiers innreise til Norge.</article><article class="legalP" id="kapittel-2-paragraf-3-ledd-3">Midlertidig registrering i utlandet kan godtas som registreringstid dersom den midlertidige registrering er notifisert eller stadfestet gjennom offentlig registrering innen fastsatt frist i henhold til registreringslandets bestemmelser. Kan ikke den formelle fristen bringes på det rene, skal eier dokumentere at offentlig registrering er foretatt innen 3 måneder fra den midlertidige registrering.</article><article class="legalP" id="kapittel-2-paragraf-3-ledd-4">Hvis motorvognen innføres før eiers innreise, regnes registreringstiden fra det tidspunkt motorvognen blir innført i offentlig register i eiers navn og fram til innførselstidspunktet.</article></article><article class="legalArticle" data-lovdata-URL="LTI/forskrift/2001-03-19-267/§6" data-name="§6" id="kapittel-2-paragraf-4"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Krav om førerkort og utkjørt kilometerstand</span></h3><article class="legalP" id="kapittel-2-paragraf-4-ledd-1">Eier må ha innehatt førerkort i minst 1 år før innreise til Norge.</article><article class="legalP" id="kapittel-2-paragraf-4-ledd-2">Motorvognens utkjørte kilometerstand må på innførselstidspunktet være minst 5.000 km.</article></article><article class="legalArticle" data-lovdata-URL="LTI/forskrift/2001-03-19-267/§7" data-name="§7" id="kapittel-2-paragraf-5"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Nedsettelse av avgift for personer som har bodd mellom 2 og 5 år i utlandet</span></h3><article class="legalP" id="kapittel-2-paragraf-5-ledd-1">En motorvogn kan innføres med nedsatt avgift, dersom eier ved innførsel av motorvogn har vært bosatt i utlandet i minst 2 sammenhengende år umiddelbart før innreise og vilkårene som ellers gjelder etter denne forskrift er oppfylt. Det gis da følgende fradrag i det beløp som ellers ville utgjort merverdiavgift og engangsavgift:<ul class="defaultList"><li data-li-identifier="-" data-name="-"><article class="listArticle" id="kapittel-2-paragraf-5-ledd-1-punkt-1"><article class="legalP" id="kapittel-2-paragraf-5-ledd-1-punkt-1-ledd-1">alder over 1 år: 20%</article></article></li><li data-li-identifier="-" data-name="-"><article class="listArticle" id="kapittel-2-paragraf-5-ledd-1-punkt-2"><article class="legalP" id="kapittel-2-paragraf-5-ledd-1-punkt-2-ledd-1">alder over 2 år: 35%</article></article></li><li data-li-identifier="-" data-name="-"><article class="listArticle" id="kapittel-2-paragraf-5-ledd-1-punkt-3"><article class="legalP" id="kapittel-2-paragraf-5-ledd-1-punkt-3-ledd-1">alder over 3 år: 50%</article></article></li><li data-li-identifier="-" data-name="-"><article class="listArticle" id="kapittel-2-paragraf-5-ledd-1-punkt-4"><article class="legalP" id="kapittel-2-paragraf-5-ledd-1-punkt-4-ledd-1">alder over 4 år: 55%</article></article></li><li data-li-identifier="-" data-name="-"><article class="listArticle" id="kapittel-2-paragraf-5-ledd-1-punkt-5"><article class="legalP" id="kapittel-2-paragraf-5-ledd-1-punkt-5-ledd-1">alder over 5 år: 65%</article></article></li><li data-li-identifier="-" data-name="-"><article class="listArticle" id="kapittel-2-paragraf-5-ledd-1-punkt-6"><article class="legalP" id="kapittel-2-paragraf-5-ledd-1-punkt-6-ledd-1">alder over 6 år: 75%</article></article></li></ul></article><article class="legalP" id="kapittel-2-paragraf-5-ledd-2">Alderen regnes fra det tidspunktet motorvognen ble første gang registrert i utlandet og frem til innførselstidspunktet.</article><article class="legalP" id="kapittel-2-paragraf-5-ledd-3">Nedsatt avgift etter denne bestemmelse inkluderer også bruksfradraget etter forskrift av 19. mars 2001 nr. 268 om engangsavgift på motorvogner.</article><article class="legalP" id="kapittel-2-paragraf-5-ledd-4">Avgiften kan likevel ikke settes lavere enn den avgift som skal svares for motorvogner som på innførselstidspunktet er 30 år eller eldre (veterankjøretøy).</article></article></section><section class="section" data-name="kapIII" id="kapittel-3" data-lovdata-URL="LTI/forskrift/2001-03-19-267/KAPITTEL_3"><h2>III. Etterfølgende vilkår for fritak eller nedsettelse</h2><article class="legalArticle" data-lovdata-URL="LTI/forskrift/2001-03-19-267/§8" data-name="§8" id="kapittel-3-paragraf-1"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Eiertid etter innførsel</span></h3><article class="legalP" id="kapittel-3-paragraf-1-ledd-1">Dersom det er gitt fritak eller nedsettelse av avgift etter denne forskrift, kan motorvognen ikke overdras før 2 år etter første gangs registrering i motorvognregisteret.</article><article class="legalP" id="kapittel-3-paragraf-1-ledd-2">I dette tidsrom kan motorvognen heller ikke etterlates i Norge ved lengre fravær fra landet enn 6 måneder. Dette gjelder likevel ikke dersom motorvognen under fraværet blir benyttet av person som nevnt i § 9 første ledd dersom vedkommende flyttet til Norge sammen med eier.</article><article class="legalP" id="kapittel-3-paragraf-1-ledd-3">Ved fortollingen skal eier erklære at han forplikter seg til å betale merverdiavgift og engangsavgift etter de regler som gjaldt på innførselstidspunktet dersom kjøretøyet selges eller overdras i strid med bestemmelsene i denne paragraf.</article><article class="legalP" id="kapittel-3-paragraf-1-ledd-4">Flytter eier fra Norge i løpet av 2-årsperioden kan motorvognen utføres uten at det oppkreves avgift.</article></article><article class="legalArticle" data-lovdata-URL="LTI/forskrift/2001-03-19-267/§9" data-name="§9" id="kapittel-3-paragraf-2"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Disponering av motorvognen</span></h3><article class="legalP" id="kapittel-3-paragraf-2-ledd-1">Motorvogn som er innvilget helt eller delvis avgiftsfritak etter denne forskrift kan ikke benyttes av andre enn eier og berettiget person før 2 år etter første gangs registrering i motorvognregisteret. Som berettiget person anses;<ul class="defaultList"><li data-li-identifier="1." data-name="1."><article class="listArticle" id="kapittel-3-paragraf-2-ledd-1-punkt-1"><article class="legalP" id="kapittel-3-paragraf-2-ledd-1-punkt-1-ledd-1">ektefelle, foreldre eller barn over 18 år som bor sammen med eier, eller</article></article></li><li data-li-identifier="2." data-name="2."><article class="listArticle" id="kapittel-3-paragraf-2-ledd-1-punkt-2"><article class="legalP" id="kapittel-3-paragraf-2-ledd-1-punkt-2-ledd-1">andre personer som bor sammen med eier når tillatelse er innhentet fra tollvesenet før motorvognen bortlånes til vedkommende.</article></article></li></ul></article><article class="legalP" id="kapittel-3-paragraf-2-ledd-2">Vilkåret om felles bosted med eier gjelder likevel ikke hvis eier har forlatt landet, dersom vedkommende flyttet til Norge sammen med eier og fortsatt er bosatt her.</article></article></section><section class="section" data-name="kapIV" id="kapittel-4" data-lovdata-URL="LTI/forskrift/2001-03-19-267/KAPITTEL_4"><h2>IV. Avsluttende bestemmelser</h2><article class="legalArticle" data-lovdata-URL="LTI/forskrift/2001-03-19-267/§10" data-name="§10" id="kapittel-4-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Midlertidig kjøretillatelse</span></h3><article class="legalP" id="kapittel-4-paragraf-1-ledd-1">Det kan samtykkes til midlertidig kjøretillatelse inntil søknad om fritak eller nedsettelse av avgift er endelig avgjort.</article></article><article class="legalArticle" data-lovdata-URL="LTI/forskrift/2001-03-19-267/§11" data-name="§11" id="kapittel-4-paragraf-2"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Innførsel av motorvogn foretatt av ektefeller</span></h3><article class="legalP" id="kapittel-4-paragraf-2-ledd-1">Flytter ektefeller sammen til Norge og kun innfører én motorvogn, kan det tilstås fritak eller nedsettelse av avgift dersom de til sammen oppfyller vilkårene i forskriften § 3 – § 7.</article></article><article class="legalArticle" data-lovdata-URL="LTI/forskrift/2001-03-19-267/§12" data-name="§12" id="kapittel-4-paragraf-3"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Avgiftsplikt ved brudd på bestemmelser i denne forskrift</span></h3><article class="legalP" id="kapittel-4-paragraf-3-ledd-1">Ved brudd på bestemmelsene i denne forskrift skal det svares avgift etter de regler som gjaldt på innførselstidspunktet.</article></article><article class="legalArticle" data-lovdata-URL="LTI/forskrift/2001-03-19-267/§13" data-name="§13" id="kapittel-4-paragraf-4"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Ikraftsetting</span></h3><article class="legalP" id="kapittel-4-paragraf-4-ledd-1">Forskriften gjelder fra 1. april 2001. Fra samme tidspunkt oppheves forskrift av 9. februar 1984 nr. 425 om toll og engangsavgift på kjøretøy som innføres i forbindelse med eiers flytting til Norge.</article></article></section></main></body></html>