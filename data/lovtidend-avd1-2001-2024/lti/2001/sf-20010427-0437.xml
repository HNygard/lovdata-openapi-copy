<!DOCTYPE html><html lang="no"><head><title>Forskrift om tiltak mot sjukdommer på bier.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-04-27-437</dd><dt class="dokid">DokumentID</dt><dd class="dokid">LTI/forskrift/2001-04-27-437</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 6</dd><dt class="dateInForce">I kraft fra</dt><dd class="dateInForce">2001-04-27, 2001-09-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2001-02-21-169</li><li>forskrift/2000-04-25-362</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1962-06-08-4/§3</li><li>lov/1962-06-08-4/§8</li></ul></dd><dt class="dateOfPublication">Kunngjort</dt><dd class="dateOfPublication">2001-05-04</dd><dt class="journalNumber">Journalnummer</dt><dd class="journalNumber">2001-0494</dd><dt class="titleShort">Korttittel</dt><dd class="titleShort">Forskrift om tiltak mot sjukdommer på bier</dd><dt class="title">Tittel</dt><dd class="title">Forskrift om tiltak mot sjukdommer på bier.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 27. april 2001 med hjemmel i lov av 8. juni 1962 nr. 4 om dyrehelse (husdyrloven) § 3 og § 8.</dd><dt class="refid">RefID</dt><dd class="refid">forskrift/2001-04-27-437</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tiltak mot sjukdommer på bier.<ul class="tocSubUl"><li>Kapittel I. Formål, virkeområde og definisjoner<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li></ul></li><li>Kapittel II. Generelle tiltak, plikter og rettigheter<ul class="tocSubUl"><li>§ 4. Opprettelse og drift av sentralt bigårdsregister</li><li>§ 5. Opprettelse og nedleggelse av stasjonær bigård</li><li>§ 6. Merking av stasjonære bigårder</li><li>§ 7. Hygiene og svermkontroll</li><li>§ 8. Inspeksjon og prøvetaking</li></ul></li><li>Kapittel III. Tiltak for å forebygge spredning av sjukdom med materiell og produkter<ul class="tocSubUl"><li>§ 9. Omsetning av brukt bimateriell og utbygde vokstavler</li><li>§ 10. Oppbevaring av bivoks</li><li>§ 11. Pressing av bivoks til bruk i bikuber</li><li>§ 12. Bruk av biavlsprodukter som fôr til bier</li></ul></li><li>Kapittel IV. Forebyggende tiltak ved omsetning og flytting av bier<ul class="tocSubUl"><li>§ 13. Generelle vilkår for omsetning og flytting av bier</li><li>§ 14. Sertifisering av stasjonære bigårder</li></ul></li><li>Kapittel V. Generelle tiltak ved mistanke om eller tilfelle av B-, C- eller D-sjukdom<ul class="tocSubUl"><li>§ 15. Tiltak ved mistanke om eller tilfelle av B-sjukdom</li><li>§ 16. Tiltak ved mistanke om eller tilfelle av C-sjukdom</li><li>§ 17. Opprettelse av soner</li></ul></li><li>Kapittel VI. Spesielle tiltak for å begrense spredning av varroamidd<ul class="tocSubUl"><li>§ 18. Forbud</li><li>§ 19. Tiltak ved ulovlig flytting</li></ul></li><li>Kapittel VII. Avsluttende bestemmelser<ul class="tocSubUl"><li>§ 20. Tilsyn og vedtak</li><li>§ 21. Dispensasjon</li><li>§ 22. Straffebestemmelser</li><li>§ 23. Ikrafttredelse og overgangsordninger</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2001-04-27-437" id="dokument"><h1>Forskrift om tiltak mot sjukdommer på bier.</h1><section class="section" data-name="kapI" id="kapittel-1" data-lovdata-URL="LTI/forskrift/2001-04-27-437/KAPITTEL_1"><h2>Kapittel I. Formål, virkeområde og definisjoner</h2><article class="legalArticle" data-lovdata-URL="LTI/forskrift/2001-04-27-437/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Formålet med denne forskriften er å forebygge, begrense eller utrydde sjukdommer hos bier.</article></article><article class="legalArticle" data-lovdata-URL="LTI/forskrift/2001-04-27-437/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Forskriften omfatter tiltak mot sjukdommer hos bier, unntatt forebyggende tiltak ved innførsel og utførsel av levende bier, bisæd, biembryoner, biavlsprodukter og brukt bimateriell.<sup class="footnotereference" data-footnotereferencevalue="1" data-unique-footnote-counter="1">1</sup></article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Slik innførsel og utførsel er regulert i forskrift av 21. februar 2001 nr. 170 om innførsel og utførsel av levende bier, bisæd, biembryoner, biavlsprodukter og brukt bimateriell.</article></footer></article><article class="legalArticle" data-lovdata-URL="LTI/forskrift/2001-04-27-437/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h3><article class="defaultP"><i>B-, C- og D-sjukdommer:</i> Inndeling av sjukdommer hos bier i henhold til forskrift av 19. mars 1965 nr. 9941 om fortegnelse over sjukdommer som omfattes av lov 8. juni 1962 nr. 4 om dyrehelse (husdyrloven).</article><article class="defaultP"><i>Biavlsprodukter:</i> Honning, pollen, bivoks, propolis og dronninggelé.</article><article class="defaultP"><i>Bier:</i> Alle utviklingstrinn av honningbier (Apis mellifera) fra larve til og med imago.</article><article class="defaultP"><i>Bigård:</i> En eller flere bikuber (bisamfunn) som er stilt opp på samme lokalitet og tilhører én birøkter. Én birøkter kan ha flere bigårder.</article><article class="defaultP"><i>Birøkter:</i> Eier av bigård eller person som med eller uten vederlag, av eier er overlatt ansvaret for bigården.</article><article class="defaultP"><i>Brukt bimateriell:</i> Brukte bikuber og annet utstyr som har vært brukt i birøkt.</article><article class="defaultP"><i>Offentlig godkjent laboratorium:</i> Laboratorium som etter avtale med statlig myndighet har ansvaret for å foreta de diagnostiske undersøkelser som er nødvendige for å kunne gjennomføre denne forskriften.</article><article class="defaultP"><i>Parestasjon:</i> Lokalitet hvortil bidronninger og droner fra en eller flere bigårder bringes for kontrollert naturlig paring, og hvis opprettelse er godkjent med hjemmel i forskrift av 18. april 2001 nr. 426 om avlsfremmende tiltak på bier.</article><article class="defaultP"><i>Region A:</i> Sør-Trøndelag, Nord-Trøndelag, Nordland, Troms og Finnmark.</article><article class="defaultP"><i>Region B:</i> Sogn og Fjordane, Hordaland, Rogaland og kommunene Farsund, Sirdal, Flekkefjord og Kvinesdal i Vest-Agder.</article><article class="defaultP"><i>Region C:</i> Østfold, Akershus, Oslo, Hedmark, Oppland, Buskerud, Vestfold, Telemark, Aust-Agder og Vest-Agder, unntatt kommunene Farsund, Sirdal, Flekkefjord og Kvinesdal.</article><article class="defaultP"><i>Region D:</i> Møre og Romsdal.</article><article class="defaultP"><i>Restriksjon:</i> Tiltak fra offentlig myndighet som innebærer innskrenking av råderetten over bier og/eller annen eiendom, for å forebygge, begrense eller utrydde sjukdom hos bier.</article><article class="defaultP"><i>Sone:</i> Geografisk avgrenset område hvor det gjelder spesielle restriksjoner og spesiell beredskap.</article><article class="defaultP"><i>Stasjonær bigård:</i> Den eller de bikuber (bisamfunn) som er stilt opp på den lokalitet birøkteren oppgir som fast oppstillingsplass for kubene etter § 5. En birøkter kan ha flere stasjonære bigårder.</article><article class="defaultP"><i>Vandreplass:</i> Lokalitet hvortil birøkteren flytter en eller flere bikuber (bisamfunn) fra sin(e) stasjonære bigård(er) for en periode av sommerhalvåret, det være seg for pollinering, utnytting av nektartrekk eller annet.</article><article class="defaultP"><i>Vandrebigård:</i> Den eller de bikuber (bisamfunn) birøkteren har flyttet fra sin(e) stasjonære bigård(er) til en vandreplass. En birøkter kan ha flere vandrebigårder.</article><article class="defaultP"><i>Vokspresseri:</i> Anlegg som mottar bivoks (skrellevoks, blokkvoks, utbygde vokstavler) for rensing, behandling og pressing til byggevoks.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2001-04-27-437/KAPITTEL_2"><h2>Kapittel II. Generelle tiltak, plikter og rettigheter</h2><article class="legalArticle" data-lovdata-URL="LTI/forskrift/2001-04-27-437/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Opprettelse og drift av sentralt bigårdsregister</span></h3><article class="legalP" id="kapittel-2-paragraf-1-ledd-1">Statens dyrehelsetilsyn – Sentralforvaltningen kan opprette sentralt register over bigårder, samt sette driften av registeret bort til andre.</article></article><article class="legalArticle" data-lovdata-URL="LTI/forskrift/2001-04-27-437/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Opprettelse og nedleggelse av stasjonær bigård</span></h3><article class="legalP" id="kapittel-2-paragraf-2-ledd-1">Birøkteren skal melde fra til Statens dyrehelsetilsyn – distriktsveterinæren om opprettelse og nedleggelse av stasjonær bigård. Meldingen skal sendes senest 4 dager før bigården opprettes henholdsvis 14 dager etter at bigården er nedlagt. Birøkteren skal oppgi navn, personnummer, adresse og telefonnummer, samt opplyse om bigårdens plassering angitt ved nummer og koordinater på kartblad i Statens kartverks serie N50/M711. For stasjonære bigårder som ble opprettet før denne forskriften trådte i kraft, skal melding sendes innen 1. juli 2001.</article></article><article class="legalArticle" data-lovdata-URL="LTI/forskrift/2001-04-27-437/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Merking av stasjonære bigårder</span></h3><article class="legalP" id="kapittel-2-paragraf-3-ledd-1">Birøkteren skal sørge for at stasjonær bigård er tydelig merket med birøkterens navn, adresse og telefonnummer, samt bigårdens eventuelle registreringsnummer.</article></article><article class="legalArticle" data-lovdata-URL="LTI/forskrift/2001-04-27-437/§7" data-name="§7" id="kapittel-2-paragraf-4"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Hygiene og svermkontroll</span></h3><article class="legalP" id="kapittel-2-paragraf-4-ledd-1">Birøkteren skal opprettholde god hygiene i bigården, herunder sørge for nødvendig rengjøring av bikuber og utskifting av vokstavler.</article><article class="legalP" id="kapittel-2-paragraf-4-ledd-2">Birøkteren skal gjennomføre egnede tiltak for å forebygge sverming fra bigården.</article></article><article class="legalArticle" data-lovdata-URL="LTI/forskrift/2001-04-27-437/§8" data-name="§8" id="kapittel-2-paragraf-5"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Inspeksjon og prøvetaking</span></h3><article class="legalP" id="kapittel-2-paragraf-5-ledd-1">Person på oppdrag for Statens dyrehelsetilsyn har adgang til sted hvor det er grunn til å tro at det forekommer sjukdom hos bier og til å foreta nødvendige undersøkelser, herunder ta prøver av bier, biavlsprodukter og annet. Det samme gjelder selv om det ikke er grunn til å tro at det forekommer slik sjukdom, når det er nødvendig for å oppfylle Norges internasjonale forpliktelser eller som et ledd i overvåkning av helsetilstanden eller forebyggende helsearbeid.</article><article class="legalP" id="kapittel-2-paragraf-5-ledd-2">Birøkteren skal legge forholdene til rette for prøvetaking og for øvrig yte nødvendig bistand ved undersøkelser.</article></article></section><section class="section" data-name="kapIII" id="kapittel-3" data-lovdata-URL="LTI/forskrift/2001-04-27-437/KAPITTEL_3"><h2>Kapittel III. Tiltak for å forebygge spredning av sjukdom med materiell og produkter</h2><article class="legalArticle" data-lovdata-URL="LTI/forskrift/2001-04-27-437/§9" data-name="§9" id="kapittel-3-paragraf-1"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Omsetning av brukt bimateriell og utbygde vokstavler</span></h3><article class="legalP" id="kapittel-3-paragraf-1-ledd-1">Brukt bimateriell og utbygde vokstavler som frambys for salg, selges, leies ut, gis eller lånes bort for bruk i andres bigård, skal ikke komme fra eller ha vært brukt i bigård hvor det er mistanke om eller tilfelle av sjukdom som kan overføres med materiellet eller tavlene. Materiellet skal dessuten være grundig rengjort. Tavlene skal ha god hygienisk kvalitet.</article></article><article class="legalArticle" data-lovdata-URL="LTI/forskrift/2001-04-27-437/§10" data-name="§10" id="kapittel-3-paragraf-2"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Oppbevaring av bivoks</span></h3><article class="legalP" id="kapittel-3-paragraf-2-ledd-1">Utbygde vokstavler, skrellevoks og blokkvoks på lager eller under transport til vokspresseri skal oppbevares slik at tavlene/vokset ikke kan komme i kontakt med levende bier eller nytt bimateriell.</article></article><article class="legalArticle" data-lovdata-URL="LTI/forskrift/2001-04-27-437/§11" data-name="§11" id="kapittel-3-paragraf-3"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Pressing av bivoks til bruk i bikuber</span></h3><article class="legalP" id="kapittel-3-paragraf-3-ledd-1">Pressing av bivoks til bruk i bikuber kan bare utføres av de som har tillatelse fra Statens dyrehelsetilsyn – distriktsveterinæren. Unntatt fra krav om tillatelse er birøktere som presser bivoks fra egen bigård til bruk i egne bikuber.</article><article class="legalP" id="kapittel-3-paragraf-3-ledd-2">Vokspresseri skal føre fortegnelse over all bivoks det tar imot til pressing, med angivelse av mengde fra hver leverandør. All bivoks som skal presses til bruk i bikuber, skal varmebehandles ved minimum 120 °C i 30 minutter. Ferdigpresset bivoks skal pakkes i ny emballasje som er merket med presseriets navn og adresse.</article></article><article class="legalArticle" data-lovdata-URL="LTI/forskrift/2001-04-27-437/§12" data-name="§12" id="kapittel-3-paragraf-4"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Bruk av biavlsprodukter som fôr til bier</span></h3><article class="legalP" id="kapittel-3-paragraf-4-ledd-1">Det er kun tillatt å fôre bier med biavlsprodukter fra andres bigård, såfremt det kan dokumenteres at produktene kommer fra norsk bigård som ikke er omfattet av restriksjoner på grunn av lukket yngelråte eller er innført fra utlandet i henhold til gjeldende bestemmelser om innførsel av biavlsprodukter til bruk i birøkt. Før produktene brukes som fôr, skal prøver være sendt til et offentlig godkjent laboratorium for undersøkelse med henblikk på forekomst av Paenibacillus larvae larvae. Prøvesvarene må være negative.</article></article></section><section class="section" data-name="kapIV" id="kapittel-4" data-lovdata-URL="LTI/forskrift/2001-04-27-437/KAPITTEL_4"><h2>Kapittel IV. Forebyggende tiltak ved omsetning og flytting av bier</h2><article class="legalArticle" data-lovdata-URL="LTI/forskrift/2001-04-27-437/§13" data-name="§13" id="kapittel-4-paragraf-1"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Generelle vilkår for omsetning og flytting av bier</span></h3><article class="legalP" id="kapittel-4-paragraf-1-ledd-1">Det er kun tillatt å framby for salg, selge, leie ut, gi eller låne bort bier såfremt biene kommer fra en stasjonær bigård som er sertifisert i henhold til § 14. Det samme gjelder for flytting av bier til vandreplass eller parestasjon, samt for flytting av bier mellom birøkterens stasjonære bigårder dersom avstanden mellom disse er større enn 5 km målt i luftlinje.</article><article class="legalP" id="kapittel-4-paragraf-1-ledd-2">Før bier flyttes til vandreplass, skal birøkteren ha sendt melding om flyttingen til Statens dyrehelsetilsyn – distriktsveterinæren i det distriktet vandreplassen ligger. Birøkteren skal oppgi navn, adresse og telefonnummer, samt referansenummeret på sertifikatet for den stasjonære bigården biene kommer fra og hvilket veterinærdistrikt denne er plassert i. Det skal også opplyses om vandreplassens lokalisering angitt ved nummer og koordinater på kartblad i Statens kartverks serie N50/M711, samt om tidsrommet vandreplassen tenkes benyttet.</article><article class="legalP" id="kapittel-4-paragraf-1-ledd-3">Vandrebigård skal være tydelig merket med birøkterens navn, adresse og telefonnummer. En kopi av sertifikatet for den stasjonære bigården biene kommer fra, skal være festet til en av kubene.</article><article class="legalP" id="kapittel-4-paragraf-1-ledd-4">Norges Birøkterlag skal fortløpende føre fortegnelse over dem som fører bier til parestasjon som organisasjonen har ansvaret for, med angivelse av den enkeltes navn og adresse og tidsrommet vedkommende har benyttet stasjonen. Det skal også fremgå hvilke stasjonære bigårder biene som er ført til stasjonen kommer fra, med angivelse av referansenummeret på sertifikatene for disse og hvilke veterinærdistrikt de er plassert i. Fortegnelsen skal legges fram for Statens dyrehelsetilsyn – distriktsveterinæren på anmodning.</article><article class="legalP" id="kapittel-4-paragraf-1-ledd-5">Er det grunn til å tro at bier er omsatt eller flyttet i strid med denne paragrafen, kan Statens dyrehelsetilsyn – distriktsveterinæren påby at biene skal føres tilbake til den bigården de kommer fra.</article></article><article class="legalArticle" data-lovdata-URL="LTI/forskrift/2001-04-27-437/§14" data-name="§14" id="kapittel-4-paragraf-2"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Sertifisering av stasjonære bigårder</span></h3><article class="legalP" id="kapittel-4-paragraf-2-ledd-1">Statens dyrehelsetilsyn – distriktsveterinæren kan sertifisere stasjonære bigårder. Sertifikatet kan trekkes tilbake, permanent eller midlertidig, dersom vilkår for å beholde sertifikatet ikke oppfylles eller det oppstår mistanke om eller tilfelle av sjukdom i bigården.</article><article class="legalP" id="kapittel-4-paragraf-2-ledd-2">For at bigården skal kunne bli sertifisert, må følgende vilkår være oppfylt:<ul class="defaultList"><li data-li-identifier="1." data-name="1."><article class="listArticle" id="kapittel-4-paragraf-2-ledd-2-punkt-1"><article class="legalP" id="kapittel-4-paragraf-2-ledd-2-punkt-1-ledd-1">I løpet av perioden mai – juli skal minst 20% av bisamfunnene ha vært gjenstand for klinisk helseundersøkelse foretatt av distriktsveterinæren eller annen som utfører slikt oppdrag for Statens dyrehelsetilsyn. Ved undersøkelsen skal det ikke være funnet tegn på lukket yngelråte, åpen yngelråte eller steinyngel.</article></article></li><li data-li-identifier="2." data-name="2."><article class="listArticle" id="kapittel-4-paragraf-2-ledd-2-punkt-2"><article class="legalP" id="kapittel-4-paragraf-2-ledd-2-punkt-2-ledd-1">I løpet av perioden september november samme år eller året før undersøkelsen som regulert i nr. 1, skal minst en prøve bestående av minst 50 arbeidsbier fra minst ett av bisamfunnene være tatt ut og sendt til et offentlig godkjent laboratorium for undersøkelse med henblikk på trakémidd. Resultatet av undersøkelsen må være negativt.</article></article></li><li data-li-identifier="3." data-name="3."><article class="listArticle" id="kapittel-4-paragraf-2-ledd-2-punkt-3"><article class="legalP" id="kapittel-4-paragraf-2-ledd-2-punkt-3-ledd-1">I bigård som er plassert i region A, B eller D, skal en egnet innretning for oppsamling av nedfall fra bisamfunnene ha vært installert i samtlige kuber i minst 6 uker i løpet av perioden medio august – november samme år eller året før undersøkelsen som regulert i nr. 1. En samleprøve av nedfallet skal deretter ha blitt sendt til et offentlig godkjent laboratorium for undersøkelse med henblikk på varroamidd. Resultatet av undersøkelsen må være negativt.</article></article></li></ul></article><article class="legalP" id="kapittel-4-paragraf-2-ledd-3">For å beholde sertifikatet må følgende vilkår oppfylles:<ul class="defaultList"><li data-li-identifier="1." data-name="1."><article class="listArticle" id="kapittel-4-paragraf-2-ledd-3-punkt-1"><article class="legalP" id="kapittel-4-paragraf-2-ledd-3-punkt-1-ledd-1">Undersøkelsene i annet ledd må gjentas hvert andre år. Resultatene av undersøkelsene må være negative.</article></article></li><li data-li-identifier="2." data-name="2."><article class="listArticle" id="kapittel-4-paragraf-2-ledd-3-punkt-2"><article class="legalP" id="kapittel-4-paragraf-2-ledd-3-punkt-2-ledd-1">Bier som føres til bigården skal kun komme fra andre bigårder som er sertifisert i henhold til denne forskrift.</article></article></li><li data-li-identifier="3." data-name="3."><article class="listArticle" id="kapittel-4-paragraf-2-ledd-3-punkt-3"><article class="legalP" id="kapittel-4-paragraf-2-ledd-3-punkt-3-ledd-1">Det skal ikke brukes biavlsprodukter fra andres bigård som fôr til biene.</article></article></li><li data-li-identifier="4." data-name="4."><article class="listArticle" id="kapittel-4-paragraf-2-ledd-3-punkt-4"><article class="legalP" id="kapittel-4-paragraf-2-ledd-3-punkt-4-ledd-1">Statens dyrehelsetilsyn – distriktsveterinæren skal straks varsles dersom det oppstår mistanke om eller tilfelle av sjukdom i bigården.</article></article></li><li data-li-identifier="5." data-name="5."><article class="listArticle" id="kapittel-4-paragraf-2-ledd-3-punkt-5"><article class="legalP" id="kapittel-4-paragraf-2-ledd-3-punkt-5-ledd-1">Birøkteren skal fortløpende føre fortegnelse over alle forsendelser av bier til og fra bigården med angivelse av forsendelsens art, dato for mottak henholdsvis avsendelse og avsenderens henholdsvis mottakerens navn og adresse.</article></article></li></ul></article></article></section><section class="section" data-name="kapV" id="kapittel-5" data-lovdata-URL="LTI/forskrift/2001-04-27-437/KAPITTEL_5"><h2>Kapittel V. Generelle tiltak ved mistanke om eller tilfelle av B-, C- eller D-sjukdom</h2><article class="legalArticle" data-lovdata-URL="LTI/forskrift/2001-04-27-437/§15" data-name="§15" id="kapittel-5-paragraf-1"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Tiltak ved mistanke om eller tilfelle av B-sjukdom</span></h3><article class="legalP" id="kapittel-5-paragraf-1-ledd-1">Ved mistanke om eller tilfelle av B-sjukdom gjelder følgende inntil annet er bestemt av Statens dyrehelsetilsyn:<ul class="defaultList"><li data-li-identifier="1." data-name="1."><article class="listArticle" id="kapittel-5-paragraf-1-ledd-1-punkt-1"><article class="legalP" id="kapittel-5-paragraf-1-ledd-1-punkt-1-ledd-1">Bier skal ikke frambys for salg, selges, leies ut, gis bort eller på annen måte føres ut av bigården.</article></article></li><li data-li-identifier="2." data-name="2."><article class="listArticle" id="kapittel-5-paragraf-1-ledd-1-punkt-2"><article class="legalP" id="kapittel-5-paragraf-1-ledd-1-punkt-2-ledd-1">Birøkteren skal, så langt råd er, iverksette tiltak for å hindre smittespredning og bekjempe sjukdommen.</article></article></li><li data-li-identifier="3." data-name="3."><article class="listArticle" id="kapittel-5-paragraf-1-ledd-1-punkt-3"><article class="legalP" id="kapittel-5-paragraf-1-ledd-1-punkt-3-ledd-1">Uvedkommende personer skal ikke gis adgang til bigården. På lett synlig sted skal Statens dyrehelsetilsyns varselskilt slås opp.</article></article></li></ul></article><article class="legalP" id="kapittel-5-paragraf-1-ledd-2">Statens dyrehelsetilsyn – distriktsveterinæren kan:<ul class="defaultList"><li data-li-identifier="1." data-name="1."><article class="listArticle" id="kapittel-5-paragraf-1-ledd-2-punkt-1"><article class="legalP" id="kapittel-5-paragraf-1-ledd-2-punkt-1-ledd-1">Fastsette forbud mot å føre bier til og fra bigård hvor det er mistanke om eller påvist B-sjukdom.</article></article></li><li data-li-identifier="2." data-name="2."><article class="listArticle" id="kapittel-5-paragraf-1-ledd-2-punkt-2"><article class="legalP" id="kapittel-5-paragraf-1-ledd-2-punkt-2-ledd-1">Fastsette forbud mot å føre biavlsprodukter, bimateriell og annet som kan føre med seg smitte fra bigård hvor det er mistanke om eller påvist B-sjukdom.</article></article></li><li data-li-identifier="3." data-name="3."><article class="listArticle" id="kapittel-5-paragraf-1-ledd-2-punkt-3"><article class="legalP" id="kapittel-5-paragraf-1-ledd-2-punkt-3-ledd-1">Legge restriksjoner som nevnt i nr. 2 på lager av bimateriell og/eller biavlsprodukter som har vært brukt i eller kommer fra bigård hvor det er mistanke om eller påvist B-sjukdom.</article></article></li><li data-li-identifier="4." data-name="4."><article class="listArticle" id="kapittel-5-paragraf-1-ledd-2-punkt-4"><article class="legalP" id="kapittel-5-paragraf-1-ledd-2-punkt-4-ledd-1">Legge restriksjoner som nevnt i nr. 1 og 2 på bigård som det er grunn til å tro har hatt kontakt med bigård hvor det er mistanke om eller påvist B-sjukdom, eller som kan ha blitt utsatt for smitte på annen måte.</article></article></li></ul></article><article class="legalP" id="kapittel-5-paragraf-1-ledd-3">Statens dyrehelsetilsyn – fylkesveterinæren kan treffe de tiltak og gi de påbud som finnes nødvendig for å forebygge, begrense eller utrydde B-sjukdom, blant annet påby at:<ul class="defaultList"><li data-li-identifier="1." data-name="1."><article class="listArticle" id="kapittel-5-paragraf-1-ledd-3-punkt-1"><article class="legalP" id="kapittel-5-paragraf-1-ledd-3-punkt-1-ledd-1">Biene i bigård hvor B-sjukdom er påvist skal avlives og tilintetgjøres, at biavlsprodukter fra bigården skal oppspores og tilintetgjøres og at miljø og personer skal reingjøres og desinfiseres.</article></article></li><li data-li-identifier="2." data-name="2."><article class="listArticle" id="kapittel-5-paragraf-1-ledd-3-punkt-2"><article class="legalP" id="kapittel-5-paragraf-1-ledd-3-punkt-2-ledd-1">Mistenkt tilfelle skal bekjempes som om sjukdommen var påvist, og at bekjempelsestiltak skal iverksettes i bigårder som har hatt direkte eller indirekte kontakt med bigård der B-sjukdom er påvist.</article></article></li></ul></article></article><article class="legalArticle" data-lovdata-URL="LTI/forskrift/2001-04-27-437/§16" data-name="§16" id="kapittel-5-paragraf-2"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Tiltak ved mistanke om eller tilfelle av C-sjukdom</span></h3><article class="legalP" id="kapittel-5-paragraf-2-ledd-1">Ved mistanke om eller tilfelle av C-sjukdom kan Statens dyrehelsetilsyn – distriktsveterinæren pålegge restriksjoner som for B-sjukdom. Statens dyrehelsetilsyn – fylkesveterinæren kan gi påbud om gjennomføring av ytterligere tiltak for å bekjempe tilfelle av C-sjukdom.</article></article><article class="legalArticle" data-lovdata-URL="LTI/forskrift/2001-04-27-437/§17" data-name="§17" id="kapittel-5-paragraf-3"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Opprettelse av soner</span></h3><article class="legalP" id="kapittel-5-paragraf-3-ledd-1">Som ledd i å forebygge, begrense eller utrydde B-, C- eller D-sjukdom kan Statens dyrehelsetilsyn – Sentralforvaltningen gi forskrift om forbud mot forflytning av bier, brukt bimateriell og/eller annet som kan føre med seg smitte, ut av og/eller inn i og/eller innenfor nærmere bestemte soner.</article></article></section><section class="section" data-name="kapVI" id="kapittel-6" data-lovdata-URL="LTI/forskrift/2001-04-27-437/KAPITTEL_6"><h2>Kapittel VI. Spesielle tiltak for å begrense spredning av varroamidd</h2><article class="legalArticle" data-lovdata-URL="LTI/forskrift/2001-04-27-437/§18" data-name="§18" id="kapittel-6-paragraf-1"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Forbud</span></h3><article class="legalP" id="kapittel-6-paragraf-1-ledd-1">Det er forbudt å overføre bier, utbygde vokstavler og brukt bimateriell;<p class="leddfortsettelse">fra region A til region B</p><p class="leddfortsettelse">fra region B til region A</p><p class="leddfortsettelse">fra region C til regionene A, B og D, og</p><p class="leddfortsettelse">fra region D til regionene A og B.</p></article><article class="legalP" id="kapittel-6-paragraf-1-ledd-2">Unntatt fra forbudene i første ledd er overføring av brukt bimateriell som ikke har vært i kontakt med bier de siste 7 døgn.</article></article><article class="legalArticle" data-lovdata-URL="LTI/forskrift/2001-04-27-437/§19" data-name="§19" id="kapittel-6-paragraf-2"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Tiltak ved ulovlig flytting</span></h3><article class="legalP" id="kapittel-6-paragraf-2-ledd-1">Er det grunn til å tro at bier, utbygde vokstavler eller brukt bimateriell er overført i strid med § 18, kan Statens dyrehelsetilsyn – distriktsveterinæren gi påbud om at biene, tavlene og/eller materiellet skal flyttes tilbake til den regionen eller bigården de kommer fra.</article></article></section><section class="section" data-name="kapVII" id="kapittel-7" data-lovdata-URL="LTI/forskrift/2001-04-27-437/KAPITTEL_7"><h2>Kapittel VII. Avsluttende bestemmelser</h2><article class="legalArticle" data-lovdata-URL="LTI/forskrift/2001-04-27-437/§20" data-name="§20" id="kapittel-7-paragraf-1"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Tilsyn og vedtak</span></h3><article class="legalP" id="kapittel-7-paragraf-1-ledd-1">Med mindre annet er angitt, fører Statens dyrehelsetilsyn – distriktsveterinæren tilsyn med at bestemmelsene i denne forskriften etterleves, og kan fatte de vedtak som er nødvendige for å sikre dette.</article></article><article class="legalArticle" data-lovdata-URL="LTI/forskrift/2001-04-27-437/§21" data-name="§21" id="kapittel-7-paragraf-2"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Dispensasjon</span></h3><article class="legalP" id="kapittel-7-paragraf-2-ledd-1">Statens dyrehelsetilsyn – fylkesveterinæren kan dispensere fra bestemmelsene i denne forskriften og sette vilkår for dispensasjonen.</article></article><article class="legalArticle" data-lovdata-URL="LTI/forskrift/2001-04-27-437/§22" data-name="§22" id="kapittel-7-paragraf-3"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Straffebestemmelser</span></h3><article class="legalP" id="kapittel-7-paragraf-3-ledd-1">Bestemmelsene om straff i lov av 8. juni 1962 nr. 4 om dyrehelse (husdyrloven) § 19 kommer til anvendelse ved overtredelse av denne forskrift.</article></article><article class="legalArticle" data-lovdata-URL="LTI/forskrift/2001-04-27-437/§23" data-name="§23" id="kapittel-7-paragraf-4"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Ikrafttredelse og overgangsordninger</span></h3><article class="legalP" id="kapittel-7-paragraf-4-ledd-1">Denne forskrift, unntatt § 14 annet ledd nr. 2, trer i kraft straks. § 14 annet ledd nr. 2 trer i kraft 1. september 2001.</article><article class="legalP" id="kapittel-7-paragraf-4-ledd-2">Ved ikrafttredelse av denne forskrift oppheves forskrift av 21. februar 2001 nr. 169 om smittsomme sykdommer på bier og forskrift av 25. april 2000 nr. 362 om sperrelinjer for å begrense spredningen av yngelmidd (Varroa jacobsoni).</article><article class="legalP" id="kapittel-7-paragraf-4-ledd-3">Sunnhetsattest utferdiget i medhold av forskrift av 13. mai 1994 nr. 348 om smittsomme sjukdommer og avlsfremmende tiltak på bier gjelder som bigårdssertifikat i 2 år etter utstedelsesdato. Birøktere som påberoper seg retten til å legge sunnhetsattest til grunn som bigårdssertifikat, skal sende inn en kopi av attesten sammen med melding om vandring jf. § 13 annet ledd, og for øvrig kunne legge fram attesten for Statens dyrehelsetilsyn – distriktsveterinæren på anmodning.</article></article></section></main></body></html>