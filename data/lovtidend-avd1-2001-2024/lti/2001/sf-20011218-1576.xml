<!DOCTYPE html><html lang="no"><head><title>Forskrift om legemiddelforsyningen mv. ved sykehus og andre helseinstitusjoner.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-12-18-1576</dd><dt class="dokid">DokumentID</dt><dd class="dokid">LTI/forskrift/2001-12-18-1576</dd><dt class="ministry">Departement</dt><dd class="ministry"><ul><li>Sosialdepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 17</dd><dt class="dateInForce">I kraft fra</dt><dd class="dateInForce">2002-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1999-07-02-61/§2-1a</li></ul></dd><dt class="dateOfPublication">Kunngjort</dt><dd class="dateOfPublication">2002-01-10</dd><dt class="journalNumber">Journalnummer</dt><dd class="journalNumber">2001-1491</dd><dt class="titleShort">Korttittel</dt><dd class="titleShort">Forskrift om legemiddelforsyningen mv. v</dd><dt class="title">Tittel</dt><dd class="title">Forskrift om legemiddelforsyningen mv. ved sykehus og andre helseinstitusjoner.</dd><dt class="miscInformation">Annet om dokumentet</dt><dd class="miscInformation">Fastsatt av Sosial- og helsedepartementet 18. desember 2001 med hjemmel i lov av 2. juli 1999 nr. 61 om spesialisthelsetjenesten m.m. § 2-1a fjerde ledd.</dd><dt class="refid">RefID</dt><dd class="refid">forskrift/2001-12-18-1576</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om legemiddelforsyningen mv. ved sykehus og andre helseinstitusjoner.<ul class="tocSubUl"><li>§ 1. Virkeområde</li><li>§ 2. Ansvarsforhold mv.</li><li>§ 3. Innkjøp</li><li>§ 4. Tilvirkning mv.</li><li>§ 5. Lagerhold</li><li>§ 6. Farmasøytisk avdeling</li><li>§ 7. Avdelings- eller postlagre</li><li>§ 8. Utdeling av legemidler til pasient</li><li>§ 9. Diverse bestemmelser</li><li>§ 10. Tilsyn og kontroll</li><li>§ 11. Unntak</li><li>§ 12. Forskriftens ikrafttreden</li></ul></li></ul></dd></dl></header><main class="documentBody" data-lovdata-URL="LTI/forskrift/2001-12-18-1576" id="dokument"><h1>Forskrift om legemiddelforsyningen mv. ved sykehus og andre helseinstitusjoner.</h1><article class="legalArticle" data-lovdata-URL="LTI/forskrift/2001-12-18-1576/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften gjelder sykehus og andre helseinstitusjoner som omfattes av spesialisthelsetjenesteloven. I forskriften benevnes disse institusjonene som sykehus.</article></article><article class="legalArticle" data-lovdata-URL="LTI/forskrift/2001-12-18-1576/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Ansvarsforhold mv.</span></h2><article class="legalP" id="paragraf-2-ledd-1">Sykehusets administrative leder skal sørge for at legemiddelforsyningen ved sykehuset blir organisert i samsvar med forskriftene. Lederen ved den enkelte sykeavdeling har ansvaret for avdelingens legemiddelforsyning og legemiddellager.</article></article><article class="legalArticle" data-lovdata-URL="LTI/forskrift/2001-12-18-1576/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Innkjøp</span></h2><article class="numberedLegalP" data-numerator="1" id="paragraf-3-nummer-1">1) Legemidler skal med de unntak som er nevnt i punkt 2, 3 og 4 kjøpes fra apotek. Dette gjelder også vanlige handelsvarer når de skal anvendes som legemidler ved sykehuset.</article><article class="numberedLegalP" data-numerator="2" id="paragraf-3-nummer-2">2) Sera, vaksiner og visse andre varer kan kjøpes fra Nasjonalt folkehelseinstitutt og andre godkjente laboratorier og institutter som har lovlig adgang til å levere slike varer til sykehus.</article><article class="numberedLegalP" data-numerator="3" id="paragraf-3-nummer-3">3) Gassarter til medisinsk bruk kan kjøpes fra kjøpmenn eller tilvirkere som har tillatelse til slikt salg. Det samme gjelder radioaktive isotoper til medisinsk bruk.</article><article class="numberedLegalP" data-numerator="4" id="paragraf-3-nummer-4">4) Departementet kan i medhold av § 17 i lov av 4. desember 1992 nr. 132 om legemidler m.v. bestemme at visse legemidler skal kunne kjøpes direkte fra godkjente grossister.</article><article class="numberedLegalP" data-numerator="5" id="paragraf-3-nummer-5">5) Med de unntak som følger av § 4 skal legemidler kjøpes ferdig tilberedt og avdelt i porsjoner som passer for de enkelte avdelinger og poster.</article></article><article class="legalArticle" data-lovdata-URL="LTI/forskrift/2001-12-18-1576/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Tilvirkning mv.</span></h2><article class="legalP" id="paragraf-4-ledd-1">Tilvirkning av legemidler skal ikke foregå ved sykehus. Unntatt fra bestemmelsene er:<ul class="defaultList"><li data-li-identifier="1)" data-name="1)"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">Preparater som på grunn av begrenset (kort) holdbarhet skal tilberedes umiddelbart før bruk eller for meget kort tids bruk (tørrampuller og lignende).</article></article></li><li data-li-identifier="2)" data-name="2)"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">Tilsetting av sterilt legemiddel til infusjonsvæsker umiddelbart før bruk.</article></article></li></ul></article><article class="legalP" id="paragraf-4-ledd-2">Ved tilberedning som nevnt i første ledd skal emballasjen tydelig merkes med preparatets navn, styrke, fremstillingsdato, holdbarhetsfrist og navnet på den som har fremstilt preparatet. Infusjonsvæsker, øyedråper, øredråper mv. hvor det foreligger fare for mikrobiell eller annen forurensning etter at de er tatt i bruk, skal påføres dato for første gangs anvendelse. Eventuelle rester av infusjons- og skyllevæsker må ikke anvendes, men straks kasseres.</article></article><article class="legalArticle" data-lovdata-URL="LTI/forskrift/2001-12-18-1576/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Lagerhold</span></h2><article class="legalP" id="paragraf-5-ledd-1">Sykehus kan ha farmasøytisk avdeling og/eller mindre lager som passer for den enkelte avdeling eller post.</article><article class="legalP" id="paragraf-5-ledd-2">Ved helseinstitusjoner hvor det ikke er fast lege eller offentlig godkjent sykepleier, bør legemiddelforsyningen skje ved forskrivning til den enkelte pasient.</article></article><article class="legalArticle" data-lovdata-URL="LTI/forskrift/2001-12-18-1576/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Farmasøytisk avdeling</span></h2><article class="numberedLegalP" data-numerator="1" id="paragraf-6-nummer-1">1) Det daglige innkjøps- og ekspedisjonsarbeid skal forestås av en person med farmasøytisk utdannelse.</article><article class="numberedLegalP" data-numerator="2" id="paragraf-6-nummer-2">2) Legemidler, inklusive varer som er nevnt i § 3, skal kjøpes inn gjennom farmasøytisk avdeling. Rekvirering skal foretas av lege eller en person med farmasøytisk utdannelse.</article><article class="numberedLegalP" data-numerator="3" id="paragraf-6-nummer-3">3) For oppbevaring og kontroll av legemidler skal, i den utstrekning de kommer til anvendelse, gjelde de samme bestemmelser som for apotek.<article class="legalP" id="paragraf-6-nummer-3-ledd-1">Farmasøytisk avdeling bør sikres mot innbrudd mv. på samme måte som apotek.</article></article><article class="numberedLegalP" data-numerator="4" id="paragraf-6-nummer-4">4) Utlevering av legemidler skal bare skje etter resept eller rekvisisjon som nevnt i § 7, punkt 1. For rekvirering pr. telefon gjelder de samme regler som for telefonresepter på apotek.</article><article class="numberedLegalP" data-numerator="5" id="paragraf-6-nummer-5">5) Alle pakninger av infusjonsvæsker skal, om mulig, underkastes en nøyaktig undersøkelse for å oppdage synlige feil eller brist i beholderen eller tegn på mikrobiell forurensning før utlevering til de enkelte avdelinger eller poster.</article></article><article class="legalArticle" data-lovdata-URL="LTI/forskrift/2001-12-18-1576/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Avdelings- eller postlagre</span></h2><article class="numberedLegalP" data-numerator="1" id="paragraf-7-nummer-1">1) Anskaffelse av legemidler fra apotek eller farmasøytisk avdeling skal skje etter resept eller datert, skriftlig rekvisisjon som er underskrevet av lege. Unntaksvis kan rekvirering skje pr. telefon.</article><article class="numberedLegalP" data-numerator="2" id="paragraf-7-nummer-2">2) Den som forestår lageret skal påse at alle varer som mottas fra apotek, farmasøytisk avdeling eller andre leverandører, er i samsvar med rekvisisjonen før varene bringes på plass i lageret eller tas i bruk.</article><article class="numberedLegalP" data-numerator="3" id="paragraf-7-nummer-3">3) Legemidler skal oppbevares i særskilte låsbare skap eller rom. Foruten avdelingssykepleier/vernepleier i tilsvarende funksjon skal i alminnelighet bare vakthavende sykepleiere ha nøkler til lagrene.<article class="legalP" id="paragraf-7-nummer-3-ledd-1">Alle medisinrom eller -skap innenfor det enkelte sykehus skal, om mulig, ha forskjellige låser.</article></article><article class="numberedLegalP" data-numerator="4" id="paragraf-7-nummer-4">4) Medisinskapene eller rommene skal være tilstrekkelig store slik at legemidlene kan oppbevares oversiktlig. Avdelingen eller posten skal være forsynt med eget kjøleskap for legemidler som ikke tåler lagring ved værelsestemperatur.</article><article class="numberedLegalP" data-numerator="5" id="paragraf-7-nummer-5">5) Legemidler som apoteket har påført «I giftskap» skal oppbevares i eget skap med egen nøkkel.</article><article class="numberedLegalP" data-numerator="6" id="paragraf-7-nummer-6">6) I medisinskapene skal bare oppbevares legemidler, andre varer som brukes som legemidler samt medisinglass, pipetter o.l. som brukes i forbindelse med legemidlene.<article class="legalP" id="paragraf-7-nummer-6-ledd-1">Reseptfrie legemidler til utvortes bruk kan også oppbevares utenom medisinskapene.</article></article><article class="numberedLegalP" data-numerator="7" id="paragraf-7-nummer-7">7) Legemidlene skal oppbevares i samme beholder som de blir utlevert i fra apotek eller farmasøytisk avdeling. Overfylling til andre beholdere skal ikke finne sted.</article><article class="numberedLegalP" data-numerator="8" id="paragraf-7-nummer-8">8) Desinfeksjonsmidler og reagenser mv. skal ikke oppbevares i medisinskapene. Disse stoffer skal, når de oppbevares utenfor sykehusenes laboratorier, samles i låsbare skap merket henholdsvis «Desinfeksjonsmidler» og «Reagenser».</article><article class="numberedLegalP" data-numerator="9" id="paragraf-7-nummer-9">9) Den som forestår lageret skal sørge for at orden og renhold til enhver tid er fullt tilfredstillende.</article></article><article class="legalArticle" data-lovdata-URL="LTI/forskrift/2001-12-18-1576/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Utdeling av legemidler til pasient</span></h2><article class="numberedLegalP" data-numerator="1" id="paragraf-8-nummer-1">1) Utdeling av legemidler til pasient bør bare skje etter skriftlig ordinasjon fra lege eller etter generelle skriftlige direktiv. Utdelingen skal foretas av de personer som har fått myndighet til det. Ved somatiske sykehus og psykiatriske akuttavdelinger skal slik myndighet bare unntaksvis gis til andre enn offentlig godkjente sykepleiere. Ved andre institusjoner som reguleres av denne forskrift skal nevnte myndighet bare unntaksvis gis til andre enn offentlig godkjente sykepleiere/vernepleiere.</article><article class="numberedLegalP" data-numerator="2" id="paragraf-8-nummer-2">2) Utdeling av legemidler skal skje på en måte som sikrer at legemidler blir gitt til den pasient det er forskrevet for. Som regel skal det ikke utdeles større mengder av et legemiddel enn det som er bestemt for umiddelbart forbruk.</article><article class="numberedLegalP" data-numerator="3" id="paragraf-8-nummer-3">3) Legemidler som skal injiseres eller infunderes skal umiddelbart før bruken kontrolleres visuelt, og det skal påses at legemiddel og dose er i overensstemmelse med det som er ordinert. Kontrollen skal såvidt mulig foretas av 2 personer.</article><article class="numberedLegalP" data-numerator="4" id="paragraf-8-nummer-4">4) I tilfelle sykehuset forsyner pasienter som i kortere tid er borte fra sykehuset, med legemidler, skal disse utleveres i hensiktsmessig emballasje og påføres pasientens navn, midlets navn og mengde, tydelig bruksrettleiing, dato og legeekspeditørens underskrift.</article><article class="numberedLegalP" data-numerator="5" id="paragraf-8-nummer-5">5) Det skal føres fortegnelse over all utdeling av legemidler til innvortes bruk.</article></article><article class="legalArticle" data-lovdata-URL="LTI/forskrift/2001-12-18-1576/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Diverse bestemmelser</span></h2><article class="numberedLegalP" data-numerator="1" id="paragraf-9-nummer-1">1) Det skal vises aktsomhet ved all transport av legemidler så disse ikke kommer uvedkommende i hende, eller volder skade på annen måte. Under transporten skal den ytre emballasje (kassene, kurvene) såvidt mulig være låst.</article><article class="numberedLegalP" data-numerator="2" id="paragraf-9-nummer-2">2) Sykehuset skal føre bøker eller fortegnelser som viser de mengder legemidler i gruppe A (narkotika) som er rekvirert og utlevert ved sykehusets farmasøytiske avdeling og rekvirert og brukt ved de forskjellige avdelinger eller poster. Utdrag av bøkene eller fortegnelsene skal på forlangende gis departementet.</article></article><article class="legalArticle" data-lovdata-URL="LTI/forskrift/2001-12-18-1576/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Tilsyn og kontroll</span></h2><article class="numberedLegalP" data-numerator="1" id="paragraf-10-nummer-1">1) Alle lagre skal minst en gang hvert kvartal tilses av en farmasøytisk kandidat.</article><article class="numberedLegalP" data-numerator="2" id="paragraf-10-nummer-2">2) Ved tilsynet skal legemidlene kontrolleres med hensyn på holdbarhet, oppbevaring mv. Det skal påses at bestemmelsene i disse forskrifter blir fulgt, herunder at virksomheten ved avdelings- eller postlagrene er organisert på tilfredsstillende måte.</article><article class="numberedLegalP" data-numerator="3" id="paragraf-10-nummer-3">3) Rapport fra alle tilsyn skal føres inn i egen bok som skal forevises avdelingens leder og oppbevares på avdelingen eller posten.</article><article class="numberedLegalP" data-numerator="4" id="paragraf-10-nummer-4">4) Unntatt fra disse bestemmelser om kontroll er helseinstitusjoner hvor medisinforskrivningen utelukkende skjer til den enkelte pasient. Kontrollen påhviler i dette tilfelle tilsynslegen, som skal påse at legemiddelforsyningen skjer på tilfredstillende måte.</article><article class="numberedLegalP" data-numerator="5" id="paragraf-10-nummer-5">5) Legemiddelinspektør eller andre som er oppnevnt av Statens helsetilsyn har adgang til å foreta tilsyn av sykehusets beholdning av legemidler mv.</article></article><article class="legalArticle" data-lovdata-URL="LTI/forskrift/2001-12-18-1576/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Unntak</span></h2><article class="legalP" id="paragraf-11-ledd-1">Sosial- og helsedirektoratet kan når særlige grunner taler for det, gjøre unntak fra disse forskrifter.</article></article><article class="legalArticle" data-lovdata-URL="LTI/forskrift/2001-12-18-1576/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Forskriftens ikrafttreden</span></h2><article class="legalP" id="paragraf-12-ledd-1">Forskriften trer i kraft 1. januar 2002.</article></article></main></body></html>