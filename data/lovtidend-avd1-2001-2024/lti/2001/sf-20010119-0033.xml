<!DOCTYPE html><html lang="no"><head><title>Forskrift om endring i forskrift om gjennomføring av De Forente Nasjoners Sikkerhetsråds resolusjon 1267 av 15. oktober 1999, om begrensede sanksjoner mot Taliban (det såkalte «Afghanistans Islamske Emirat»).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-01-19-33</dd><dt class="dokid">DokumentID</dt><dd class="dokid">LTI/forskrift/2001-01-19-33</dd><dt class="ministry">Departement</dt><dd class="ministry"><ul><li>Utenriksdepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 1</dd><dt class="dateInForce">I kraft fra</dt><dd class="dateInForce">2001-01-19</dd><dt class="changesToDocuments">Endrer</dt><dd class="changesToDocuments"><ul><li>forskrift/1999-12-22-1374</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>forskrift/1999-12-22-1374</li><li>lov/1968-06-07-4/§1</li></ul></dd><dt class="dateOfPublication">Kunngjort</dt><dd class="dateOfPublication">2001-01-31</dd><dt class="journalNumber">Journalnummer</dt><dd class="journalNumber">2001-0082</dd><dt class="titleShort">Korttittel</dt><dd class="titleShort">Endr. forskr om FNs resolusjon mot Taliban</dd><dt class="title">Tittel</dt><dd class="title">Forskrift om endring i forskrift om gjennomføring av De Forente Nasjoners Sikkerhetsråds resolusjon 1267 av 15. oktober 1999, om begrensede sanksjoner mot Taliban (det såkalte «Afghanistans Islamske Emirat»).</dd><dt class="miscInformation">Annet om dokumentet</dt><dd class="miscInformation">Fastsatt av Utenriksdepartementet 19. januar 2001 med hjemmel i forskrift av 22. desember 1999 nr. 1374 om gjennomføring av De Forente Nasjoners Sikkerhetsråds resolusjon 1267 av 15. oktober 1999, om begrensede sanksjoner mot Taliban (det såkalte «Afghanistans Islamske Emirat»).</dd><dt class="refid">RefID</dt><dd class="refid">forskrift/2001-01-19-33</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om gjennomføring av De Forente Nasjoners Sikkerhetsråds resolusjon 1267 av 15. oktober 1999, om begrensede sanksjoner mot Taliban (det såkalte «Afghanistans Islamske Emirat»).<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2001-01-19-33" id="dokument"><h1>Forskrift om endring i forskrift om gjennomføring av De Forente Nasjoners Sikkerhetsråds resolusjon 1267 av 15. oktober 1999, om begrensede sanksjoner mot Taliban (det såkalte «Afghanistans Islamske Emirat»).</h1><section class="section" data-name="kapI" id="kapittel-1" data-lovdata-URL="LTI/forskrift/2001-01-19-33/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift av 22. desember 1999 nr. 1374 om gjennomføring av De Forente Nasjoners Sikkerhetsråds resolusjon 1267 av 15. oktober 1999, om begrensede sanksjoner mot Taliban (det såkalte «Afghanistans Islamske Emirat») gjøres følgende endringer:</article> <article class="defaultP" margin-top="true">Forskriftens tittel skal lyde:</article><article class="legalP" id="kapittel-1-ledd-2"><i>Forskrift om begrensede sanksjoner mot Taliban</i></article> <article class="defaultP" margin-top="true">§ 1 nr. 2 og nytt nr. 3, 4 og 5 skal lyde:<ul class="defaultList"><li data-li-identifier="2." data-name="2."><article class="listArticle" id="kapittel-1-ledd-2-punkt-1"><article class="legalP" id="kapittel-1-ledd-2-punkt-1-ledd-1">Det er forbudt for luftfartøy som har tatt av fra eller skal lande på Taliban-kontrollert område, slik dette er definert av FNs sanksjonskomité, å ta av fra, lande på eller fly over norsk territorium.</article></article></li><li data-li-identifier="3." data-name="3."><article class="listArticle" id="kapittel-1-ledd-2-punkt-2"><article class="legalP" id="kapittel-1-ledd-2-punkt-2-ledd-1">Kontorer i Norge tilhørende Ariana Afghan Airlines skal avvikles og søknad om å opprette slike kontorer skal avslås.</article></article></li><li data-li-identifier="4." data-name="4."><article class="listArticle" id="kapittel-1-ledd-2-punkt-3"><article class="legalP" id="kapittel-1-ledd-2-punkt-3-ledd-1">FNs sanksjonskomité kan i enkelttilfeller gjøre unntak fra forbudet i nr. 1 og 2 på grunnlag av humanitære behov, herunder religiøs plikt. I forhold til forbudet i nr. 2, kan FNs sanksjonskomité også gjøre unntak på grunnlag av at den aktuelle flygning fremmer diskusjon om en fredelig løsning på konflikten i Afghanistan eller er egnet til å fremme Talibans etterlevelse av Sikkerhetsrådets krav. Søknad om slike unntak fremmes gjennom Utenriksdepartementet.</article></article></li><li data-li-identifier="5." data-name="5."><article class="listArticle" id="kapittel-1-ledd-2-punkt-4"><article class="legalP" id="kapittel-1-ledd-2-punkt-4-ledd-1">Forbudet i nr. 2 gjelder ikke humanitære flygninger til og fra Afghanistan foretatt av eller på vegne av offentlige institusjoner eller humanitære organisasjoner som figurerer på en liste utarbeidet av sanksjonskomiteen.</article></article></li></ul></article> <article class="defaultP" margin-top="true">§ 2 skal lyde:<ul class="defaultList"><li data-li-identifier="1." data-name="1."><article class="listArticle" id="kapittel-1-ledd-2-punkt-5"><article class="legalP" id="kapittel-1-ledd-2-punkt-5-ledd-1">Midler og andre finansielle ressurser som befinner seg i Norge og som tilhører Taliban, Usama bin Laden eller personer eller enheter tilknyttet ham, skal fryses. Dette inkluderer midler som stammer fra eiendom som er eiet eller direkte eller indirekte kontrollert av Taliban, Usama bin Laden eller personer eller enheter tilknyttet ham, eller av ethvert foretak som er eiet eller direkte eller indirekte kontrollert av Taliban, Usama bin Laden eller personer eller enheter tilknyttet ham.</article></article></li><li data-li-identifier="2." data-name="2."><article class="listArticle" id="kapittel-1-ledd-2-punkt-6"><article class="legalP" id="kapittel-1-ledd-2-punkt-6-ledd-1">Det er forbudt for norske rettssubjekter og enhver som befinner seg på norsk territorium å gjøre midler eller andre finansielle ressurser tilgjengelig, direkte eller indirekte, for eller til fordel for Taliban, Usama bin Laden eller personer eller enheter tilknyttet ham, eller ethvert foretak som er eiet eller direkte eller indirekte kontrollert av Taliban, Usama bin Laden eller personer eller enheter tilknyttet ham.</article></article></li><li data-li-identifier="3." data-name="3."><article class="listArticle" id="kapittel-1-ledd-2-punkt-7"><article class="legalP" id="kapittel-1-ledd-2-punkt-7-ledd-1">Personene og enhetene som rammes av bestemmelsene i nr. 1 og 2 er navngitt i lister utarbeidet av FNs sanksjonskomité.</article></article></li></ul></article> <article class="defaultP" margin-top="true">Ny § 3 skal lyde:</article><article class="legalP" id="kapittel-1-ledd-3">Alle Taliban-kontorer i Norge skal avvikles og søknad om å opprette slike kontorer skal avslås.</article> <article class="defaultP" margin-top="true">Ny § 4 skal lyde:</article><article class="legalP" id="kapittel-1-ledd-4">Det er forbudt for norske rettssubjekter og enhver som befinner seg på norsk territorium å selge, forsyne eller formidle eddiksyreanhydrid til enhver person som befinner seg på Taliban-kontrollert område eller til enhver person med sikte på anvendelse i virksomhet som foregår i eller drives fra Taliban-kontrollert område.</article> <article class="defaultP" margin-top="true">Ny § 5 skal lyde:<ul class="defaultList"><li data-li-identifier="1." data-name="1."><article class="listArticle" id="kapittel-1-ledd-4-punkt-1"><article class="legalP" id="kapittel-1-ledd-4-punkt-1-ledd-1">Det er forbudt for norske rettssubjekter og for enhver som befinner seg på norsk territorium å selge, forsyne eller formidle, direkte eller indirekte, til Taliban-kontrollert område, våpen og annet relatert materiell, herunder ammunisjon, militære kjøretøy, militært og paramilitært utstyr samt tilknyttede reservedeler. Transportforbudet gjelder også ved bruk av norskregistrert skip eller luftfartøy.</article></article></li><li data-li-identifier="2." data-name="2."><article class="listArticle" id="kapittel-1-ledd-4-punkt-2"><article class="legalP" id="kapittel-1-ledd-4-punkt-2-ledd-1">Det er forbudt for norske rettssubjekter eller for enhver som befinner seg på norsk territorium å selge, forsyne eller formidle til Taliban-kontrollert område, teknisk bistand eller opplæring av bevæpnet personell til Taliban-kontrollert personell.</article></article></li><li data-li-identifier="3." data-name="3."><article class="listArticle" id="kapittel-1-ledd-4-punkt-3"><article class="legalP" id="kapittel-1-ledd-4-punkt-3-ledd-1">Det er forbudt for norske rettssubjekter å oppholde seg i Afghanistan for å bistå Taliban i militær- og sikkerhetsspørsmål.</article></article></li><li data-li-identifier="4." data-name="4."><article class="listArticle" id="kapittel-1-ledd-4-punkt-4"><article class="legalP" id="kapittel-1-ledd-4-punkt-4-ledd-1">Sanksjonskomiteen kan gjøre unntak fra bestemmelsene i nr. 1 og 2 for forsyninger av ikke-dødelig militært utstyr utelukkende beregnet til humanitære eller beskyttelsesmessige formål. Bestemmelsene i nr. 1 og 2 kommer ikke til anvendelse på beskyttelsesklær eksportert til Afghanistan av FN-personell, representanter fra media eller humanitære hjelpearbeidere, for deres personlige bruk. Søknad om slike unntak fremmes gjennom Utenriksdepartementet.</article></article></li></ul></article> <article class="defaultP" margin-top="true">Nåværende § 3, § 4 og § 5 blir nye § 6, § 7 og § 8.</article></section><section class="section" data-name="kapII" id="kapittel-2" data-lovdata-URL="LTI/forskrift/2001-01-19-33/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft 19. januar 2001.</article></section></main></body></html>