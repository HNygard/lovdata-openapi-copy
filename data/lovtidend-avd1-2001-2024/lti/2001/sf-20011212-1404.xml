<!DOCTYPE html><html lang="no"><head><title>Forskrift om regulering av fisket etter sei nord for 62° N i 2002.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-12-12-1404</dd><dt class="dokid">DokumentID</dt><dd class="dokid">LTI/forskrift/2001-12-12-1404</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 15</dd><dt class="dateInForce">I kraft fra</dt><dd class="dateInForce">2002-01-01 – 2002-12-31</dd><dt class="changesToDocuments">Endrer</dt><dd class="changesToDocuments"><ul><li>forskrift/2001-11-19-1288</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1983-06-03-40/§4</li><li>lov/1983-06-03-40/§5</li><li>lov/1983-06-03-40/§13</li><li>lov/1983-06-03-40/§45</li><li>lov/1999-03-26-15/§21</li><li>forskrift/2000-02-11-99</li></ul></dd><dt class="dateOfPublication">Kunngjort</dt><dd class="dateOfPublication">2001-12-18</dd><dt class="journalNumber">Journalnummer</dt><dd class="journalNumber">2001-1381</dd><dt class="titleShort">Korttittel</dt><dd class="titleShort">Forskrift om seifisket nord for 62° N, 2002</dd><dt class="title">Tittel</dt><dd class="title">Forskrift om regulering av fisket etter sei nord for 62° N i 2002.</dd><dt class="miscInformation">Annet om dokumentet</dt><dd class="miscInformation">Fastsatt av Fiskeridepartementet 12. desember 2001 med hjemmel i lov av 3. juni 1983 nr. 40 om saltvannsfiske m.v. § 4, § 5, § 13 og § 45 og lov av 26. mars 1999 nr. 15 om retten til å delta i fiske og fangst (deltakerloven) § 21, jf. kgl. res. av 11. februar 2000 nr. 99.</dd><dt class="refid">RefID</dt><dd class="refid">forskrift/2001-12-12-1404</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om regulering av fisket etter sei nord for 62° N i 2002.<ul class="tocSubUl"><li>Kapittel 1. Generelle bestemmelser<ul class="tocSubUl"><li>§ 1. Generelt forbud</li><li>§ 2. Totalkvote</li><li>§ 3. Gruppekvoter og periodisering</li><li>§ 4. Påskestopp</li></ul></li><li>Kapittel 2. Fiske med konvensjonelle redskap<ul class="tocSubUl"><li>§ 5. Vilkår for deltakelse</li><li>§ 6. Maksimalkvote for fartøy under 28 meter</li><li>§ 7. Samlekvote</li><li>§ 8. Maksimalkvote for fartøy på eller over 28 meter</li><li>§ 9. Bifangst for fartøy under 28 meter</li><li>§ 10. Bifangst for fartøy på eller over 28 meter</li></ul></li><li>Kapittel 3. Fiske med not<ul class="tocSubUl"><li>§ 11. Vilkår for deltakelse</li><li>§ 12. Dispensasjon</li><li>§ 13. Begrensning i deltakelsen</li><li>§ 14. Godkjenning</li><li>§ 15. Maksimalkvote</li><li>§ 16. Salg av fartøy</li><li>§ 17. Utskifting av fartøy</li><li>§ 18. Midlertidig tillatelse til å benytte annet fartøy (leiefartøy)</li><li>§ 19. Dødsfall</li></ul></li><li>Kapittel 4. Fiske med trål<ul class="tocSubUl"><li>§ 20. Fartøykvote for fartøy med torsketråltillatelse</li><li>§ 21. Fartøykvote for fartøy med seitråltillatelse</li></ul></li><li>Kapittel 5. Fellesbestemmelser<ul class="tocSubUl"><li>§ 22. Kombinasjonsdrift</li><li>§ 23. Levering av fangst mv.</li><li>§ 24. Stopp i fisket</li><li>§ 25. Bemyndigelse</li></ul></li><li>Kapittel 6. Straff og ikrafttredelse<ul class="tocSubUl"><li>§ 26. Straff</li><li>§ 27. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2001-12-12-1404" id="dokument"><h1>Forskrift om regulering av fisket etter sei nord for 62° N i 2002.</h1><section class="section" data-name="kap1" id="kapittel-1" data-lovdata-URL="LTI/forskrift/2001-12-12-1404/KAPITTEL_1"><h2>Kapittel 1. Generelle bestemmelser</h2><article class="legalArticle" data-lovdata-URL="LTI/forskrift/2001-12-12-1404/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Generelt forbud</span></h3><article class="legalP" id="kapittel-1-paragraf-1-ledd-1">Det er forbudt å fiske og levere sei med norske fartøy nord for 62° N i 2002.</article><article class="legalP" id="kapittel-1-paragraf-1-ledd-2">Forbudet i første ledd omfatter også EU-sonen nord for 62° N.</article></article><article class="legalArticle" data-lovdata-URL="LTI/forskrift/2001-12-12-1404/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Totalkvote</span></h3><article class="legalP" id="kapittel-1-paragraf-2-ledd-1">Uten hensyn til forbudet i § 1 kan norske fartøy fiske inntil 142.000 tonn sei i Norges økonomiske sone nord for 62° N.</article></article><article class="legalArticle" data-lovdata-URL="LTI/forskrift/2001-12-12-1404/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Gruppekvoter og periodisering</span></h3><article class="numberedLegalP" data-numerator="1" id="kapittel-1-paragraf-3-nummer-1">1. Fartøy som fisker med konvensjonelle redskap kan fiske inntil 53.960 tonn rund vekt.<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-3-nummer-1-punkt-1"><article class="legalP" id="kapittel-1-paragraf-3-nummer-1-punkt-1-ledd-1">Fartøy under 28 meter største lengde som fisker med konvensjonelle redskap kan fiske inntil 48.024 tonn rund vekt. Av totalkvantumet på 48.024 tonn rund vekt avsettes det 19.375 tonn til fartøy under 15 meter største lengde som reguleres med samlekvote.</article><article class="legalP" id="kapittel-1-paragraf-3-nummer-1-punkt-1-ledd-2">For fartøy som ikke reguleres med samlekvote avsettes 12.892 tonn rund vekt til fiske i perioden fra og med 1. januar til og med 30. april. Fra og med 1. mai til og med 31. august avsettes det 8.595 tonn rund vekt og fra og med 1. september til og med 31. desember 7.162 tonn rund vekt.</article></article></li><li data-li-identifier="b)" data-name="b)"><article class="listArticle" id="kapittel-1-paragraf-3-nummer-1-punkt-2"><article class="legalP" id="kapittel-1-paragraf-3-nummer-1-punkt-2-ledd-1">Fartøy på eller over 28 meter største lengde som fisker med konvensjonelle redskap kan fiske inntil 5.936 tonn rund vekt. Av dette kvantumet avsettes 750 tonn til bifangst.</article></article></li></ul></article><article class="numberedLegalP" data-numerator="2" id="kapittel-1-paragraf-3-nummer-2">2. Notfartøy kan fiske inntil 35.500 tonn rund vekt. Av gruppekvoten avsettes 40% til et fiske i perioden fra 1. januar til og med 14. juli og 60% til et fiske fra og med 12. august. Fra og med 15. juli til og med 11. august er det forbudt å drive notfiske etter sei.</article><article class="numberedLegalP" data-numerator="3" id="kapittel-1-paragraf-3-nummer-3">3. Trålfartøy kan fiske inntil 52.540 tonn rund vekt. Av dette kvantumet avsettes 1.000 tonn til dekning av bifangst.<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-3-nummer-3-punkt-1"><article class="legalP" id="kapittel-1-paragraf-3-nummer-3-punkt-1-ledd-1">Fartøy med torsketråltillatelse, jf. forskrift av 12. desember 1986 nr. 2185 om tildeling av tillatelse til å drive fiske med trål § 2-1, kan fiske inntil 42.032 tonn rund vekt.</article></article></li><li data-li-identifier="b)" data-name="b)"><article class="listArticle" id="kapittel-1-paragraf-3-nummer-3-punkt-2"><article class="legalP" id="kapittel-1-paragraf-3-nummer-3-punkt-2-ledd-1">Fartøy med seitråltillatelse, jf. forskrift av 12. desember 1986 nr. 2185 om tildeling av tillatelse til å drive fiske med trål § 7-1, kan fiske inntil 9.508 tonn rund vekt.</article></article></li></ul></article></article><article class="legalArticle" data-lovdata-URL="LTI/forskrift/2001-12-12-1404/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Påskestopp</span></h3><article class="legalP" id="kapittel-1-paragraf-4-ledd-1">Det er forbudt å fiske sei og ha sei som bifangst i Norges økonomiske sone nord for 62° N i følgende tidsrom:</article><article class="legalP" id="kapittel-1-paragraf-4-ledd-2">Fra lørdag 23. mars kl. 17.00 til mandag 1. april kl. 16.00. For trålere og fartøy som fisker med snurrevad gjelder stoppen til tirsdag 2. april kl. 10.00.</article><article class="legalP" id="kapittel-1-paragraf-4-ledd-3">Nord for 70° 20′ N gjelder forbudet bare innenfor 12 mil av grunnlinjene.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2001-12-12-1404/KAPITTEL_2"><h2>Kapittel 2. Fiske med konvensjonelle redskap</h2><article class="legalArticle" data-lovdata-URL="LTI/forskrift/2001-12-12-1404/§5" data-name="§5" id="kapittel-2-paragraf-1"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Vilkår for deltakelse</span></h3><article class="legalP" id="kapittel-2-paragraf-1-ledd-1">For å kunne delta i fisket etter sei med konvensjonelle redskap må følgende vilkår være oppfylt:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-1-ledd-1-punkt-1"><article class="legalP" id="kapittel-2-paragraf-1-ledd-1-punkt-1-ledd-1">fartøyet må være registrert i merkeregisteret,</article></article></li><li data-li-identifier="b)" data-name="b)"><article class="listArticle" id="kapittel-2-paragraf-1-ledd-1-punkt-2"><article class="legalP" id="kapittel-2-paragraf-1-ledd-1-punkt-2-ledd-1">eier og høvedsmann av fartøyet må være innført i fiskermanntallet,</article></article></li><li data-li-identifier="c)" data-name="c)"><article class="listArticle" id="kapittel-2-paragraf-1-ledd-1-punkt-3"><article class="legalP" id="kapittel-2-paragraf-1-ledd-1-punkt-3-ledd-1">fartøy på eller over 28 meter største lengde kan delta i garnfisket når de fyller vilkårene for slik deltakelse fastsatt i forskrift av 19. november 2001 nr. 1289 om adgang til å delta i fisket etter torsk, hyse og sei m.v. for fartøy på eller over 28 meter største lengde som fisker med konvensjonelle redskap i 2002.</article></article></li></ul></article></article><article class="legalArticle" data-lovdata-URL="LTI/forskrift/2001-12-12-1404/§6" data-name="§6" id="kapittel-2-paragraf-2"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Maksimalkvote for fartøy under 28 meter</span></h3><article class="legalP" id="kapittel-2-paragraf-2-ledd-1">Fartøy under 28 meter største lengde som tilfredsstiller vilkårene i § 5 bokstavene a og b, kan fiske følgende kvanta sei rund vekt, jf. § 3 nr. 1 bokstav a: <table><thead><tr><th data-text-align="left" data-vertical-align="top"><i>Lengdegrupper:</i></th><th data-text-align="center" data-vertical-align="top"><i>Kvotefaktor:</i></th><th data-text-align="center" data-vertical-align="top"><i>Maksimalkvote i tonn:</i></th><th data-text-align="center" data-vertical-align="top"><i>Herav garantert kvantum i tonn:</i></th></tr></thead><tbody><tr><td data-text-align="left" data-vertical-align="top">under 10 m.s.l.</td><td data-text-align="center" data-vertical-align="top">1,00</td><td data-text-align="center" data-vertical-align="top">18,0</td><td data-text-align="center" data-vertical-align="top">5,0</td></tr><tr><td data-text-align="left" data-vertical-align="top">10,00 – 14,99 m.s.l.</td><td data-text-align="center" data-vertical-align="top">1,60</td><td data-text-align="center" data-vertical-align="top">28,8</td><td data-text-align="center" data-vertical-align="top" /></tr><tr><td data-text-align="left" data-vertical-align="top">15,00 – 20,99 m.s.l.</td><td data-text-align="center" data-vertical-align="top">3,00</td><td data-text-align="center" data-vertical-align="top">54,0</td><td data-text-align="center" data-vertical-align="top" /></tr><tr><td data-text-align="left" data-vertical-align="top">21,00 – 27,99 m.s.l.</td><td data-text-align="center" data-vertical-align="top">4,20</td><td data-text-align="center" data-vertical-align="top">75,6</td><td data-text-align="center" data-vertical-align="top" /></tr></tbody></table></article><article class="legalP" id="kapittel-2-paragraf-2-ledd-2">Fartøy under 10 meter største lengde som ikke er regulert med samlekvote, kan fortsette fisket innenfor et garantert kvantum på 5 tonn selv om gruppekvoten eller periodekvoten er beregnet oppfisket.</article><article class="legalP" id="kapittel-2-paragraf-2-ledd-3">Fiskeridirektoratet skal foreta eventuell refordeling av maksimalkvoten nevnt i første ledd senest 20. november.</article></article><article class="legalArticle" data-lovdata-URL="LTI/forskrift/2001-12-12-1404/§7" data-name="§7" id="kapittel-2-paragraf-3"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Samlekvote</span></h3><article class="legalP" id="kapittel-2-paragraf-3-ledd-1">Fartøy under 15 meter største lengde med adgang til å delta i fisket etter torsk i gruppe I, jf. forskrift av 19. november 2001 nr. 1290 om adgang til å delta i fisket etter torsk for fartøy under 28 meter største lengde som fisker med konvensjonelle redskap nord for 62° N i 2002 § 1, reguleres med samlekvote av torsk, hyse og sei.</article><article class="legalP" id="kapittel-2-paragraf-3-ledd-2">Størrelsen på samlekvoten er lik summen av maksimalkvotene for torsk, hyse og sei, etter at maksimalkvotene for sei og hyse er regnet om til torskeenheter.</article><article class="legalP" id="kapittel-2-paragraf-3-ledd-3">Sei og hyse er vektet i forhold til torsk på følgende måte: 1 kg sei er lik 0,3 torskeenheter og 1 kg hyse er lik 0,7 torskeenheter. 1 kg torsk er lik 1 torskeenhet.</article><article class="legalP" id="kapittel-2-paragraf-3-ledd-4">Fartøy som nevnt i første ledd gis ikke adgang til å fiske bifangst av torsk, hyse og sei utover den totale samlekvoten.</article><article class="legalP" id="kapittel-2-paragraf-3-ledd-5">Samlekvote av artene torsk, hyse og sei er en garantert kvote for fartøy som nevnt i første ledd.</article></article><article class="legalArticle" data-lovdata-URL="LTI/forskrift/2001-12-12-1404/§8" data-name="§8" id="kapittel-2-paragraf-4"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Maksimalkvote for fartøy på eller over 28 meter</span></h3><article class="legalP" id="kapittel-2-paragraf-4-ledd-1">Fartøy på eller over 28 meter største lengde som tilfredsstiller vilkårene i § 5 bokstavene a, b og c, kan maksimalt fiske 220 tonn sei rund vekt, jf. § 3 nr. 1 bokstav b.</article></article><article class="legalArticle" data-lovdata-URL="LTI/forskrift/2001-12-12-1404/§9" data-name="§9" id="kapittel-2-paragraf-5"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Bifangst for fartøy under 28 meter</span></h3><article class="legalP" id="kapittel-2-paragraf-5-ledd-1">Når fisket er stoppet eller når det enkelte fartøy har fisket sin maksimalkvote, kan fartøy under 28 meter som fisker med konvensjonelle redskap og som ikke er regulert med samlekvote, ha inntil 25% bifangst av sei ved landing. Det er likevel tillatt å ha inntil 50% bifangst av sei i de enkelte fangster.</article><article class="legalP" id="kapittel-2-paragraf-5-ledd-2">Bifangsten på 25% etter første ledd første punktum regnes i rund vekt pr. uke basert på summen av alle sluttsedler/bryggesedler undertegnet i tidsrommet fra mandag kl. 00.00 til søndag kl. 24.00.</article><article class="legalP" id="kapittel-2-paragraf-5-ledd-3">Bifangst fisket før fartøyets maksimalkvote er tatt blir avregnet maksimalkvoten.</article><article class="legalP" id="kapittel-2-paragraf-5-ledd-4">Det enkelte fartøy kan etter at maksimalkvoten er tatt totalt ikke fiske mer sei som bifangst enn 40% av fartøyets maksimalkvote, jf. § 6. Dersom et fartøy fisker opp sitt bifangstkvantum kan fartøyet for resten av året ikke fiske sei som bifangst.</article></article><article class="legalArticle" data-lovdata-URL="LTI/forskrift/2001-12-12-1404/§10" data-name="§10" id="kapittel-2-paragraf-6"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Bifangst for fartøy på eller over 28 meter</span></h3><article class="legalP" id="kapittel-2-paragraf-6-ledd-1">Fartøy på eller over 28 meter største lengde som fisker med konvensjonelle redskap og som ikke fyller vilkårene for å delta i det direkte fiske etter sei med garn, kan ved fiske etter andre fiskeslag ha bifangst av sei (under 50%) i de enkelte fangster og av landet fangst i den tid det direkte fisket med konvensjonelle redskaper er åpent.</article><article class="legalP" id="kapittel-2-paragraf-6-ledd-2">Når det direkte fisket med konvensjonelle redskaper er stoppet eller når det enkelte fartøy har fisket sin maksimalkvote, kan fartøy på eller over 28 meter ha inntil 10% bifangst av sei i de enkelte fangster og av landet fangst.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2001-12-12-1404/KAPITTEL_3"><h2>Kapittel 3. Fiske med not</h2><article class="legalArticle" data-lovdata-URL="LTI/forskrift/2001-12-12-1404/§11" data-name="§11" id="kapittel-3-paragraf-1"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Vilkår for deltakelse</span></h3><article class="legalP" id="kapittel-3-paragraf-1-ledd-1">For å kunne delta i fisket etter sei med not må følgende vilkår være oppfylt:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-1-ledd-1-punkt-1"><article class="legalP" id="kapittel-3-paragraf-1-ledd-1-punkt-1-ledd-1">fartøyet må være registrert i merkeregisteret,</article></article></li><li data-li-identifier="b)" data-name="b)"><article class="listArticle" id="kapittel-3-paragraf-1-ledd-1-punkt-2"><article class="legalP" id="kapittel-3-paragraf-1-ledd-1-punkt-2-ledd-1">eier av fartøyet og høvedsmann må være ført på blad B i fiskermanntallet,</article></article></li><li data-li-identifier="c)" data-name="c)"><article class="listArticle" id="kapittel-3-paragraf-1-ledd-1-punkt-3"><article class="legalP" id="kapittel-3-paragraf-1-ledd-1-punkt-3-ledd-1">fartøy fra og med 13 meter største lengde og under 27,5 meter største lengde (under 90 fot) må ha hatt adgang til å delta i fisket etter sei med not i 2001,</article></article></li><li data-li-identifier="d)" data-name="d)"><article class="listArticle" id="kapittel-3-paragraf-1-ledd-1-punkt-4"><article class="legalP" id="kapittel-3-paragraf-1-ledd-1-punkt-4-ledd-1">fartøyet må være egnet, bemannet og utstyrt for å drive fiske etter sei med not.</article></article></li></ul></article><article class="legalP" id="kapittel-3-paragraf-1-ledd-2">Dersom ikke alle vilkårene er oppfylt til enhver tid, vil adgangen til å delta falle bort.</article><article class="legalP" id="kapittel-3-paragraf-1-ledd-3">Adgangen til å delta kan ikke overføres til annet fartøy.</article></article><article class="legalArticle" data-lovdata-URL="LTI/forskrift/2001-12-12-1404/§12" data-name="§12" id="kapittel-3-paragraf-2"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Dispensasjon</span></h3><article class="legalP" id="kapittel-3-paragraf-2-ledd-1">Fiskeridirektoratet kan dispensere fra vilkårene i § 11 første ledd bokstav c når eier av fartøy har hatt offentlige verv eller verv i fiskeriorganisasjon, og disse vervene medførte at eier ikke ble tildelt deltakeradgang da ordningen ble innført i 1999.</article></article><article class="legalArticle" data-lovdata-URL="LTI/forskrift/2001-12-12-1404/§13" data-name="§13" id="kapittel-3-paragraf-3"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Begrensning i deltakelsen</span></h3><article class="legalP" id="kapittel-3-paragraf-3-ledd-1">Eier av fartøy som deltar i notfisket med fartøy over 13 meter største lengde kan ikke delta i notfisket med annet fartøy under 13 meter største lengde.</article></article><article class="legalArticle" data-lovdata-URL="LTI/forskrift/2001-12-12-1404/§14" data-name="§14" id="kapittel-3-paragraf-4"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Godkjenning</span></h3><article class="legalP" id="kapittel-3-paragraf-4-ledd-1">Eier og fartøy som fisker med not må ha særskilt godkjenning fra Fiskeridirektoratets regionkontor som viser at vilkårene i § 11 er oppfylt.</article><article class="legalP" id="kapittel-3-paragraf-4-ledd-2">Fiskeridirektoratet kan gi utfyllende bestemmelser vedrørende kravet til egnethet, bemanning og utstyr, jf. § 11 første ledd bokstav d, og om fremstilling for kontroll.</article></article><article class="legalArticle" data-lovdata-URL="LTI/forskrift/2001-12-12-1404/§15" data-name="§15" id="kapittel-3-paragraf-5"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Maksimalkvote</span></h3><article class="legalP" id="kapittel-3-paragraf-5-ledd-1">Fartøy som tilfredsstiller vilkårene i § 11, kan fiske følgende kvanta sei rund vekt, jf. § 3 nr. 2: <table><thead><tr><th data-text-align="left" data-vertical-align="top"><i>Lengdegrupper:</i></th><th data-text-align="center" data-vertical-align="top"><i>Kvotefaktor:</i></th><th data-text-align="center" data-vertical-align="top"><i>Maksimalkvote i tonn:</i></th></tr></thead><tbody><tr><td data-text-align="left" data-vertical-align="top">under 15 meter</td><td data-text-align="center" data-vertical-align="top">1,00</td><td data-text-align="center" data-vertical-align="top">167</td></tr><tr><td data-text-align="left" data-vertical-align="top">15 – 20,9</td><td data-text-align="center" data-vertical-align="top">1,33</td><td data-text-align="center" data-vertical-align="top">252</td></tr><tr><td data-text-align="left" data-vertical-align="top">21 – 22,9</td><td data-text-align="center" data-vertical-align="top">1,65</td><td data-text-align="center" data-vertical-align="top">340</td></tr><tr><td data-text-align="left" data-vertical-align="top">23 – 25,9</td><td data-text-align="center" data-vertical-align="top">1,98</td><td data-text-align="center" data-vertical-align="top">409</td></tr><tr><td data-text-align="left" data-vertical-align="top">26 meter og over</td><td data-text-align="center" data-vertical-align="top">2,30</td><td data-text-align="center" data-vertical-align="top">475</td></tr></tbody></table></article><article class="legalP" id="kapittel-3-paragraf-5-ledd-2">Seinotkvoten til fartøy som er regulert med samlekvote, jf. § 7, reduseres med et kvantum tilsvarende fartøyets maksimalkvote av sei i det konvensjonelle fisket jf. § 6.</article></article><article class="legalArticle" data-lovdata-URL="LTI/forskrift/2001-12-12-1404/§16" data-name="§16" id="kapittel-3-paragraf-6"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Salg av fartøy</span></h3><article class="legalP" id="kapittel-3-paragraf-6-ledd-1">Salg av fartøy som har adgang til å delta i seinotfisket medfører ikke at ny eier gis tilsvarende adgang.</article><article class="legalP" id="kapittel-3-paragraf-6-ledd-2">Ved salg av slikt fartøy kan Fiskeridirektoratet likevel gi ny eier tillatelse til å delta i seinotfisket dersom vilkårene i § 11 er oppfylt.</article><article class="legalP" id="kapittel-3-paragraf-6-ledd-3">Adgang for ny eier til å delta i seinotfisket medfører at selgers adgang til å delta med et erstatningsfartøy bortfaller.</article></article><article class="legalArticle" data-lovdata-URL="LTI/forskrift/2001-12-12-1404/§17" data-name="§17" id="kapittel-3-paragraf-7"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Utskifting av fartøy</span></h3><article class="legalP" id="kapittel-3-paragraf-7-ledd-1">Deltakeradgang i seinotfisket kan ikke overføres til annet fartøy.</article><article class="legalP" id="kapittel-3-paragraf-7-ledd-2">Ved utskifting av fartøy som har adgang til å delta i seinotfisket kan Fiskeridirektoratet gi eier tillatelse til å delta i seinotfisket med et erstatningsfartøy. Deltakeradgang i seinotfisket med utskiftingsfartøyet bortfaller når slik tillatelse gis for erstatningsfartøyet.</article><article class="legalP" id="kapittel-3-paragraf-7-ledd-3">Ved utskifting og forlengelse til større fartøy etter 28. april 1999 skal erstatningsfartøyets kvote beregnes etter utskiftingsfartøyets lengde før nevnte skjæringsdato. Ved avgjørelsen legges tidspunktet for innføring i merkeregisteret til grunn.</article></article><article class="legalArticle" data-lovdata-URL="LTI/forskrift/2001-12-12-1404/§18" data-name="§18" id="kapittel-3-paragraf-8"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Midlertidig tillatelse til å benytte annet fartøy (leiefartøy)</span></h3><article class="legalP" id="kapittel-3-paragraf-8-ledd-1">Fiskeridirektoratet kan ved forlis og havari som medfører vesentlig driftsavbrudd, dispensere fra forbudet i § 11 siste ledd for fartøy fra og med 13 meter største lengde og under 27,5 meter største lengde som fyller vilkårene for å delta i seinotfisket.</article><article class="legalP" id="kapittel-3-paragraf-8-ledd-2">Fiskeridirektoratet kan fastsette nærmere vilkår for slik tillatelse, herunder at høvedsmann samt hele eller deler av mannskapet skal delta med leiefartøyet.</article><article class="legalP" id="kapittel-3-paragraf-8-ledd-3">Det kan ikke gis tillatelse til å benytte leiefartøy som har en største lengde på 27,5 meter eller mer.</article></article><article class="legalArticle" data-lovdata-URL="LTI/forskrift/2001-12-12-1404/§19" data-name="§19" id="kapittel-3-paragraf-9"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Dødsfall</span></h3><article class="legalP" id="kapittel-3-paragraf-9-ledd-1">Dersom fartøyeier dør, faller adgangen til å delta i seinotfisket med fartøyet bort.</article><article class="legalP" id="kapittel-3-paragraf-9-ledd-2">Den som ved arv erverver fartøy som hadde adgang til å delta, kan likevel:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-9-ledd-2-punkt-1"><article class="legalP" id="kapittel-3-paragraf-9-ledd-2-punkt-1-ledd-1">gis adgang til å delta i seinotfisket når vilkårene i § 11 er oppfylt.</article></article></li><li data-li-identifier="b)" data-name="b)"><article class="listArticle" id="kapittel-3-paragraf-9-ledd-2-punkt-2"><article class="legalP" id="kapittel-3-paragraf-9-ledd-2-punkt-2-ledd-1">selge fartøyet. Ved salg av fartøy med adgang til å delta i seinotfisket, kan ny eier gis adgang til å delta i seinotfisket dersom vilkårene i § 11 og § 16 er oppfylt.</article></article></li></ul></article><article class="legalP" id="kapittel-3-paragraf-9-ledd-3">Deltakeradgang etter denne paragraf kan gis av Fiskeridirektoratet etter søknad.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2001-12-12-1404/KAPITTEL_4"><h2>Kapittel 4. Fiske med trål</h2><article class="legalArticle" data-lovdata-URL="LTI/forskrift/2001-12-12-1404/§20" data-name="§20" id="kapittel-4-paragraf-1"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Fartøykvote for fartøy med torsketråltillatelse</span></h3><article class="legalP" id="kapittel-4-paragraf-1-ledd-1">Fartøy med torsketråltillatelse, jf. § 3 nr. 3 bokstav a og som er registrert som fabrikktrålere, kan fiske inntil 564 tonn sei rund vekt.</article><article class="legalP" id="kapittel-4-paragraf-1-ledd-2">Fartøy med torsketråltillatelse, jf. § 3 nr. 3 bokstav a og som er registrert som ferskfisk- og rundfrystrålere, kan fiske inntil 426 tonn sei rund vekt.</article><article class="legalP" id="kapittel-4-paragraf-1-ledd-3">Fartøy med torsketråltillatelse, jf. § 3 nr. 3 bokstav a og som er registrert som småtrålere, kan fiske inntil 247 tonn sei rund vekt.</article><article class="legalP" id="kapittel-4-paragraf-1-ledd-4">Minst 20% av det enkelte fartøys kvote skal fiskes etter 1. september.</article></article><article class="legalArticle" data-lovdata-URL="LTI/forskrift/2001-12-12-1404/§21" data-name="§21" id="kapittel-4-paragraf-2"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Fartøykvote for fartøy med seitråltillatelse</span></h3><article class="legalP" id="kapittel-4-paragraf-2-ledd-1">Fartøy med seitråltillatelse, jf. § 3 nr. 3 bokstav b, kan fiske følgende fartøykvoter, angitt i rund vekt: <table><thead><tr><th data-text-align="center" data-vertical-align="top"><i>Kvotefaktor</i></th><th data-text-align="center" data-vertical-align="top"><i>Fartøykvote i tonn</i></th></tr></thead><tbody><tr><td data-text-align="center" data-vertical-align="top">0,35</td><td data-text-align="center" data-vertical-align="top">257</td></tr><tr><td data-text-align="center" data-vertical-align="top">0,75</td><td data-text-align="center" data-vertical-align="top">551</td></tr><tr><td data-text-align="center" data-vertical-align="top">0,85</td><td data-text-align="center" data-vertical-align="top">624</td></tr><tr><td data-text-align="center" data-vertical-align="top">1,00</td><td data-text-align="center" data-vertical-align="top">735</td></tr></tbody></table></article><article class="legalP" id="kapittel-4-paragraf-2-ledd-2">Fiskeridirektoratet avgjør hvilken gruppe det enkelte fartøy med seitråltillatelse tilhører. Ved avgjørelsen skal legges til grunn fartøyets størrelse i henhold til merkeregisteret pr. 1. januar 1998.</article><article class="legalP" id="kapittel-4-paragraf-2-ledd-3">Ved utskifting eller forlengelse til større fartøy etter 1. januar 1998 skal erstatningsfartøyets kvote beregnes etter utskiftingsfartøyets lengde før nevnte skjæringsdato.</article><article class="legalP" id="kapittel-4-paragraf-2-ledd-4">Minst 20% av det enkelte fartøys kvote skal fiskes etter 1. september.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2001-12-12-1404/KAPITTEL_5"><h2>Kapittel 5. Fellesbestemmelser</h2><article class="legalArticle" data-lovdata-URL="LTI/forskrift/2001-12-12-1404/§22" data-name="§22" id="kapittel-5-paragraf-1"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Kombinasjonsdrift</span></h3><article class="legalP" id="kapittel-5-paragraf-1-ledd-1">Fartøy som fisker med flere redskap kan samlet fiske den høyeste maksimalkvoten som gjelder for en av gruppene fartøyet deltar i. Kvantum fisket med det enkelte redskap kan ikke overskride maksimalkvoten for dette redskap. Trålernes fiske med konvensjonelle redskap belastes gruppekvoten til trålerne.</article></article><article class="legalArticle" data-lovdata-URL="LTI/forskrift/2001-12-12-1404/§23" data-name="§23" id="kapittel-5-paragraf-2"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Levering av fangst mv.</span></h3><article class="legalP" id="kapittel-5-paragraf-2-ledd-1">Hvert fartøy kan bare fiske og levere én kvote. Dette gjelder også ved eierendring og utskifting, med unntak av de tilfeller der utskiftingen skyldes forlis.</article><article class="legalP" id="kapittel-5-paragraf-2-ledd-2">Det kvantum som kan fiskes av det enkelte fartøy, må fiskes og leveres av dette fartøyet, og kan ikke overføres til annet fartøy. Det er også forbudt å motta og levere fangst fisket av annet fartøy.</article><article class="legalP" id="kapittel-5-paragraf-2-ledd-3">Bestemmelsen i første ledd annet punktum gjelder ikke trålere.</article></article><article class="legalArticle" data-lovdata-URL="LTI/forskrift/2001-12-12-1404/§24" data-name="§24" id="kapittel-5-paragraf-3"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Stopp i fisket</span></h3><article class="legalP" id="kapittel-5-paragraf-3-ledd-1">Fiskeridirektoratet kan stoppe fisket når totalkvoten, gruppekvotene eller periodekvotene er beregnet oppfisket.</article></article><article class="legalArticle" data-lovdata-URL="LTI/forskrift/2001-12-12-1404/§25" data-name="§25" id="kapittel-5-paragraf-4"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Bemyndigelse</span></h3><article class="legalP" id="kapittel-5-paragraf-4-ledd-1">Fiskeridirektoratet kan endre denne forskrift og fastsette nærmere bestemmelser som er nødvendig for å oppnå en rasjonell og hensiktsmessig utøvelse eller gjennomføring av fisket.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2001-12-12-1404/KAPITTEL_6"><h2>Kapittel 6. Straff og ikrafttredelse</h2><article class="legalArticle" data-lovdata-URL="LTI/forskrift/2001-12-12-1404/§26" data-name="§26" id="kapittel-6-paragraf-1"><h3 class="legalArticleHeader"><span class="legalArticleValue">§ 26</span>. <span class="legalArticleTitle">Straff</span></h3><article class="legalP" id="kapittel-6-paragraf-1-ledd-1">Den som forsettlig eller uaktsomt overtrer bestemmelser gitt i eller i medhold av denne forskrift straffes i henhold til lov av 3. juni 1983 nr. 40 om saltvannsfiske m.v. § 53 og lov av 26. mars 1999 nr. 15 om retten til å delta i fiske og fangst § 29. På samme måte straffes medvirkning og forsøk.</article></article><article class="legalArticle" data-lovdata-URL="LTI/forskrift/2001-12-12-1404/§27" data-name="§27" id="kapittel-6-paragraf-2"><h3 class="legalArticleHeader"><span class="legalArticleValue">§ 27</span>. <span class="legalArticleTitle">Ikrafttredelse</span></h3><article class="legalP" id="kapittel-6-paragraf-2-ledd-1">Denne forskrift trer i kraft 1. januar 2002 og gjelder til og med 31. desember 2002. Samtidig oppheves Fiskeridepartementets forskrift av 19. november 2001 nr. 1288 om adgang til å delta i fisket etter sei med not nord for 62° N for fartøy under 27,5 meter største lengde i 2002.</article></article></section></main></body></html>