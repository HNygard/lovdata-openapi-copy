<!DOCTYPE html><html lang="no"><head><title>Forskrift om auksjon av tillatelser til frekvenser i 900 og 1800 MHz båndene.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-09-17-1087</dd><dt class="dokid">DokumentID</dt><dd class="dokid">LTI/forskrift/2001-09-17-1087</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 11</dd><dt class="dateInForce">I kraft fra</dt><dd class="dateInForce">2001-09-17</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-06-23-39/§2-1</li><li>lov/1995-06-23-39/§5-3</li><li>lov/1995-06-23-39/§10-1</li><li>forskrift/2000-10-03-994/§3</li></ul></dd><dt class="dateOfPublication">Kunngjort</dt><dd class="dateOfPublication">2001-09-25</dd><dt class="journalNumber">Journalnummer</dt><dd class="journalNumber">2001-1079</dd><dt class="titleShort">Korttittel</dt><dd class="titleShort">Forskrift om frekvensene 900 og 1800 MHz</dd><dt class="title">Tittel</dt><dd class="title">Forskrift om auksjon av tillatelser til frekvenser i 900 og 1800 MHz båndene.</dd><dt class="miscInformation">Annet om dokumentet</dt><dd class="miscInformation">Fastsatt av Samferdselsdepartementet 17. september 2001 med hjemmel i av lov 23. juni 1995 nr. 39 om telekommunikasjon (teleloven) § 2-1, jf. § 5-3 og § 10-1, jf. forskrift av 3. oktober 2000 nr. 994 om konsesjon for tilbydere som gis tillatelse til bruk av frekvenser etter teleloven kap. 5 til etablering og drift av samfunnsviktige telenett § 3.</dd><dt class="refid">RefID</dt><dd class="refid">forskrift/2001-09-17-1087</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om auksjon av tillatelser til frekvenser i 900 og 1800 MHz båndene.<ul class="tocSubUl"><li>Kapittel 1: Innledende bestemmelser<ul class="tocSubUl"><li>§ 1. Virkeområde</li><li>§ 2. Formål</li></ul></li><li>Kapittel 2: Auksjon<ul class="tocSubUl"><li>§ 3. Auksjon</li><li>§ 4. Budfrist</li><li>§ 5. Auksjonsgjenstand</li><li>§ 6. Individuelle bud og kombinasjonsbud</li><li>§ 7. Sammenligning av bud</li><li>§ 8. Rangering av bud</li><li>§ 9. Valg av plassering i 900 MHz båndet</li><li>§ 10. Fordeling av tillatelser i 1800 MHz båndet</li><li>§ 11. Underretning</li></ul></li><li>Kapittel 3: Frekvenstak<ul class="tocSubUl"><li>§ 12. Frekvenstak</li><li>§ 13. Relevant interesse</li></ul></li><li>Kapittel 4: Innlevering av bud, mv.<ul class="tocSubUl"><li>§ 14. Formalia</li><li>§ 15. Budet</li><li>§ 16. Tilleggsinformasjon</li><li>§ 17. Selvskyldnergaranti</li><li>§ 18. Åpning av bud</li><li>§ 19. Kvittering</li><li>§ 20. Endring av krav til bud</li><li>§ 21. Etterfølgende bud</li><li>§ 22. Oppdatering av informasjon</li><li>§ 23. Avvisning av bud</li></ul></li><li>Kapittel 5: Tillatelser<ul class="tocSubUl"><li>§ 24. Varighet</li><li>§ 25. Årlig avgift</li></ul></li><li>Kapittel 6: Betaling og utstedelse av tillatelser<ul class="tocSubUl"><li>§ 26. Betaling</li><li>§ 27. Utstedelse av tillatelser</li></ul></li><li>Kapittel 7: Avsluttende bestemmelser<ul class="tocSubUl"><li>§ 28. Klageinstans, unntak fra klageadgang</li><li>§ 29. Lovvalg og jurisdiksjon</li><li>§ 30. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2001-09-17-1087" id="dokument"><h1>Forskrift om auksjon av tillatelser til frekvenser i 900 og 1800 MHz båndene.</h1><section class="section" data-name="kap1" id="kapittel-1" data-lovdata-URL="LTI/forskrift/2001-09-17-1087/KAPITTEL_1"><h2>Kapittel 1: Innledende bestemmelser</h2><article class="legalArticle" data-lovdata-URL="LTI/forskrift/2001-09-17-1087/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-1-ledd-1">Denne forskriften gir bestemmelser om tildeling av frekvenser ved auksjon i frekvensbåndene 880-894,5/925-939,5 MHz og 1710-1771,3/1805–1866,3 MHz til etablering og drift av samfunnsviktige telenett, heretter omtalt som frekvenser i henholdsvis 900 MHz og 1800 MHz båndene.</article></article><article class="legalArticle" data-lovdata-URL="LTI/forskrift/2001-09-17-1087/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Formål</span></h3><article class="legalP" id="kapittel-1-paragraf-2-ledd-1">Formålet med forskriften er å danne grunnlaget for en tildeling av frekvenser i 900 og 1800 MHz båndene ved auksjon, der siktemålet er å:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-2-ledd-1-punkt-1"><article class="legalP" id="kapittel-1-paragraf-2-ledd-1-punkt-1-ledd-1">gjennomføre en objektiv, transparent og ikke-diskriminerende tildeling av frekvensressursene,</article></article></li><li data-li-identifier="b)" data-name="b)"><article class="listArticle" id="kapittel-1-paragraf-2-ledd-1-punkt-2"><article class="legalP" id="kapittel-1-paragraf-2-ledd-1-punkt-2-ledd-1">sikre at frekvensressursene tildeles til de som ut fra forretningsplaner og teknologiske løsninger verdsetter ressursene høyest,</article></article></li><li data-li-identifier="c)" data-name="c)"><article class="listArticle" id="kapittel-1-paragraf-2-ledd-1-punkt-3"><article class="legalP" id="kapittel-1-paragraf-2-ledd-1-punkt-3-ledd-1">sikre virksom konkurranse i markedet for tilgang til offentlige telenett og offentlige teletjenester,</article></article></li><li data-li-identifier="d)" data-name="d)"><article class="listArticle" id="kapittel-1-paragraf-2-ledd-1-punkt-4"><article class="legalP" id="kapittel-1-paragraf-2-ledd-1-punkt-4-ledd-1">sikre at den som får tilgang til frekvensressursene betaler et vederlag til statskassen som gjenspeiler ressursenes økonomiske verdi.</article></article></li></ul></article></article></section><section class="section" data-name="kap2" id="kapittel-2" data-lovdata-URL="LTI/forskrift/2001-09-17-1087/KAPITTEL_2"><h2>Kapittel 2: Auksjon</h2><article class="legalArticle" data-lovdata-URL="LTI/forskrift/2001-09-17-1087/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Auksjon</span></h3><article class="legalP" id="kapittel-2-paragraf-1-ledd-1">Tillatelser til ledige frekvenser i 900 MHz og 1800 MHz båndene, jf. § 1, tildeles i to separate auksjoner som hver består av en lukket budrunde.</article></article><article class="legalArticle" data-lovdata-URL="LTI/forskrift/2001-09-17-1087/§4" data-name="§4" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Budfrist</span></h3><article class="legalP" id="kapittel-2-paragraf-2-ledd-1">Post- og teletilsynet kunngjør budfrist for hver runde. Fristen for innlevering av bud på frekvenser i 1800 MHz båndene kunngjøres etter at frekvensene i 900 MHz båndet er tildelt.</article><article class="legalP" id="kapittel-2-paragraf-2-ledd-2">Inntil kunngjort frist er utløpt kan Post- og teletilsynet bestemme at budfristen skal forlenges.</article></article><article class="legalArticle" data-lovdata-URL="LTI/forskrift/2001-09-17-1087/§5" data-name="§5" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Auksjonsgjenstand</span></h3><article class="legalP" id="kapittel-2-paragraf-3-ledd-1">Det gis bud på ideelle frekvensblokker. Med ideelle frekvensblokker menes i denne sammenheng blokker av en bestemt båndbredde uten forhåndsdefinert plassering i frekvensspekteret.</article></article><article class="legalArticle" data-lovdata-URL="LTI/forskrift/2001-09-17-1087/§6" data-name="§6" id="kapittel-2-paragraf-4"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Individuelle bud og kombinasjonsbud</span></h3><article class="legalP" id="kapittel-2-paragraf-4-ledd-1">Det kan gis bud på flere individuelle frekvensblokker eller på en kombinasjon av to eller flere frekvensblokker. Bud på flere individuelle frekvensblokker fra samme budgiver kan være ulike.</article></article><article class="legalArticle" data-lovdata-URL="LTI/forskrift/2001-09-17-1087/§7" data-name="§7" id="kapittel-2-paragraf-5"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Sammenligning av bud</span></h3><article class="legalP" id="kapittel-2-paragraf-5-ledd-1">Post- og teletilsynet avgjør om budene er i samsvar med kravene i § 14 – § 17.</article><article class="legalP" id="kapittel-2-paragraf-5-ledd-2">Post- og teletilsynet identifiserer budene som samlet gir høyest proveny og som ikke er i strid med bestemmelsen om frekvenstak i § 12. Foreligger det alternative bud som samlet gir det høyeste provenyet, avgjør Post- og teletilsynet vinnende samling av bud ved loddtrekning.</article><article class="legalP" id="kapittel-2-paragraf-5-ledd-3">Unntak etter § 13, annet ledd, vil ikke bli gitt mellom tidspunktet for åpning av bud til utstedelse av tillatelser.</article></article><article class="legalArticle" data-lovdata-URL="LTI/forskrift/2001-09-17-1087/§8" data-name="§8" id="kapittel-2-paragraf-6"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Rangering av bud</span></h3><article class="legalP" id="kapittel-2-paragraf-6-ledd-1">Post- og teletilsynet rangerer budene som får tilslag etter § 7, annet ledd, fra høyeste til laveste bud. Kombinasjonsbud rangeres ut fra budets pålydende dividert med antall frekvensblokker i kombinasjonen. Rangeringen av bud med samme pålydende avgjøres av Post- og teletilsynet ved loddtrekning.</article></article><article class="legalArticle" data-lovdata-URL="LTI/forskrift/2001-09-17-1087/§9" data-name="§9" id="kapittel-2-paragraf-7"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Valg av plassering i 900 MHz båndet</span></h3><article class="legalP" id="kapittel-2-paragraf-7-ledd-1">Budgiver kan velge plassering av frekvensblokker i frekvensspekteret i 900 MHz båndet i den rekkefølgen som fremgår av rangeringen etter § 8.</article><article class="legalP" id="kapittel-2-paragraf-7-ledd-2">Det fastsettes frist for skriftlig underretning til Post- og teletilsynet om valg av plassering i frekvensspekteret. Ved manglende underretning avgjør Post- og teletilsynet plasseringen i frekvensspekteret etter at andre budgivere har underrettet om sine valg.</article></article><article class="legalArticle" data-lovdata-URL="LTI/forskrift/2001-09-17-1087/§10" data-name="§10" id="kapittel-2-paragraf-8"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Fordeling av tillatelser i 1800 MHz båndet</span></h3><article class="legalP" id="kapittel-2-paragraf-8-ledd-1">Post- og teletilsynet fordeler plasseringen av frekvensblokker i frekvensspekteret i 1800 MHz båndet mellom budgiverne som har fått budene akseptert.</article></article><article class="legalArticle" data-lovdata-URL="LTI/forskrift/2001-09-17-1087/§11" data-name="§11" id="kapittel-2-paragraf-9"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Underretning</span></h3><article class="legalP" id="kapittel-2-paragraf-9-ledd-1">Post- og teletilsynet underretter hver budgiver om frekvensblokker som er tildelt og om beløpet som skal betales.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2001-09-17-1087/KAPITTEL_3"><h2>Kapittel 3: Frekvenstak</h2><article class="legalArticle" data-lovdata-URL="LTI/forskrift/2001-09-17-1087/§12" data-name="§12" id="kapittel-3-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Frekvenstak</span></h3><article class="legalP" id="kapittel-3-paragraf-1-ledd-1">Ingen kan inneha en relevant interesse i mer enn 14,4 MHz paret båndbredde i 900 MHz båndet i båndet.</article><article class="legalP" id="kapittel-3-paragraf-1-ledd-2">Ingen kan inneha en samlet relevant interesse i mer enn 37,6 MHz paret båndbredde i 900 og 1800 MHz båndene.</article></article><article class="legalArticle" data-lovdata-URL="LTI/forskrift/2001-09-17-1087/§13" data-name="§13" id="kapittel-3-paragraf-2"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Relevant interesse</span></h3><article class="legalP" id="kapittel-3-paragraf-2-ledd-1">Følgende eierinteresse eller annen interesse i foretak med rett til frekvenser i 900 og 1800 MHz båndene anses relevant i forhold til § 12:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-2-ledd-1-punkt-1"><article class="legalP" id="kapittel-3-paragraf-2-ledd-1-punkt-1-ledd-1">Bestemmende innflytelse. Med bestemmende innflytelse menes besittelse av aksjer eller andeler slik at de representerer flertallet av stemmene i et foretak, eller enhver annen form for faktisk bestemmende innflytelse, inkludert negativ kontroll.</article></article></li><li data-li-identifier="b)" data-name="b)"><article class="listArticle" id="kapittel-3-paragraf-2-ledd-1-punkt-2"><article class="legalP" id="kapittel-3-paragraf-2-ledd-1-punkt-2-ledd-1">Eierskap av aksjer eller andeler som representerer 20 prosent av et foretak.</article></article></li><li data-li-identifier="c)" data-name="c)"><article class="listArticle" id="kapittel-3-paragraf-2-ledd-1-punkt-3"><article class="legalP" id="kapittel-3-paragraf-2-ledd-1-punkt-3-ledd-1">Indirekte eierinteresse gjennom ett eller flere mellomliggende foretak beregnes ved å multiplisere eierandelen for hvert ledd i den vertikale eierskapskjeden. Et ledd med eierinteresse på 50 prosent eller annen faktisk kontroll i samsvar med bokstav a) skal i beregningen anses som en 100 prosent interesse.</article></article></li></ul></article><article class="legalP" id="kapittel-3-paragraf-2-ledd-2">Samferdselsdepartementet kan gjøre unntak fra bestemmelsene i denne paragrafen.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2001-09-17-1087/KAPITTEL_4"><h2>Kapittel 4: Innlevering av bud, mv.</h2><article class="legalArticle" data-lovdata-URL="LTI/forskrift/2001-09-17-1087/§14" data-name="§14" id="kapittel-4-paragraf-1"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Formalia</span></h3><article class="legalP" id="kapittel-4-paragraf-1-ledd-1">For deltakelse i auksjonen skal det leveres bud, selvskyldnergaranti og tilleggsinformasjon. Det skal leveres ett originaleksemplar av bud og selvskyldnergaranti. Tilleggsinformasjonen skal leveres i tre kopier. Dokumentene skal være på norsk eller engelsk og leveres Post- og teletilsynet i lukket konvolutt merket med «900 MHz bud» eller «1800 MHz bud» og budgivers navn innen frist fastsatt i medhold av § 4.</article></article><article class="legalArticle" data-lovdata-URL="LTI/forskrift/2001-09-17-1087/§15" data-name="§15" id="kapittel-4-paragraf-2"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Budet</span></h3><article class="legalP" id="kapittel-4-paragraf-2-ledd-1">Bud skal være ubetingede, ugjenkallelige og uttrykt i norske kroner.</article><article class="legalP" id="kapittel-4-paragraf-2-ledd-2">Budet skal gis på særskilt skjema utarbeidet av Post- og teletilsynet, være signert av personer som har fullmakt til å forplikte budgiveren og inneholde opplysninger om budgiverens navn og de beløp som bys. Budskjemaet skal ikke påføres endringer eller tillegg.</article></article><article class="legalArticle" data-lovdata-URL="LTI/forskrift/2001-09-17-1087/§16" data-name="§16" id="kapittel-4-paragraf-3"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Tilleggsinformasjon</span></h3><article class="legalP" id="kapittel-4-paragraf-3-ledd-1">Følgende opplysninger skal gis sammen med budet:<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-3-ledd-1-punkt-1"><article class="legalP" id="kapittel-4-paragraf-3-ledd-1-punkt-1-ledd-1">Budgiverens navn og adresse, telefonnummer, faksnummer og e-postadresse og opplysninger om hvor budgiveren kan nås på arbeidsdager mellom 9.00 og 17.00 lokal tid.</article></article></li><li data-li-identifier="b)" data-name="b)"><article class="listArticle" id="kapittel-4-paragraf-3-ledd-1-punkt-2"><article class="legalP" id="kapittel-4-paragraf-3-ledd-1-punkt-2-ledd-1">Informasjon om og dokumentasjon av navn, adresse og signatur for person eller personer som har fullmakt til å forplikte budgiveren i forbindelse med auksjonen.</article></article></li><li data-li-identifier="c)" data-name="c)"><article class="listArticle" id="kapittel-4-paragraf-3-ledd-1-punkt-3"><article class="legalP" id="kapittel-4-paragraf-3-ledd-1-punkt-3-ledd-1">En bekreftet kopi av budgiverens vedtekter eller tilsvarende dokument.</article></article></li><li data-li-identifier="d)" data-name="d)"><article class="listArticle" id="kapittel-4-paragraf-3-ledd-1-punkt-4"><article class="legalP" id="kapittel-4-paragraf-3-ledd-1-punkt-4-ledd-1">En erklæring fra personer med fullmakt til å binde budgiveren som bekrefter at budgiveren, eller relevante deltakere der budgiveren er et kompaniskap, konsortium eller lignende; <ul class="defaultList"><li data-li-identifier="1." data-name="1."><article class="listArticle" id="kapittel-4-paragraf-3-ledd-1-punkt-4-ledd-1-punkt-1"><article class="legalP" id="kapittel-4-paragraf-3-ledd-1-punkt-4-ledd-1-punkt-1-ledd-1">ikke er under konkursbehandling, avvikling eller har innstilt sine betalinger,</article></article></li><li data-li-identifier="2." data-name="2."><article class="listArticle" id="kapittel-4-paragraf-3-ledd-1-punkt-4-ledd-1-punkt-2"><article class="legalP" id="kapittel-4-paragraf-3-ledd-1-punkt-4-ledd-1-punkt-2-ledd-1">ikke er gjenstand for begjæring om konkurs eller avvikling eller kjennelse om forenklet konkursbehandling eller lignende,</article></article></li><li data-li-identifier="3." data-name="3."><article class="listArticle" id="kapittel-4-paragraf-3-ledd-1-punkt-4-ledd-1-punkt-3"><article class="legalP" id="kapittel-4-paragraf-3-ledd-1-punkt-4-ledd-1-punkt-3-ledd-1">er etablert i henhold til lovgivningen der budgiveren har sitt forretningskontor.</article></article></li></ul></article></article></li><li data-li-identifier="e)" data-name="e)"><article class="listArticle" id="kapittel-4-paragraf-3-ledd-1-punkt-5"><article class="legalP" id="kapittel-4-paragraf-3-ledd-1-punkt-5-ledd-1">Detaljert og uttømmende oppgave over budgiverens eierskapsstruktur inkludert interesser i foretak som budgiveren ville anses å ha en relevant interesse i etter § 13.</article></article></li><li data-li-identifier="f)" data-name="f)"><article class="listArticle" id="kapittel-4-paragraf-3-ledd-1-punkt-6"><article class="legalP" id="kapittel-4-paragraf-3-ledd-1-punkt-6-ledd-1">Sammendrag av eventuelle avtaler som gir noen bestemmende innflytelse over budgiveren jf. § 13 bokstav a.</article></article></li></ul></article></article><article class="legalArticle" data-lovdata-URL="LTI/forskrift/2001-09-17-1087/§17" data-name="§17" id="kapittel-4-paragraf-4"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Selvskyldnergaranti</span></h3><article class="legalP" id="kapittel-4-paragraf-4-ledd-1">Selvskyldnergaranti skal være utstedt av en finansieringsinstitusjon registrert i EØS-området, lyde på et beløp tilsvarende summen av budgiverens bud og ellers oppfylle vilkår fastsatt av Post- og teletilsynet. Garantien gjelder for 6 måneder fra budfristen eller til auksjonssummen er innbetalt eller budgiveren ikke lenger er bundet av budet, jf. § 27, annet ledd.</article></article><article class="legalArticle" data-lovdata-URL="LTI/forskrift/2001-09-17-1087/§18" data-name="§18" id="kapittel-4-paragraf-5"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Åpning av bud</span></h3><article class="legalP" id="kapittel-4-paragraf-5-ledd-1">Åpning av bud finner sted i internt møte hos Post- og teletilsynet. Tidspunkt for åpning av bud fastsettes av Post- og teletilsynet før utløpet av budfristen etter § 4.</article></article><article class="legalArticle" data-lovdata-URL="LTI/forskrift/2001-09-17-1087/§19" data-name="§19" id="kapittel-4-paragraf-6"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Kvittering</span></h3><article class="legalP" id="kapittel-4-paragraf-6-ledd-1">Post- og teletilsynet skal utstede kvittering for at budet er mottatt.</article></article><article class="legalArticle" data-lovdata-URL="LTI/forskrift/2001-09-17-1087/§20" data-name="§20" id="kapittel-4-paragraf-7"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Endring av krav til bud</span></h3><article class="legalP" id="kapittel-4-paragraf-7-ledd-1">Post- og teletilsynet kan endre eller utfylle reglene i § 14 – § 17 om krav til budets form og innhold.</article></article><article class="legalArticle" data-lovdata-URL="LTI/forskrift/2001-09-17-1087/§21" data-name="§21" id="kapittel-4-paragraf-8"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Etterfølgende bud</span></h3><article class="legalP" id="kapittel-4-paragraf-8-ledd-1">Før utløpet av budfristen etter § 4 kan en budgiver legge inn ytterligere bud.</article></article><article class="legalArticle" data-lovdata-URL="LTI/forskrift/2001-09-17-1087/§22" data-name="§22" id="kapittel-4-paragraf-9"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Oppdatering av informasjon</span></h3><article class="legalP" id="kapittel-4-paragraf-9-ledd-1">Budgivere skal umiddelbart informere Post- og teletilsynet om endringer i forhold som omfattes av § 16.</article></article><article class="legalArticle" data-lovdata-URL="LTI/forskrift/2001-09-17-1087/§23" data-name="§23" id="kapittel-4-paragraf-10"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Avvisning av bud</span></h3><article class="legalP" id="kapittel-4-paragraf-10-ledd-1">Bud som mottas etter at budfristen etter § 4 er utløpt avvises og returneres uåpnet.</article><article class="legalP" id="kapittel-4-paragraf-10-ledd-2">Bud som ikke oppfyller kravene i § 14 – § 17 avvises.</article><article class="legalP" id="kapittel-4-paragraf-10-ledd-3">Samferdselsdepartementet kan i særlige tilfeller gjøre unntak fra første ledd.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2001-09-17-1087/KAPITTEL_5"><h2>Kapittel 5: Tillatelser</h2><article class="legalArticle" data-lovdata-URL="LTI/forskrift/2001-09-17-1087/§24" data-name="§24" id="kapittel-5-paragraf-1"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Varighet</span></h3><article class="legalP" id="kapittel-5-paragraf-1-ledd-1">Tillatelsene som utstedes etter auksjonen utløper uten ytterligere varsel 31. desember 2013.</article></article><article class="legalArticle" data-lovdata-URL="LTI/forskrift/2001-09-17-1087/§25" data-name="§25" id="kapittel-5-paragraf-2"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Årlig avgift</span></h3><article class="legalP" id="kapittel-5-paragraf-2-ledd-1">Det skal betales en årlig avgift for frekvensene i 900 og 1800 MHz båndene, jf. teleloven § 10-1, annet ledd og årlige budsjettvedtak av Stortinget. Avgiften skal betales årlig med forfall 1. august hvert år. Det skal betales kroner 200.000,- pr. duplex-kanal (2 x 200 KHz) pr. år for den initielle tildelingen. Første gangs betaling blir 1. august 2002.</article><article class="legalP" id="kapittel-5-paragraf-2-ledd-2">Samferdselsdepartementet kan som følge av hensynet til effektiv utnyttelse av frekvensene endre avgiftsnivået for tildelte frekvenser og for eventuelle fremtidige tildelinger av frekvenser.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2001-09-17-1087/KAPITTEL_6"><h2>Kapittel 6: Betaling og utstedelse av tillatelser</h2><article class="legalArticle" data-lovdata-URL="LTI/forskrift/2001-09-17-1087/§26" data-name="§26" id="kapittel-6-paragraf-1"><h3 class="legalArticleHeader"><span class="legalArticleValue">§ 26</span>. <span class="legalArticleTitle">Betaling</span></h3><article class="legalP" id="kapittel-6-paragraf-1-ledd-1">Budgiver som underrettes etter § 11 skal betale innen 14 dager fra slik underretning er kommet frem. Beløpet som skal betales er lik det som fremgår av det aksepterte budet og betales på den måten Samferdselsdepartementet bestemmer.</article></article><article class="legalArticle" data-lovdata-URL="LTI/forskrift/2001-09-17-1087/§27" data-name="§27" id="kapittel-6-paragraf-2"><h3 class="legalArticleHeader"><span class="legalArticleValue">§ 27</span>. <span class="legalArticleTitle">Utstedelse av tillatelser</span></h3><article class="legalP" id="kapittel-6-paragraf-2-ledd-1">Nødvendige tillatelser for bruk av tildelte frekvenser til etablering og drift av offentlig telenett utstedes etter at Samferdselsdepartementet har mottatt betaling som nevnt i § 26.</article><article class="legalP" id="kapittel-6-paragraf-2-ledd-2">Post- og teletilsynet informerer budgivere som ikke har fått sitt bud akseptert om at de ikke lengre er bundet av sine bud etter at tillatelsene er utstedt.</article><article class="legalP" id="kapittel-6-paragraf-2-ledd-3">Post- og teletilsynet publiserer opplysninger om resultatet av auksjonen, herunder hvem som har blitt tildelt frekvenstillatelser og til hvilken pris.</article></article></section><section class="section" data-name="kap7" id="kapittel-7" data-lovdata-URL="LTI/forskrift/2001-09-17-1087/KAPITTEL_7"><h2>Kapittel 7: Avsluttende bestemmelser</h2><article class="legalArticle" data-lovdata-URL="LTI/forskrift/2001-09-17-1087/§28" data-name="§28" id="kapittel-7-paragraf-1"><h3 class="legalArticleHeader"><span class="legalArticleValue">§ 28</span>. <span class="legalArticleTitle">Klageinstans, unntak fra klageadgang</span></h3><article class="legalP" id="kapittel-7-paragraf-1-ledd-1">Post- og teletilsynets avgjørelser i medhold av § 4 og § 7 – § 10 kan ikke påklages.</article></article><article class="legalArticle" data-lovdata-URL="LTI/forskrift/2001-09-17-1087/§29" data-name="§29" id="kapittel-7-paragraf-2"><h3 class="legalArticleHeader"><span class="legalArticleValue">§ 29</span>. <span class="legalArticleTitle">Lovvalg og jurisdiksjon</span></h3><article class="legalP" id="kapittel-7-paragraf-2-ledd-1">Enhver tvist mellom staten, herunder Post- og teletilsynet, og en budgiver eller innehaver av frekvenstillatelser avgjøres etter norsk rett og er underlagt norske domstolers jurisdiksjon.</article><article class="legalP" id="kapittel-7-paragraf-2-ledd-2">Dersom budgiver eller innehaver av frekvenstillatelse etter alminnelige regler ikke har verneting i Norge, er innlevering av bud å anse som vedtagelse av verneting ved Oslo byrett.</article></article><article class="legalArticle" data-lovdata-URL="LTI/forskrift/2001-09-17-1087/§30" data-name="§30" id="kapittel-7-paragraf-3"><h3 class="legalArticleHeader"><span class="legalArticleValue">§ 30</span>. <span class="legalArticleTitle">Ikrafttredelse</span></h3><article class="legalP" id="kapittel-7-paragraf-3-ledd-1">Forskriften trer i kraft straks.</article></article></section></main></body></html>