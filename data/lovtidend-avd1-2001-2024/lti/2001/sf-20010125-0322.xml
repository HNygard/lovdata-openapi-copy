<!DOCTYPE html><html lang="no"><head><title>Forskrift for eksamener ved Universitetet i Tromsø.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-01-25-322</dd><dt class="dokid">DokumentID</dt><dd class="dokid">LTI/forskrift/2001-01-25-322</dd><dt class="ministry">Departement</dt><dd class="ministry"><ul><li>Kirke-, utdannings- og forskningsdepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 4</dd><dt class="dateInForce">I kraft fra</dt><dd class="dateInForce">2001-01-25</dd><dt class="changesToDocuments">Endrer</dt><dd class="changesToDocuments"><ul><li>forskrift/1996-03-14-707</li><li>forskrift/1996-03-14-707</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-22/§50</li></ul></dd><dt class="dateOfPublication">Kunngjort</dt><dd class="dateOfPublication">2001-04-10</dd><dt class="journalNumber">Journalnummer</dt><dd class="journalNumber">2001-0397</dd><dt class="titleShort">Korttittel</dt><dd class="titleShort">Forskrift om eksamener ved UiT</dd><dt class="title">Tittel</dt><dd class="title">Forskrift for eksamener ved Universitetet i Tromsø.</dd><dt class="miscInformation">Annet om dokumentet</dt><dd class="miscInformation">Fastsatt av styret for Universitetet i Tromsø 25. januar 2001 med hjemmel i lov av 12. mai 1995 nr. 22 om universiteter og høgskoler § 50 nr. 6.</dd><dt class="refid">RefID</dt><dd class="refid">forskrift/2001-01-25-322</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift for eksamener ved Universitetet i Tromsø.<ul class="tocSubUl"><li>Kapittel I. Alminnelige bestemmelser<ul class="tocSubUl"><li>§ 1. Forskriftens virkeområde</li><li>§ 2. Registrering, eksamensmelding og søknad om særlig tilrettelegging under eksamen</li><li>§ 3. Oppmeldingskrav</li><li>§ 4. Dispensasjon fra fristene for registrering, eksamensmelding og søknad om særlig tilrettelegging under eksamen</li><li>§ 5. Emneeksamener</li><li>§ 6. Tidspunkt for emneeksamener</li><li>§ 7. Tidspunkt for avsluttende hovedfags- og kandidateksamener</li><li>§ 8. Kunngjøring av oppmeldte kandidater</li><li>§ 9. Eksamenslokaler</li><li>§ 10. Karakterfastsettelse</li></ul></li><li>Kapittel II. Fravær og trekk fra eksamen<ul class="tocSubUl"><li>§ 11. Trekk fra eksamen</li><li>§ 12. Sykdom og andre særskilte grunner til fravær i forbindelse med eksamen</li><li>§ 13. Sykdom ved hjemmeeksamen</li></ul></li><li>Kapittel III. Ny eksamen<ul class="tocSubUl"><li>§ 14. Adgangen til å framstille seg til samme eksamen</li><li>§ 15. Utsatt prøve grunnet sykdom ved eksamen eller andre særlige grunner</li><li>§ 16. Adgang til ny eksamen for kandidater som ikke består ordinær eksamen</li><li>§ 17. Ekstraordinær eksamen</li><li>§ 18. Adgang til å avlegge eksamen etter tidligere ordning ved endringer i studieplanen</li></ul></li><li>Kapittel IV. Særlig tilrettelegging under eksamen<ul class="tocSubUl"><li>§ 19. Søknad om særlig tilrettelegging under eksamen</li><li>§ 20. Funksjonshemninger og akutte lidelser</li><li>§ 21. Spesifikke lese- og/eller skrivevansker</li><li>§ 22. Graviditet eller amming</li><li>§ 23. Utvidet eksamenstid under hjemmeeksamen</li><li>§ 24. Norsk som fremmedspråk</li></ul></li><li>Kapittel V. Hovedfagsoppgaver, avhandlinger mv.<ul class="tocSubUl"><li>§ 25. Hovedfags- og kandidatavhandlinger</li><li>§ 26. Semesteroppgaver, vekttallsgivende arbeidsoppgaver, cand.mag.-oppgaver o.l.</li></ul></li><li>Kapittel VI. Sensur, karakterutskrift, vitnemål<ul class="tocSubUl"><li>§ 27. Sensur</li><li>§ 28. Justerende muntlig eksamen</li><li>§ 29. Karakterutskrift og vitnemål</li></ul></li><li>Kapittel VII. Klagebehandling<ul class="tocSubUl"><li>§ 30. Klage over saksbehandling og formelle feil ved gjennomføring av eksamen eller sensur</li><li>§ 31. Begrunnelse for karakterfastsetting</li><li>§ 32. Klage over karakterfastsetting</li></ul></li><li>Kapittel VIII. Sluttbestemmelser<ul class="tocSubUl"><li>§ 33. Ikrafttredelse</li><li>§ 34. Oppheving av andre forskrifter ved Universitetet i Tromsø</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2001-01-25-322" id="dokument"><h1>Forskrift for eksamener ved Universitetet i Tromsø.</h1><section class="section" data-name="kapI" id="kapittel-1" data-lovdata-URL="LTI/forskrift/2001-01-25-322/KAPITTEL_1"><h2>Kapittel I. Alminnelige bestemmelser</h2><article class="legalArticle" data-lovdata-URL="LTI/forskrift/2001-01-25-322/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Forskriftens virkeområde</span></h3><article class="legalP" id="kapittel-1-paragraf-1-ledd-1">Denne forskriften gjelder studentenes rettigheter og plikter i forbindelse med avvikling av eksamen ved Universitetet i Tromsø. Forskriften gjelder sålangt den passer også for eksamenskandidater som ikke er tatt opp som studenter ved det aktuelle faget eller studiet.</article><article class="legalP" id="kapittel-1-paragraf-1-ledd-2">Avdelingene selv kan gi utfyllende regler i henhold til denne forskriften om forhold som er særegne for den enkelte eksamen. Disse skal ikke kunne innebære inngrep i de rettigheter og plikter som studenten har etter eksamensforskriften.</article></article><article class="legalArticle" data-lovdata-URL="LTI/forskrift/2001-01-25-322/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Registrering, eksamensmelding og søknad om særlig tilrettelegging under eksamen</span></h3><article class="legalP" id="kapittel-1-paragraf-2-ledd-1">Eksamenskandidater må registrere seg som student og levere eksamensmelding til alle fag, emner, kurs, feltkurs/ekskursjoner som gir vekttall innen de til enhver tid gjeldende frister. Fristene for å registrere seg som student og melde seg til eksamen kunngjøres på veven, i undervisningskatalogen og ved oppslag på avdelingene og Studentekspedisjonen.</article><article class="legalP" id="kapittel-1-paragraf-2-ledd-2">Frist for å søke om særlig tilrettelegging er sammenfallende med fristen for å levere eksamensmelding. Det gjelder egne frister for melding til utsatt prøve, kontinuasjonseksamen og tidlig eksamen i undervisningsfritt semester.</article></article><article class="legalArticle" data-lovdata-URL="LTI/forskrift/2001-01-25-322/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Oppmeldingskrav</span></h3><article class="legalP" id="kapittel-1-paragraf-3-ledd-1">Før oppmelding til en eksamen må studenten ha gjennomgått de kurs og øvelser mv. som kreves i henhold til studieplanen. Den enkelte avdeling kan i særlige tilfeller dispensere fra kravene.</article></article><article class="legalArticle" data-lovdata-URL="LTI/forskrift/2001-01-25-322/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Dispensasjon fra fristene for registrering, eksamensmelding og søknad om særlig tilrettelegging under eksamen</span></h3><article class="legalP" id="kapittel-1-paragraf-4-ledd-1">Universitetsdirektøren kan gi dispensasjon fra fristene for registrering, eksamensmelding og søknad om særlig tilrettelegging under eksamen i følgende tilfeller:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-4-ledd-1-punkt-1"><article class="legalP" id="kapittel-1-paragraf-4-ledd-1-punkt-1-ledd-1">ved sykdom på dagen for fristens utløp, dokumentert ved legeattest</article></article></li><li data-li-identifier="b)" data-name="b)"><article class="listArticle" id="kapittel-1-paragraf-4-ledd-1-punkt-2"><article class="legalP" id="kapittel-1-paragraf-4-ledd-1-punkt-2-ledd-1">ved dødsfall i nærmeste familie</article></article></li><li data-li-identifier="c)" data-name="c)"><article class="listArticle" id="kapittel-1-paragraf-4-ledd-1-punkt-3"><article class="legalP" id="kapittel-1-paragraf-4-ledd-1-punkt-3-ledd-1">det første semesteret en utenlandsk student er registrert ved Universitetet</article></article></li><li data-li-identifier="d)" data-name="d)"><article class="listArticle" id="kapittel-1-paragraf-4-ledd-1-punkt-4"><article class="legalP" id="kapittel-1-paragraf-4-ledd-1-punkt-4-ledd-1">når studenten deltar i et gruppearbeid som direkte inngår som del av den eksamen det gjelder, og eksamen ikke kan gjennomføres for de andre i gruppen uten at denne kandidaten er med</article></article></li><li data-li-identifier="e)" data-name="e)"><article class="listArticle" id="kapittel-1-paragraf-4-ledd-1-punkt-5"><article class="legalP" id="kapittel-1-paragraf-4-ledd-1-punkt-5-ledd-1">den eksamen/de eksamener det gjelder vil føre til fullført universitetsgrad.</article></article></li></ul></article><article class="legalP" id="kapittel-1-paragraf-4-ledd-2">Søknader som mottas senere enn fire uker etter at fristen har utløpt, behandles ikke. Avslag på søknad om dispensasjon fra fristene kan påklages. Styrets klagenemnd er klageinstans.</article></article><article class="legalArticle" data-lovdata-URL="LTI/forskrift/2001-01-25-322/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Emneeksamener</span></h3><article class="legalP" id="kapittel-1-paragraf-5-ledd-1">En eksamen kan bestå av en eller flere eksamensformer som skriftlige, muntlige eller praktiske prøver. Muntlig eksamen kan også være justerende i forhold til endelig karakter.</article></article><article class="legalArticle" data-lovdata-URL="LTI/forskrift/2001-01-25-322/§6" data-name="§6" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Tidspunkt for emneeksamener</span></h3><article class="legalP" id="kapittel-1-paragraf-6-ledd-1">Tidspunkt for skriftlige eksamener i Universitetets lokaler fastsettes av den enkelte avdeling i samråd med eksamensinspektøren. Eksamensdatoer kunngjøres på veven, i undervisningskatalogen og ved oppslag på avdelingene og i Studentekspedisjonen.</article><article class="legalP" id="kapittel-1-paragraf-6-ledd-2">Tidspunkt for skriftlige hjemmeeksamener og muntlige eksamener fastsettes av den enkelte avdeling. Avdelingene sørger for tilfredsstillende kunngjøring av eksamensdatoene.</article><article class="legalP" id="kapittel-1-paragraf-6-ledd-3">Fastlagte eksamensdatoer flyttes normalt ikke. Kandidatene har selv ansvar for at de ikke melder seg til eksamener som avvikles samtidig.</article></article><article class="legalArticle" data-lovdata-URL="LTI/forskrift/2001-01-25-322/§7" data-name="§7" id="kapittel-1-paragraf-7"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Tidspunkt for avsluttende hovedfags- og kandidateksamener</span></h3><article class="legalP" id="kapittel-1-paragraf-7-ledd-1">Avsluttende hovedfags- eller kandidateksamen i vårsemesteret kan avlegges i tidsrommet 1. januar – 31. juli. Tilsvarende frist for høstsemesteret er 31. desember. Kandidater som tar avsluttende eksamen etter 31. juli / 31. desember må registrere seg for henholdsvis påfølgende høst- og vårsemester før vitnemål kan bli utskrevet.</article></article><article class="legalArticle" data-lovdata-URL="LTI/forskrift/2001-01-25-322/§8" data-name="§8" id="kapittel-1-paragraf-8"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Kunngjøring av oppmeldte kandidater</span></h3><article class="legalP" id="kapittel-1-paragraf-8-ledd-1">Kunngjøring av oppmeldte kandidater til eksamen gjøres ved utsending av kvitteringsbrev til studenter som har meldt seg til eksamen, samt ved oppslag av kandidatlister ved den enkelte avdeling.</article><article class="legalP" id="kapittel-1-paragraf-8-ledd-2">Kunngjøring av hovedfags- og kandidateksamener skjer ved individuelle oppslag på den enkelte avdeling og i Studentekspedisjonen.</article><article class="legalP" id="kapittel-1-paragraf-8-ledd-3">Den enkelte eksamenskandidat har selv ansvaret for å rette opp eller melde fra om eventuelle feil og mangler ved eksamensmeldingen, og melde fra om endring i bostedsadressen.</article></article><article class="legalArticle" data-lovdata-URL="LTI/forskrift/2001-01-25-322/§9" data-name="§9" id="kapittel-1-paragraf-9"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Eksamenslokaler</span></h3><article class="legalP" id="kapittel-1-paragraf-9-ledd-1">Det praktiske arrangement av skriftlige skoleeksamener forestås av eksamensinspektøren. Eksamenene avvikles i de lokaler som Universitetet disponerer til formålet.</article><article class="legalP" id="kapittel-1-paragraf-9-ledd-2">Ved organisert desentralisert undervisning kan det etter søknad til universitetsdirektøren gis anledning til desentralisert eksamensavvikling. Det skal være påmeldt minst 10 kandidater etter at trekkfristen er utløpt for at en eksamen tillates avviklet utenfor Universitetet i Tromsø.</article><article class="legalP" id="kapittel-1-paragraf-9-ledd-3">Muntlige eksamener arrangeres av avdelingene i de lokaler avdelingene bestemmer.</article></article><article class="legalArticle" data-lovdata-URL="LTI/forskrift/2001-01-25-322/§10" data-name="§10" id="kapittel-1-paragraf-10"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Karakterfastsettelse</span></h3><article class="legalP" id="kapittel-1-paragraf-10-ledd-1">Det brukes følgende alternative karaktersystemer; ved tallkarakterer benyttes vanlige forhøyningsregler:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-10-ledd-1-punkt-1"><article class="legalP" id="kapittel-1-paragraf-10-ledd-1-punkt-1-ledd-1">Laudabilis prae ceteris 1.0 – 1.5 <ul class="defaultList"><li><article class="listArticle" id="kapittel-1-paragraf-10-ledd-1-punkt-1-ledd-1-punkt-1"><article class="legalP" id="kapittel-1-paragraf-10-ledd-1-punkt-1-ledd-1-punkt-1-ledd-1">Laudabilis 1.6 – 2.5</article></article></li><li><article class="listArticle" id="kapittel-1-paragraf-10-ledd-1-punkt-1-ledd-1-punkt-2"><article class="legalP" id="kapittel-1-paragraf-10-ledd-1-punkt-1-ledd-1-punkt-2-ledd-1">Haud illaudabilis 2.6 – 3.2</article></article></li><li><article class="listArticle" id="kapittel-1-paragraf-10-ledd-1-punkt-1-ledd-1-punkt-3"><article class="legalP" id="kapittel-1-paragraf-10-ledd-1-punkt-1-ledd-1-punkt-3-ledd-1">Non contemnendus 3.3 – 4.0</article></article></li><li><article class="listArticle" id="kapittel-1-paragraf-10-ledd-1-punkt-1-ledd-1-punkt-4"><article class="legalP" id="kapittel-1-paragraf-10-ledd-1-punkt-1-ledd-1-punkt-4-ledd-1">Immaturus uten tallverdi</article></article></li><li><article class="listArticle" id="kapittel-1-paragraf-10-ledd-1-punkt-1-ledd-1-punkt-5"><article class="legalP" id="kapittel-1-paragraf-10-ledd-1-punkt-1-ledd-1-punkt-5-ledd-1">Kandidater som får dårligere karakter enn 4.0 har ikke bestått.</article></article></li></ul></article></article></li><li data-li-identifier="b)" data-name="b)"><article class="listArticle" id="kapittel-1-paragraf-10-ledd-1-punkt-2"><article class="legalP" id="kapittel-1-paragraf-10-ledd-1-punkt-2-ledd-1">Bestått/ikke bestått</article></article></li><li data-li-identifier="c)" data-name="c)"><article class="listArticle" id="kapittel-1-paragraf-10-ledd-1-punkt-3"><article class="legalP" id="kapittel-1-paragraf-10-ledd-1-punkt-3-ledd-1">Laudabilis til og med 2.15 <ul class="defaultList"><li><article class="listArticle" id="kapittel-1-paragraf-10-ledd-1-punkt-3-ledd-1-punkt-1"><article class="legalP" id="kapittel-1-paragraf-10-ledd-1-punkt-3-ledd-1-punkt-1-ledd-1">Står til laudabilis til og med 2.35</article></article></li><li><article class="listArticle" id="kapittel-1-paragraf-10-ledd-1-punkt-3-ledd-1-punkt-2"><article class="legalP" id="kapittel-1-paragraf-10-ledd-1-punkt-3-ledd-1-punkt-2-ledd-1">Kan få laudabilis til og med 2.55</article></article></li><li><article class="listArticle" id="kapittel-1-paragraf-10-ledd-1-punkt-3-ledd-1-punkt-3"><article class="legalP" id="kapittel-1-paragraf-10-ledd-1-punkt-3-ledd-1-punkt-3-ledd-1">Kan vel få laudabilis til og med 2.75</article></article></li><li><article class="listArticle" id="kapittel-1-paragraf-10-ledd-1-punkt-3-ledd-1-punkt-4"><article class="legalP" id="kapittel-1-paragraf-10-ledd-1-punkt-3-ledd-1-punkt-4-ledd-1">Haud illaudabilis til og med 2.95</article></article></li><li><article class="listArticle" id="kapittel-1-paragraf-10-ledd-1-punkt-3-ledd-1-punkt-5"><article class="legalP" id="kapittel-1-paragraf-10-ledd-1-punkt-3-ledd-1-punkt-5-ledd-1">Står til haud illaudabilis til og med 3.15</article></article></li></ul></article><article class="legalP" id="kapittel-1-paragraf-10-ledd-1-punkt-3-ledd-2">Studenter som får dårligere enn «står til haud illaudabilis», har ikke bestått og eksamenen får ingen tallverdi.</article></article></li></ul></article></article></section><section class="section" data-name="kapII" id="kapittel-2" data-lovdata-URL="LTI/forskrift/2001-01-25-322/KAPITTEL_2"><h2>Kapittel II. Fravær og trekk fra eksamen</h2><article class="legalArticle" data-lovdata-URL="LTI/forskrift/2001-01-25-322/§11" data-name="§11" id="kapittel-2-paragraf-1"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Trekk fra eksamen</span></h3><article class="legalP" id="kapittel-2-paragraf-1-ledd-1">Oppmeldte kandidater kan trekke seg fra eksamen eller endre eksamenstidspunkt. Fristen for å trekke seg fra eksamen eller endre eksamenstidspunkt er 1. november i høstsemesteret og 15. april i vårsemesteret, likevel ikke senere enn 14 dager før aktuell eksamensdato. Eksamensmelding til utsatte prøver, kontinuasjonseksamener og tidlig eksamen i undervisningsfritt semester kan ikke annulleres.</article><article class="legalP" id="kapittel-2-paragraf-1-ledd-2">Kandidater som framstiller seg til eksamen, men som likevel ikke vil levere besvarelse, må fylle ut og levere skjema for trekk under eksamen før lokalet forlates. Ved hjemmeeksamen må trekkskjema leveres innen innleveringsfristen. Etter dette anses studenten for å ha trukket seg fra eksamen.</article><article class="legalP" id="kapittel-2-paragraf-1-ledd-3">Kandidater som leverer blank besvarelse, anses også for å ha trukket seg fra eksamen.</article><article class="legalP" id="kapittel-2-paragraf-1-ledd-4">Kandidater som ikke møter til eksamen, ikke leverer hjemmeeksamen eller trekker seg etter at annulleringsfristen er utløpt, regnes for å ha framstilt seg til eksamen. Kandidater som møter, men som trekker seg under eksamen, regnes også for å ha framstilt seg til eksamen.</article><article class="legalP" id="kapittel-2-paragraf-1-ledd-5">Kandidater som har levert eksamensbesvarelse, kan ikke unndra seg sensur.</article></article><article class="legalArticle" data-lovdata-URL="LTI/forskrift/2001-01-25-322/§12" data-name="§12" id="kapittel-2-paragraf-2"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Sykdom og andre særskilte grunner til fravær i forbindelse med eksamen</span></h3><article class="legalP" id="kapittel-2-paragraf-2-ledd-1">Dersom en kandidat ikke kan møte til eksamen på grunn av akutt sykdom, kan det gis rett til ny eksamen jf. § 15 første ledd dersom legeattest er sendt eller levert til eksamensinspektøren senest to døgn etter den første eksamen som attesten gjelder for. Som akutt sykdom regnes sykdom som er oppstått senere enn 14 dager før den aktuelle eksamen.</article><article class="legalP" id="kapittel-2-paragraf-2-ledd-2">Legeattesten skal inneholde opplysninger om hvilken eksamen eller hvilke eksamener den gjelder for, samt tidsrom for sykdomsperioden. Sykemelding beregnet til bruk overfor arbeidsgiver godtas ikke som legeattest. Er det ikke mulig å få en legeattest senest to døgn etter den første eksamen som attesten gjelder for, må eksamenskandidaten gi eksamensinspektøren beskjed om dette innen fristens utløp.</article><article class="legalP" id="kapittel-2-paragraf-2-ledd-3">En kandidat som blir syk under eksamen, må underrette hovedvakt i eksamenslokalet, fylle ut skjema for trekk under eksamen og straks oppsøke lege og levere legeattest i samsvar med reglene i første og andre ledd.</article><article class="legalP" id="kapittel-2-paragraf-2-ledd-4">Dersom en kandidat på grunn av dødsfall i nær familie eller lignende særskilte grunner ikke kan fullføre eksamen, må dette dokumenteres. Slike forfall må kjennes gyldige av eksamensinspektøren.</article></article><article class="legalArticle" data-lovdata-URL="LTI/forskrift/2001-01-25-322/§13" data-name="§13" id="kapittel-2-paragraf-3"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Sykdom ved hjemmeeksamen</span></h3><article class="legalP" id="kapittel-2-paragraf-3-ledd-1">En kandidat som ikke kan framstille seg til en hjemmeeksamen på grunn av akutt sykdom som er oppstått etter at trekkfristen for eksamensmelding er utløpt, kan gis rett til ny eksamen jf. § 15 første ledd dersom legeattest er sendt eller levert til eksamensinspektøren senest to døgn etter at innleveringsfristen er utløpt. Dette gjelder også i tilfeller der kandidaten blir syk under hjemmeeksamen.</article><article class="legalP" id="kapittel-2-paragraf-3-ledd-2">Bestemmelsene i denne forskriften § 12, andre og tredje ledd, gjelder tilsvarende.</article></article></section><section class="section" data-name="kapIII" id="kapittel-3" data-lovdata-URL="LTI/forskrift/2001-01-25-322/KAPITTEL_3"><h2>Kapittel III. Ny eksamen</h2><article class="legalArticle" data-lovdata-URL="LTI/forskrift/2001-01-25-322/§14" data-name="§14" id="kapittel-3-paragraf-1"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Adgangen til å framstille seg til samme eksamen</span></h3><article class="legalP" id="kapittel-3-paragraf-1-ledd-1">Det er ikke anledning til å framstille seg til samme eksamen ved Universitetet i Tromsø mer enn tre ganger. Foruten levering av eksamensbesvarelse til sensur omfatter framstilling til eksamen tilfellene nevnt i § 11 fjerde ledd.</article><article class="legalP" id="kapittel-3-paragraf-1-ledd-2">Den aktuelle avdeling kan gjøre unntak fra denne bestemmelsen dersom ettav følgende grunnlag foreligger:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-1-ledd-2-punkt-1"><article class="legalP" id="kapittel-3-paragraf-1-ledd-2-punkt-1-ledd-1">ved å bestå eksamen i emnet vil søkeren oppnå en godkjent emnegruppe nødvendig for cand.mag.-graden</article></article></li><li data-li-identifier="b)" data-name="b)"><article class="listArticle" id="kapittel-3-paragraf-1-ledd-2-punkt-2"><article class="legalP" id="kapittel-3-paragraf-1-ledd-2-punkt-2-ledd-1">ved å bestå eksamen i emnet vil søkeren oppnå en grad ved universitetet</article></article></li><li data-li-identifier="c)" data-name="c)"><article class="listArticle" id="kapittel-3-paragraf-1-ledd-2-punkt-3"><article class="legalP" id="kapittel-3-paragraf-1-ledd-2-punkt-3-ledd-1">søkeren kan dokumentere sosiale og/eller personlige grunner til at eksamen i emnet ikke er oppnådd innen den fastsatte grensen.</article></article></li></ul><p class="leddfortsettelse">Det kan ikke gis mer enn tre dispensasjoner.</p></article><article class="legalP" id="kapittel-3-paragraf-1-ledd-3">Avslag på søknad om dispensasjon i henhold til denne bestemmelsen kan påklages. Styrets klagenemnd er klageinstans.</article><article class="legalP" id="kapittel-3-paragraf-1-ledd-4">Dersom en kandidat har bestått samme eksamen mer enn én gang, vil beste karakter gjelde.</article></article><article class="legalArticle" data-lovdata-URL="LTI/forskrift/2001-01-25-322/§15" data-name="§15" id="kapittel-3-paragraf-2"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Utsatt prøve grunnet sykdom ved eksamen eller andre særlige grunner</span></h3><article class="legalP" id="kapittel-3-paragraf-2-ledd-1">Kandidater som ikke fullfører en eksamen eller deler av eksamen og som oppfyller betingelsene i § 12 eller § 13, kan gå opp til utsatt prøve.</article><article class="legalP" id="kapittel-3-paragraf-2-ledd-2">Kandidater som av særlige grunner i forbindelse med svangerskap, fødsel eller omsorg for barn ikke kan gå opp til eksamen, kan søke om å få gå opp til utsatt prøve. Søknad sendes eksamensinspektøren senest to døgn etter eksamensdato. Forholdet må dokumenteres med legeattest, fødselsattest o.l.</article><article class="legalP" id="kapittel-3-paragraf-2-ledd-3">Ved utsatt prøve er det ikke anledning til å gå opp til eventuelle deler av eksamen som ble avlagt under den ordinære eksamen. Dersom en student ikke møter til utsatt prøve eller avbryter prøven, gis det ikke adgang til å avlegge ny utsatt prøve.</article><article class="legalP" id="kapittel-3-paragraf-2-ledd-4">Utsatte prøver skal holdes så snart som mulig etter at forfallsgrunnen er opphørt og normalt senest en måned inn i det nye semesteret. Studentene må selv melde seg til utsatt prøve. Fristen for å melde seg er 15. januar for vårsemesteret og 15. august for høstsemesteret. Eksamensmeldinger til utsatt prøve er bindende.</article><article class="legalP" id="kapittel-3-paragraf-2-ledd-5">For eksamener under jusstudiet og medisinstudiet gjelder andre regler for utsatte prøver, se henholdsvis Eksamensreglement for graden cand.jur. og Utfyllende regler til reglement for medisinsk embetseksamen.</article></article><article class="legalArticle" data-lovdata-URL="LTI/forskrift/2001-01-25-322/§16" data-name="§16" id="kapittel-3-paragraf-3"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Adgang til ny eksamen for kandidater som ikke består ordinær eksamen</span></h3><article class="legalP" id="kapittel-3-paragraf-3-ledd-1">Kandidater som ikke består siste avholdte ordinære eksamen kan kontinuere, dersom avdelingen har bestemt at det skal være anledning til å avlegge kontinuasjonseksamen i det aktuelle faget. Bestemmelser om kontinuasjonsadgang skal tas inn i studieplanen for det enkelte fag eller emne.</article><article class="legalP" id="kapittel-3-paragraf-3-ledd-2">Kontinuasjonseksamen avholdes ved begynnelsen av det nye semesteret etter siste ordinære eksamen. Studentene må selv melde seg opp til kontinuasjonseksamen. Fristen for å melde seg opp til slik eksamen er 15. januar for vårsemesteret og 15. august for høstsemesteret. Eksamensmeldinger til kontinuasjonseksamener er bindende. Det avholdes ikke utsatte prøver ved sykdomsforfall eller annet forfall til kontinuasjonseksamen.</article><article class="legalP" id="kapittel-3-paragraf-3-ledd-3">Det er ikke anledning til å framstille seg til kontinuasjonseksamen for å forbedre karakteren fra en allerede bestått eksamen. Kandidater som bare har strøket på deler av en ordinær eksamen, må likevel avlegge eksamen i samtlige deler på nytt ved en eventuell kontinuasjon.</article><article class="legalP" id="kapittel-3-paragraf-3-ledd-4">Dersom en hovedoppgave eller en kandidatoppgave bedømmes til ikke bestått, kan oppgaven framlegges til ny sensur i bearbeidet eller supplert form tidligst tre måneder etter sensur eller ved neste innleveringsfrist. Etter avsluttende hovedfagseksamen kan ikke deler av en hovedfags- eller kandidateksamen avlegges på nytt, dersom hoved- eller kandidatoppgaven er bestått.</article></article><article class="legalArticle" data-lovdata-URL="LTI/forskrift/2001-01-25-322/§17" data-name="§17" id="kapittel-3-paragraf-4"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Ekstraordinær eksamen</span></h3><article class="legalP" id="kapittel-3-paragraf-4-ledd-1">Ekstraordinær eksamen er en eksamen som avdelingen i særlige tilfeller kan avholde for kandidater som ikke kan vente til neste ordinære eksamen, og som ikke fyller kravene til å delta på utsatt prøve eller på kontinuasjonseksamen.</article><article class="legalP" id="kapittel-3-paragraf-4-ledd-2">Studenter som har framstilt seg til den ordinære eksamen i samme emne sist slik ble avholdt, og eksamenskandidater som ikke er tatt opp som studenter ved det aktuelle faget eller studiet, kan ikke gå opp til ekstraordinær eksamen.</article><article class="legalP" id="kapittel-3-paragraf-4-ledd-3">Søknad sendes til den avdelingen som er faglig ansvarlig for eksamenen.</article><article class="legalP" id="kapittel-3-paragraf-4-ledd-4">Det arrangeres ikke utsatt prøve eller kontinuasjonseksamen i forbindelse med ekstraordinære eksamener.</article></article><article class="legalArticle" data-lovdata-URL="LTI/forskrift/2001-01-25-322/§18" data-name="§18" id="kapittel-3-paragraf-5"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Adgang til å avlegge eksamen etter tidligere ordning ved endringer i studieplanen</span></h3><article class="legalP" id="kapittel-3-paragraf-5-ledd-1">Dersom studieplanen for et fag/emne endres vesentlig med hensyn til pensum, emnets omfang og lignende, skal det for et tidsrom på to år etter at ny studieplan trer i kraft:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-5-ledd-1-punkt-1"><article class="legalP" id="kapittel-3-paragraf-5-ledd-1-punkt-1-ledd-1">være anledning til å avlegge eksamen etter tidligere ordning. Gjelder endringen eksamensordningen, gis det bare anledning til å gå opp til eksamen etter tidligere ordning dersom studiet var påbegynt før den nye studieplanen trådte i kraft.</article></article></li><li data-li-identifier="b)" data-name="b)"><article class="listArticle" id="kapittel-3-paragraf-5-ledd-1-punkt-2"><article class="legalP" id="kapittel-3-paragraf-5-ledd-1-punkt-2-ledd-1">tilrettelegges studiemuligheter etter tidligere ordning, hvis det med rimelighet kan antas at den nye ordningen vil forsinke studenter som har påbegynt studiet etter tidligere ordning. Slik tilrettelegging av studiet trenger avdelingen likevel ikke å tilby hvis den bare er aktuell for studenter som allerede har fulgt undervisningen i emnet, men som ikke har bestått eksamen.</article></article></li></ul></article><article class="legalP" id="kapittel-3-paragraf-5-ledd-2">Eksamenskandidater som ikke er tatt opp som studenter ved det aktuelle faget eller studiet, må avlegge eksamen etter den eksamensordning som til enhver tid gjelder. Det må søkes om å få avlegge eksamen etter tidligere ordning ved endringer i studieplanen. Søknaden sendes til det fakultet som er faglig ansvarlig for eksamenen.</article></article></section><section class="section" data-name="kapIV" id="kapittel-4" data-lovdata-URL="LTI/forskrift/2001-01-25-322/KAPITTEL_4"><h2>Kapittel IV. Særlig tilrettelegging under eksamen</h2><article class="legalArticle" data-lovdata-URL="LTI/forskrift/2001-01-25-322/§19" data-name="§19" id="kapittel-4-paragraf-1"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Søknad om særlig tilrettelegging under eksamen</span></h3><article class="legalP" id="kapittel-4-paragraf-1-ledd-1">Særlig tilrettelegging under eksamen skal ha som formål å oppveie de ulemper funksjonshemningen medfører for den aktuelle kandidaten i eksamenssituasjonen, samtidig som man i størst mulig utstrekning skal sørge for at kandidatene prøves likt.</article><article class="legalP" id="kapittel-4-paragraf-1-ledd-2">Kandidater som har behov for særlig tilrettelegging under eksamen, må skriftlig melde fra om dette ved oppmelding til eksamen. I tillegg må kandidaten framsette skriftlig søknad til eksamensinspektøren om den aktuelle tilretteleggingen innen søknadsfristen jf. § 2 og § 4.</article><article class="legalP" id="kapittel-4-paragraf-1-ledd-3">Søknader skal være dokumentert med legeattest eller spesialisterklæring av ny dato med mindre ordningen skjer på annet enn medisinsk grunnlag.</article></article><article class="legalArticle" data-lovdata-URL="LTI/forskrift/2001-01-25-322/§20" data-name="§20" id="kapittel-4-paragraf-2"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Funksjonshemninger og akutte lidelser</span></h3><article class="legalP" id="kapittel-4-paragraf-2-ledd-1">Kandidater som ved spesialist- eller legeerklæring dokumenterer varige fysiske funksjonshemninger, kan få sine eksamener tilrettelagt så langt det er praktisk mulig. Tilretteleggingen kan registreres som varig, slik at det ikke er nødvendig med ny søknad hvert eksamenssemester.</article><article class="legalP" id="kapittel-4-paragraf-2-ledd-2">Allergi eller astma gir ikke grunnlag for særlig tilrettelegging under eksamen. Dersom en kandidat skulle bli så plaget av allergi/astma den aktuelle eksamensdagen at vedkommende ikke klarer å gjennomføre eksamen, kan kandidaten få utsatt prøven grunnet sykdom ved eksamen, jf. § 12 og § 13.</article><article class="legalP" id="kapittel-4-paragraf-2-ledd-3">Kandidater som på grunn av en akutt lidelse ikke kan gjennomføre eksamen, har ikke krav på særlig tilrettelegging under eksamen. Dersom det er sannsynlig at en kandidat med en akutt lidelse vil klare å gjennomføre eksamen med enkle, lite ressurskrevende tiltak, kan slik særlig tilrettelegging likevel gis. Dersom problemet oppstår like før eksamen, gis kandidaten rett til å få utsatt prøven etter bestemmelsene i § 12 og § 13.</article></article><article class="legalArticle" data-lovdata-URL="LTI/forskrift/2001-01-25-322/§21" data-name="§21" id="kapittel-4-paragraf-3"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Spesifikke lese- og/eller skrivevansker</span></h3><article class="legalP" id="kapittel-4-paragraf-3-ledd-1">Kandidater som dokumenterer spesifikke lese- og/eller skrivevansker kan få utvidet eksamenstid på 1/2 time ved eksamener som varer inntil 5 timer og 1 time på eksamener som varer 5 timer eller mer. Det gis likevel ikke utvidet tid ved hjemmeeksamener.</article><article class="legalP" id="kapittel-4-paragraf-3-ledd-2">Dokumentasjonen må angi hvilke spesifikke vansker kandidaten vil ha under skriftlig eksamen.</article><article class="legalP" id="kapittel-4-paragraf-3-ledd-3">Kandidater som har krav på PC under eksamen etter annet ledd, kan få registrert tilretteleggingen som varig, slik at det ikke er nødvendig med ny søknad hvert eksamenssemester.</article><article class="legalP" id="kapittel-4-paragraf-3-ledd-4">Dersom kandidaten ikke benytter PC til skriving av eksamen, kan hun/han ved henvendelse til eksamensinspektøren få anonymiserte kopier av logopedattesten til å legge ved eksamensbesvarelsen.</article></article><article class="legalArticle" data-lovdata-URL="LTI/forskrift/2001-01-25-322/§22" data-name="§22" id="kapittel-4-paragraf-4"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Graviditet eller amming</span></h3><article class="legalP" id="kapittel-4-paragraf-4-ledd-1">Gravide kandidater gis 1/2 time hviletid ved eksamener som varer inntil 5 timer og 1 time hviletid ved eksamener som varer 5 timer eller mer dersom eksamen avholdes i svangerskapets 8. eller 9. måned. Fødselstermin må dokumenteres.</article><article class="legalP" id="kapittel-4-paragraf-4-ledd-2">Dersom en gravid kandidat har behov for hviletid på et tidligere tidspunkt i svangerskapet, må det søkes særskilt om dette og det må fremlegges legeattest som dokumentasjon for behovet. I forbindelse med svangerskap og fødsel kan det søkes om å få avlegge eksamen hjemme eller på sykehus. I det siste tilfellet må kandidaten innhente skriftlig samtykke fra sykehuset.</article><article class="legalP" id="kapittel-4-paragraf-4-ledd-3">Kandidater som ønsker å amme i løpet av en skriftlig skoleeksamen, får et tillegg til eksamenstiden tilsvarende medgått tid til amming. Det er ikke krav om at forholdet dokumenteres, men det må søkes innen fristen på vanlig måte.</article></article><article class="legalArticle" data-lovdata-URL="LTI/forskrift/2001-01-25-322/§23" data-name="§23" id="kapittel-4-paragraf-5"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Utvidet eksamenstid under hjemmeeksamen</span></h3><article class="legalP" id="kapittel-4-paragraf-5-ledd-1">Ved gitt hjemmeeksamen med inntil tre ukers innleveringsfrist, kan det i særlige tilfeller gis inntil to dager ekstra eksamenstid forutsatt at problemets omfang ikke er større enn at kandidaten mener å kunne fullføre eksamen innen den ekstra tiden. Som særlige tilfeller regnes blant annet dødsfall og sykdom i nærmeste familie og andre ulykkeslignende tilfeller som rammer kandidaten.</article><article class="legalP" id="kapittel-4-paragraf-5-ledd-2">Ved selvvalgt oppgave som hjemmeeksamen, som det kan arbeides med gjennom hele semesteret, kan det gis et rimelig antall ekstra eksamensdager dersom kandidaten dokumenterer sykdom i samme periode. Det gis likevel ikke flere dager enn at oppgaven kan sensureres sammen med de som er levert innen fristen.</article><article class="legalP" id="kapittel-4-paragraf-5-ledd-3">Søknad om ekstra eksamenstid under hjemmeeksamen skal framsettes skriftlig for eksamensinspektøren før utløpet av innleveringsfristen for eksamen. Nødvendig dokumentasjon skal være vedlagt.</article></article><article class="legalArticle" data-lovdata-URL="LTI/forskrift/2001-01-25-322/§24" data-name="§24" id="kapittel-4-paragraf-6"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Norsk som fremmedspråk</span></h3><article class="legalP" id="kapittel-4-paragraf-6-ledd-1">Kandidater som har norsk som fremmedspråk, gis 1/2 time utvidet eksamenstid ved eksamener som varer inntil 5 timer og 1 time på eksamener som varer 5 timer eller mer. Ordningen gjelder kun første år som registrert student ved Universitetet i Tromsø. Ordningen gjelder ikke studenter på engelskspråklige program.</article></article></section><section class="section" data-name="kapV" id="kapittel-5" data-lovdata-URL="LTI/forskrift/2001-01-25-322/KAPITTEL_5"><h2>Kapittel V. Hovedfagsoppgaver, avhandlinger mv.</h2><article class="legalArticle" data-lovdata-URL="LTI/forskrift/2001-01-25-322/§25" data-name="§25" id="kapittel-5-paragraf-1"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Hovedfags- og kandidatavhandlinger</span></h3><article class="legalP" id="kapittel-5-paragraf-1-ledd-1">Avdelingene plikter å trykke inntil 30 eksemplarer av hovedfags- og kandidatavhandlinger kostnadsfritt for egne studenter. Åtte eksemplarer innleveres til sensur, hvorav tre oversendes Universitetsbiblioteket for utlån.</article><article class="legalP" id="kapittel-5-paragraf-1-ledd-2">Hovedfags- og kandidatavhandlinger kan ikke kreves hemmeligholdt. Dersom det foreligger helt spesielle grunner for hemmelighold, kan det avtales mellom den enkelte kandidat og avdelingen at hovedfags- eller kandidatavhandlingen kan holdes hemmelig i inntil 5 år. Slikt hemmelighold omfatter likevel ikke ordinær sensur.</article><article class="legalP" id="kapittel-5-paragraf-1-ledd-3">Med unntak av reglene i annet ledd, har kandidaten opphavsrett til hovedfags- og kandidatavhandlingen i henhold til åndsverklovens regler.</article></article><article class="legalArticle" data-lovdata-URL="LTI/forskrift/2001-01-25-322/§26" data-name="§26" id="kapittel-5-paragraf-2"><h3 class="legalArticleHeader"><span class="legalArticleValue">§ 26</span>. <span class="legalArticleTitle">Semesteroppgaver, vekttallsgivende arbeidsoppgaver, cand.mag.-oppgaver o.l.</span></h3><article class="legalP" id="kapittel-5-paragraf-2-ledd-1">De avdelinger som benytter semesteroppgaver, vekttallsgivende arbeidsoppgaver, cand.mag.-oppgaver o.l. som en del av evalueringen, iverksetter nødvendige praktiske tiltak slik at utarbeiding av oppgavene ikke medfører materielle utgifter for kandidatene. Kandidatene skal få benytte utstyr for skriving, kopiering etc, og nødvendig papirmateriell skal være tilgjengelig.</article><article class="legalP" id="kapittel-5-paragraf-2-ledd-2">§ 25 tredje ledd gjelder tilsvarende.</article></article></section><section class="section" data-name="kapVI" id="kapittel-6" data-lovdata-URL="LTI/forskrift/2001-01-25-322/KAPITTEL_6"><h2>Kapittel VI. Sensur, karakterutskrift, vitnemål</h2><article class="legalArticle" data-lovdata-URL="LTI/forskrift/2001-01-25-322/§27" data-name="§27" id="kapittel-6-paragraf-1"><h3 class="legalArticleHeader"><span class="legalArticleValue">§ 27</span>. <span class="legalArticleTitle">Sensur</span></h3><article class="legalP" id="kapittel-6-paragraf-1-ledd-1">Sensuren skal foreligge innen tre uker med mindre styret selv har fastsatt en lengre frist. Når det gjelder større skriftlige arbeider som hovedfags- og kandidatavhandlinger normert til ett semesters arbeid eller mer, er fristen for sensur seks uker.</article></article><article class="legalArticle" data-lovdata-URL="LTI/forskrift/2001-01-25-322/§28" data-name="§28" id="kapittel-6-paragraf-2"><h3 class="legalArticleHeader"><span class="legalArticleValue">§ 28</span>. <span class="legalArticleTitle">Justerende muntlig eksamen</span></h3><article class="legalP" id="kapittel-6-paragraf-2-ledd-1">Muntlig eksamen kan tjene til justering av den skriftlige karakter. Justeringen innebærer at karakteren normalt ikke kan endres mer enn 3 tiendedeler. Det følger herav at man kan stryke en student etter muntlig eksamen hvis grunnlaget før muntlig eksamen er svakt nok.</article></article><article class="legalArticle" data-lovdata-URL="LTI/forskrift/2001-01-25-322/§29" data-name="§29" id="kapittel-6-paragraf-3"><h3 class="legalArticleHeader"><span class="legalArticleValue">§ 29</span>. <span class="legalArticleTitle">Karakterutskrift og vitnemål</span></h3><article class="legalP" id="kapittel-6-paragraf-3-ledd-1">En kandidat skal etter skriftlig anmodning få utskrift over samtlige avlagte, beståtte eksamener ved Universitetet i Tromsø. Karakterutskrift skal utstedes på bokmål, nynorsk eller engelsk.</article><article class="legalP" id="kapittel-6-paragraf-3-ledd-2">Vitnemål for oppnådd cand.mag.-grad utstedes etter skriftlig anmodning dersom kandidaten fyller kravene for å få utskrevet vitnemål ved Universitetet i Tromsø. Det kan utstedes nytt vitnemål hvis kandidaten senere består nyeeksamener ved Universitetet i Tromsø som kan inngå i graden. Cand.mag.-vitnemål utstedes på bokmål eller nynorsk.</article><article class="legalP" id="kapittel-6-paragraf-3-ledd-3">Vitnemål for kandidater som oppnår høgere grad ved Universitetet i Tromsø, utstedes uten anmodning i den målform kandidaten har angitt på søknad omopptak til hovedfag. Vitnemål utstedes på norsk, med mindre utdanningsprogrammet i sin helhet er gjennomført på engelsk. Vitnemålet kan suppleres med karakterutskrift på engelsk og Diploma Supplement.</article></article></section><section class="section" data-name="kapVII" id="kapittel-7" data-lovdata-URL="LTI/forskrift/2001-01-25-322/KAPITTEL_7"><h2>Kapittel VII. Klagebehandling</h2><article class="legalArticle" data-lovdata-URL="LTI/forskrift/2001-01-25-322/§30" data-name="§30" id="kapittel-7-paragraf-1"><h3 class="legalArticleHeader"><span class="legalArticleValue">§ 30</span>. <span class="legalArticleTitle">Klage over saksbehandling og formelle feil ved gjennomføring av eksamen eller sensur</span></h3><article class="legalP" id="kapittel-7-paragraf-1-ledd-1">Avgjørelser etter denne forskriften kan påklages i henhold til forvaltningsloven kapittel VI. Formelle feil ved gjennomføring av eksamen eller sensur kan påklages i henhold til universitets- og høgskolelovens § 51. Styrets klagenemnd er klageinstans for slike klager i henhold til Regler om styrets klagenemnd ved Universitetet i Tromsø.</article></article><article class="legalArticle" data-lovdata-URL="LTI/forskrift/2001-01-25-322/§31" data-name="§31" id="kapittel-7-paragraf-2"><h3 class="legalArticleHeader"><span class="legalArticleValue">§ 31</span>. <span class="legalArticleTitle">Begrunnelse for karakterfastsetting</span></h3><article class="legalP" id="kapittel-7-paragraf-2-ledd-1">En kandidat har rett til å få en begrunnelse for karakterfastsettingen i henhold til universitets- og høgskolelovens § 52 og i denne forskriften.</article><article class="legalP" id="kapittel-7-paragraf-2-ledd-2">Krav om begrunnelse for karakterfastsettingen for muntlig eksamen eller praktiske ferdigheter må framsettes umiddelbart etter at karakteren er meddelt kandidaten. Krav om begrunnelse skal rettes direkte til eksamenskommisjonen. Bedømmelse av muntlig prestasjon eller annen bedømmelse som på grunn av prøvens art ikke lar seg etterprøve, kan ikke påklages.</article><article class="legalP" id="kapittel-7-paragraf-2-ledd-3">Krav om begrunnelse for karakterfastsettingen for skriftlig eksamen må framsettes innen én uke fra kandidaten fikk kjennskap til karakteren, dog aldri mer enn tre uker etter at karakteren ble kunngjort. Som kunngjøringstidspunkt regnes sensuroppslagets dato pluss to kalenderdager. Krav om begrunnelse skal rettes til instituttet/avdelingen.</article><article class="legalP" id="kapittel-7-paragraf-2-ledd-4">Begrunnelse gis muntlig eller skriftlig etter sensors valg. Begrunnelse skal normalt være gitt innen to uker etter at kandidaten har bedt om dette. I begrunnelsen skal det gjøres rede for de generelle prinsipper som er lagt til grunn for bedømmelsen og for bedømmelsen av kandidatens prestasjon.</article><article class="legalP" id="kapittel-7-paragraf-2-ledd-5">Hvis det er gitt skriftlige retningslinjer for bedømmelsen, skal disse være tilgjengelige for kandidatene etter at karakter er fastsatt.</article></article><article class="legalArticle" data-lovdata-URL="LTI/forskrift/2001-01-25-322/§32" data-name="§32" id="kapittel-7-paragraf-3"><h3 class="legalArticleHeader"><span class="legalArticleValue">§ 32</span>. <span class="legalArticleTitle">Klage over karakterfastsetting</span></h3><article class="legalP" id="kapittel-7-paragraf-3-ledd-1">En kandidat kan klage skriftlig over karakteren for sine egne prestasjoner i henhold til universitets- og høgskoleloven § 52. Karakterfastsettelsen for examen philosophicum, examen facultatum, forprøvene i fonetikk og språkvitenskap og eventuelle andre forprøver kan bare påklages når karakteren ikke er bestått. Dette gjelder imidlertid ikke dersom karakterfastsettelsen har betydning for opptak til et adgangsregulert studium.</article><article class="legalP" id="kapittel-7-paragraf-3-ledd-2">Klage over karakterfastsetting skal være framsatt innen tre uker etter at sensuren ble kunngjort. Hvis kandidaten først har satt fram krav om begrunnelse for karakterfastsettingen, løper klagefristen fra det tidspunkt begrunnelsen er kommet fram til studentens postadresse.</article><article class="legalP" id="kapittel-7-paragraf-3-ledd-3">Skriftlig klage sendes til avdelingen der eksamen er avlagt. Ved klage skal kandidatens besvarelse forelegges ny eksamenskommisjon som vurderer hele eksamen på nytt på fritt grunnlag. Karakterfastsetting kan skje til gunst eller ugunst for klager. Karakterfastsettingen ved ny sensurering kan ikke påklages.</article></article></section><section class="section" data-name="kapVIII" id="kapittel-8" data-lovdata-URL="LTI/forskrift/2001-01-25-322/KAPITTEL_8"><h2>Kapittel VIII. Sluttbestemmelser</h2><article class="legalArticle" data-lovdata-URL="LTI/forskrift/2001-01-25-322/§33" data-name="§33" id="kapittel-8-paragraf-1"><h3 class="legalArticleHeader"><span class="legalArticleValue">§ 33</span>. <span class="legalArticleTitle">Ikrafttredelse</span></h3><article class="legalP" id="kapittel-8-paragraf-1-ledd-1">Denne forskriften trer i kraft straks.</article></article><article class="legalArticle" data-lovdata-URL="LTI/forskrift/2001-01-25-322/§34" data-name="§34" id="kapittel-8-paragraf-2"><h3 class="legalArticleHeader"><span class="legalArticleValue">§ 34</span>. <span class="legalArticleTitle">Oppheving av andre forskrifter ved Universitetet i Tromsø</span></h3><article class="legalP" id="kapittel-8-paragraf-2-ledd-1">Fra den tid forskriften trer i kraft, oppheves forskrift av 14. mars 1996 nr. 707 for eksamener ved Universitetet i Tromsø og utfyllende regler til forskrift for eksamener ved Universitetet i Tromsø vedtatt av universitetsstyret den 14. mars 1996.<sup class="footnotereference" data-footnotereferencevalue="1" data-unique-footnote-counter="1">1</sup></article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Ikke tidligere kunngjort i Norsk Lovtidend.</article></footer></article></section></main></body></html>