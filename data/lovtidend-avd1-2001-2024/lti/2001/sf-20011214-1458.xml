<!DOCTYPE html><html lang="no"><head><title>Forskrift om lønnstilskudd ved reaktivisering av uførepensjonister til ordinært arbeid.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-12-14-1458</dd><dt class="dokid">DokumentID</dt><dd class="dokid">LTI/forskrift/2001-12-14-1458</dd><dt class="ministry">Departement</dt><dd class="ministry"><ul><li>Arbeids- og administrasjonsdepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 15</dd><dt class="dateInForce">I kraft fra</dt><dd class="dateInForce">2002-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1947-06-27-9/§15</li><li>lov/1947-06-27-9/§16</li><li>lov/1947-06-27-9/§17</li><li>forskrift/1977-02-04-4/§58a</li></ul></dd><dt class="dateOfPublication">Kunngjort</dt><dd class="dateOfPublication">2001-12-20</dd><dt class="journalNumber">Journalnummer</dt><dd class="journalNumber">2001-1425</dd><dt class="titleShort">Korttittel</dt><dd class="titleShort">Forskrift om lønnstilskudd, uførepensjonister</dd><dt class="title">Tittel</dt><dd class="title">Forskrift om lønnstilskudd ved reaktivisering av uførepensjonister til ordinært arbeid.</dd><dt class="miscInformation">Annet om dokumentet</dt><dd class="miscInformation">Fastsatt av Arbeids- og administrasjonsdepartementet 14. desember 2001 med hjemmel i lov av 27. juni 1947 nr. 9 om tiltak for å fremme sysselsetting § 15, § 16 og § 17 og lov av 4. februar 1977 nr. 4 om arbeidervern og arbeidsmiljø m.v. § 58A bokstav c.</dd><dt class="refid">RefID</dt><dd class="refid">forskrift/2001-12-14-1458</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om lønnstilskudd ved reaktivisering av uførepensjonister til ordinært arbeid.<ul class="tocSubUl"><li>§ 1. Formål og innhold</li><li>§ 2. Målgruppe</li><li>§ 3. Ansettelsesforhold</li><li>§ 4. Ytelse til deltaker</li><li>§ 5. Tilskudd til arbeidsgiver</li><li>§ 6. Tilskuddets størrelse og varighet</li><li>§ 7. Oppfølging</li><li>§ 8. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2001-12-14-1458" id="dokument"><h1>Forskrift om lønnstilskudd ved reaktivisering av uførepensjonister til ordinært arbeid.</h1><article class="legalArticle" data-lovdata-URL="LTI/forskrift/2001-12-14-1458/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål og innhold</span></h2><article class="legalP" id="paragraf-1-ledd-1">Tiltaket skal bidra til å integrere uførepensjonister i ordinært arbeidsliv. For å oppnå dette kan det i en tidsbegrenset periode gis kompensasjon til arbeidsgivere som ansetter personer i målgruppen på ordinære lønns- og arbeidsvilkår med sikte på et varig arbeidsforhold.</article><article class="legalP" id="paragraf-1-ledd-2">Tiltaksdeltakerne skal utføre ordinære oppgaver i en offentlig eller privat virksomhet.</article></article><article class="legalArticle" data-lovdata-URL="LTI/forskrift/2001-12-14-1458/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Målgruppe</span></h2><article class="legalP" id="paragraf-2-ledd-1">Tiltaket skal forbeholdes uførepensjonister som søkes tilbakeført til arbeidslivet, og iverksettes etter samråd mellom trygdeetat og Aetat.</article></article><article class="legalArticle" data-lovdata-URL="LTI/forskrift/2001-12-14-1458/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Ansettelsesforhold</span></h2><article class="legalP" id="paragraf-3-ledd-1">Tiltaksdeltaker skal være fast ansatt som arbeidstaker i hel- eller deltidsstilling.</article><article class="legalP" id="paragraf-3-ledd-2">Dersom det er behov for å prøve ut deltakerens funksjonsevne, kan deltakeren ansettes midlertidig i inntil ett år, jf. arbeidsmiljøloven § 58A nr. 1 bokstav c.</article></article><article class="legalArticle" data-lovdata-URL="LTI/forskrift/2001-12-14-1458/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Ytelse til deltaker</span></h2><article class="legalP" id="paragraf-4-ledd-1">Deltakeren skal ha lønn fra arbeidsgiver i henhold til de avtaler som gjelder for virksomheten.</article></article><article class="legalArticle" data-lovdata-URL="LTI/forskrift/2001-12-14-1458/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Tilskudd til arbeidsgiver</span></h2><article class="legalP" id="paragraf-5-ledd-1">Tilskudd gis i form av en prosentvis lønnsrefusjon i en begrenset del av ansettelsestiden. Tilskuddet skal kompensere for arbeidstakerens lavere produktivitet i denne perioden.</article><article class="legalP" id="paragraf-5-ledd-2">Refusjonsgrunnlaget består av lønn, feriepenger og arbeidsgiveravgift av lønnen og feriepengene.</article><article class="legalP" id="paragraf-5-ledd-3">Med lønn forstås timelønn eller månedslønn for arbeid utført i normalarbeidstiden, samt lønnsmessige tillegg etter oppsatt tjenesteplan for stillingen. Arbeidsgivers pensjonsutgifter, overtidsbetaling og andre variable tillegg skal ikke med i refusjonsgrunnlaget.</article><article class="legalP" id="paragraf-5-ledd-4">Det kan gis tilskudd til teknisk tilrettelegging på arbeidsplassen, til dekning av utgifter til utstyr som er nødvendig for at tiltaksdeltaker skal kunne gjennomføre tiltaket, ut ifra dennes funksjonsevne. Tilskuddet inkluderer nødvendig opplæring i bruk av utstyret.</article><article class="legalP" id="paragraf-5-ledd-5">Tilskuddet gis etter regning inntil maksimalsats fastsatt av departementet. Tilskudd kan ikke gis dersom deltaker får dekket utgifter til tilsvarende tekniske hjelpemidler gjennom folketrygden.</article></article><article class="legalArticle" data-lovdata-URL="LTI/forskrift/2001-12-14-1458/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Tilskuddets størrelse og varighet</span></h2><article class="legalP" id="paragraf-6-ledd-1">Ved vurderingen av tilskuddssats og varighet skal det legges vekt på tiltaksdeltakers yteevne og behov for oppfølging og tilrettelegging.</article><article class="legalP" id="paragraf-6-ledd-2">Fullt lønnstilskudd svarer til 50 prosent av lønnen i tre år. Periode og prosentsats skal tilpasses deltakerens individuelle behov ut ifra dennes muligheter på arbeidsmarkedet. Samlet kostnad skal likevel ikke overstige fullt lønnstilskudd.</article></article><article class="legalArticle" data-lovdata-URL="LTI/forskrift/2001-12-14-1458/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Oppfølging</span></h2><article class="legalP" id="paragraf-7-ledd-1">Aetat har ansvaret for at deltakeren får nødvendig oppfølging så lenge tiltaket varer.</article></article><article class="legalArticle" data-lovdata-URL="LTI/forskrift/2001-12-14-1458/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse</span></h2><article class="legalP" id="paragraf-8-ledd-1">Denne forskrift trer i kraft 1. januar 2002.</article></article></main></body></html>