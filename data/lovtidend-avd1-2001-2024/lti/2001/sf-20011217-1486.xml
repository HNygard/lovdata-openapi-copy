<!DOCTYPE html><html lang="no"><head><title>Forskrift om endring i forskrift om økonomisk og teknisk rapportering, inntektsramme for nettvirksomheten og overføringstariffer.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-12-17-1486</dd><dt class="dokid">DokumentID</dt><dd class="dokid">LTI/forskrift/2001-12-17-1486</dd><dt class="ministry">Departement</dt><dd class="ministry"><ul><li>Olje- og energidepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 16</dd><dt class="dateInForce">I kraft fra</dt><dd class="dateInForce">2002-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1999-03-11-302</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1990-06-29-50/§7-6</li><li>forskrift/1990-12-07-959/§7-1</li></ul></dd><dt class="dateOfPublication">Kunngjort</dt><dd class="dateOfPublication">2001-12-28</dd><dt class="journalNumber">Journalnummer</dt><dd class="journalNumber">2001-1411</dd><dt class="titleShort">Korttittel</dt><dd class="titleShort">Endr. i forskrift om nettvirksomhet</dd><dt class="title">Tittel</dt><dd class="title">Forskrift om endring i forskrift om økonomisk og teknisk rapportering, inntektsramme for nettvirksomheten og overføringstariffer.</dd><dt class="miscInformation">Annet om dokumentet</dt><dd class="miscInformation">Fastsatt av Norges vassdrags- og energidirektorat 17. desember 2001 med hjemmel i forskrift av 7. desember 1990 nr. 959 om produksjon, omforming, overføring, omsetning, fordeling og bruk av energi m.m. (energilovforskriften) § 7-1 og lov av 29. juni 1990 nr. 50 om produksjon, omforming, overføring, omsetning, fordeling og bruk av energi m.m. (energiloven) § 7-6.</dd><dt class="refid">RefID</dt><dd class="refid">forskrift/2001-12-17-1486</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om økonomisk og teknisk rapportering, inntektsramme for nettvirksomheten og overføringstariffer.<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2001-12-17-1486" id="dokument"><h1>Forskrift om endring i forskrift om økonomisk og teknisk rapportering, inntektsramme for nettvirksomheten og overføringstariffer.</h1><section class="section" data-name="kapI" id="kapittel-1" data-lovdata-URL="LTI/forskrift/2001-12-17-1486/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift av 11. mars 1999 nr. 302 om økonomisk og teknisk rapportering, inntektsramme for nettvirksomheten og overføringstariffer gjøres følgende endringer:</article> <article class="defaultP" margin-top="true">Forskriftens tittel skal lyde:</article> <article class="defaultP" margin-top="true"><i>Forskrift om økonomisk og teknisk rapportering, inntektsramme for nettvirksomheten og tariffer</i></article> <article class="defaultP" margin-top="true">§ 1-3 følgende definisjoner skal lyde:</article><article class="defaultP"><i>Anleggsbidrag:</i> beregnet investeringstilskudd ved tilknytning av en ny kunde eller ved forsterkning av nettet til en eksisterende kunde.</article><article class="defaultP"><i>Avbrudd:</i> tilstand karakterisert med uteblitt levering av elektrisk energi til en eller flere sluttbrukere, hvor forsyningsspenningen er under 1% av kontraktsmessig avtalt spenning, jf. EN 50160. Avbruddene klassifiseres i: langvarige avbrudd (&gt; 3 min) og kortvarige avbrudd (≤ 3 min).</article><article class="defaultP"><i>Fellesnett:</i> nettområde med minimum felles tariff, måling og avregning. Et fellesnett består av anlegg fra flere nettselskap, og ansvarlig for fellesnettet benevnes operatør.</article><article class="defaultP"><i>Ikke levert energi (ILE):</i> beregnet mengde elektrisk energi som ville ha blitt levert til sluttbruker dersom svikt i leveringen ikke hadde inntruffet. Beregnet størrelse i FASIT baseres på forventet belastningskurve i det tidsrommet svikt i leveringen varer. Med svikt i levering menes avbrudd eller redusert leveringskapasitet. Redusert belastning som følge av sluttbrukers egen oppkjøringstid når forsyningen er fullt tilgjengelig i nettet igjen, skal ikke tas med i beregnet mengde ikke levert energi.</article> <article class="defaultP" margin-top="true">§ 1-3 nye definisjoner skal lyde:</article><article class="defaultP"><i>Redusert leveringskapasitet:</i> tilstand karakterisert ved at avtalt leveringskapasitet ikke er tilgjengelig for sluttbrukerne pga. hendelser i kraftsystemet. Det er ikke definert et avbrudd i tilhørende rapporteringspunkter.</article><article class="defaultP"><i>Tariffer:</i> Med tariffer forstås alle priser og annen økonomisk godtgjørelse som konsesjonæren fastsetter for tilknytning til og bruk av elektriske nettanlegg.</article> <article class="defaultP" margin-top="true">§ 1-3 definisjonen <i>Overføringstariffer</i> oppheves.</article> <article class="defaultP" margin-top="true">§ 6-1 første ledd skal lyde:</article><article class="legalP" id="kapittel-1-ledd-2">Alle nettselskap plikter innen 1. mars hvert år å rapportere til Norges vassdrags- og energidirektorat nærmere spesifiserte data om avbrudd for foregående år, jf. § 6-2. Hendelser som medfører redusert leveringskapasitet til sluttbrukere tilknyttet regional- eller sentralnettet, med varighet mer enn 3 minutter, skal også inkluderes i rapporteringen.</article> <article class="defaultP" margin-top="true">§ 6-3 annet ledd bokstav d skal lyde:<ul class="defaultList"><li data-li-identifier="d)" data-name="d)"><article class="listArticle" id="kapittel-1-ledd-2-punkt-1"><article class="legalP" id="kapittel-1-ledd-2-punkt-1-ledd-1">Tilgjengelige timesmålinger i nettet siste time(r) før avbruddet inntraff kan brukes til kalibrering av lastnivå, jf. FASIT-kravspesifikasjon. Det er kun målinger som er korrigert for lokal produksjon som kan benyttes.</article></article></li></ul></article> <article class="defaultP" margin-top="true">§ 9-1 skal lyde:</article><article class="legalP" id="kapittel-1-ledd-3">Ansvarlig konsesjonærs inntektsramme gis årlig et fradrag eller tillegg basert på konsesjonærens avsetting eller aktivering av mer-/mindreinntekt på grunn av KILE, jf. § 8-6. Mer-/mindreinntekt på grunn av KILE beregnes som differansen mellom forventet årlig KILE-beløp og faktisk KILE-beløp.</article><article class="legalP" id="kapittel-1-ledd-4">Norges vassdrags- og energidirektorat fastsetter ved enkeltvedtak forventet årlig KILE-beløp for en gitt periode, herunder de KILE-satser, jf. § 9-4, som gjelder for ulike sluttbrukergrupper, med unntak for individuelle avtaler, jf. § 9-4 tredje ledd. Ved fastsettelsen skal det også tas hensyn til nettselskapenes historiske ILE-data og, de rammebetingelser som det enkelte nettselskap står overfor. Faktisk KILE-beløp beregnes årlig av konsesjonær i henhold til § 9-6 og rapporteres til Norges vassdrags- og energidirektorat.</article> <article class="defaultP" margin-top="true">§ 9-2 skal lyde:</article> <article class="defaultP" margin-top="true"><strong>§ 9-2.</strong> <i>Ikke levert energi som omfattes av ordningen</i></article><article class="legalP" id="kapittel-1-ledd-5">Dette regelverket omfatter all ikke levert energi som følge av langvarige avbrudd i henhold til § 6-2 andre ledd, strekpunktene 12 – 15.</article><article class="legalP" id="kapittel-1-ledd-6">I tillegg inngår ikke levert energi i situasjoner der sluttbruker tilknyttet regional- eller sentralnettet har kontraktsmessig avtalt spenning, men hvor kapasitetsbegrensninger i kraftsystemet forhindrer sluttbrukeren i å ta ut avtalt mengde effekt i en periode lenger enn 3 min, jf. § 6-1 og § 6-2 andre ledd, strekpunktene 12 – 15.</article><article class="legalP" id="kapittel-1-ledd-7">Ikke levert energi som følge av belastningsfrakobling som kompenseres økonomisk ved kommersielle avtaler inngår ikke KILE-ordningen.</article> <article class="defaultP" margin-top="true">§ 9-3 første, annet og tredje ledd skal lyde:</article><article class="legalP" id="kapittel-1-ledd-8">Som ansvarlig konsesjonær regnes det nettselskap der planlagt utkobling eller feil i nettselskapets anlegg fører til ikke levert energi som omfattes av KILE. Dette gjelder også hendelser i nettselskapets anlegg forårsaket av sluttbruker eller annen tredjepart, med unntak av hendelser som kun berører den sluttbruker som selv forårsaket hendelsen.</article><article class="legalP" id="kapittel-1-ledd-9">Med berørt konsesjonær menes i dette kapittel konsesjonær med sluttbrukere som opplever ikke levert energi som omfattes av KILE.</article><article class="legalP" id="kapittel-1-ledd-10">Berørt konsesjonær skal identifisere ansvarlig konsesjonær og uten ugrunnet opphold skriftlig informere denne om beregnet mengde ikke levert energi og KILE-beløp fordelt på sluttbrukergrupper. Ansvarlig konsesjonær kan kreve at berørt konsesjonær dokumenterer beregningsgrunnlaget. Dersom den konsesjonær som er identifisert som ansvarlig ikke vedkjenner seg ansvaret, skal han uten ugrunnet opphold varsle berørt konsesjonær om dette.</article> <article class="defaultP" margin-top="true">§ 9-3 sjette ledd skal lyde:</article><article class="legalP" id="kapittel-1-ledd-11">Konsesjonær skal uten ugrunnet opphold informere andre mulige berørte konsesjonærer om driftsforstyrrelse og planlagt utkobling i egne anlegg som kan ha forårsaket avbrudd hos sluttbrukere. Som et minimum plikter konsesjonær å informere om tidspunkt og varighet for hendelse som kan ha forårsaket ikke levert energi, samt gi en kort beskrivelse av hendelsen.</article> <article class="defaultP" margin-top="true">§ 9-4 skal lyde:</article> <article class="defaultP" margin-top="true"><strong>§ 9-4.</strong> <i>KILE-satser</i></article><article class="legalP" id="kapittel-1-ledd-12">Med <i>KILE-sats</i> menes i dette kapittel et beløp i kroner per kWh ikke levert energi som inntektsramme justert tillatt inntekt korrigeres med ved ikke levert energi som omfattes av KILE.</article><article class="legalP" id="kapittel-1-ledd-13"><i>KILE-satsene</i> skal avspeile sluttbrukernes gjennomsnittlige kostnader ved ikke levert energi som omfattes av KILE.</article><article class="legalP" id="kapittel-1-ledd-14">Dersom nettselskap har inngått avtale om individuell kompensasjonssats med sluttbruker i henhold til § 9-5, skal KILE-sats settes lik kompensasjonssats for ikke levert energi som berører denne sluttbrukeren.</article> <article class="defaultP" margin-top="true">§ 9-5 første og annet ledd skal lyde:</article><article class="legalP" id="kapittel-1-ledd-15">Med kompensasjonssats menes i dette kapittel et beløp i kroner per kWh ikke levert energi som sluttbruker får utbetalt fra nettselskap ved ikke levert energi som omfattes av KILE.</article><article class="legalP" id="kapittel-1-ledd-16">Konsesjonær kan inngå avtale med sluttbruker om kompensasjon for ikke levert energi. KILE-sats skal settes lik kompensasjonssats for sluttbruker med slik avtale dersom følgende betingelser er oppfylt:<ul class="defaultList"><li data-li-identifier="-" data-name="-"><article class="listArticle" id="kapittel-1-ledd-16-punkt-1"><article class="legalP" id="kapittel-1-ledd-16-punkt-1-ledd-1">Avtalen er inngått skriftlig før svikt i leveringen fant sted.</article></article></li><li data-li-identifier="-" data-name="-"><article class="listArticle" id="kapittel-1-ledd-16-punkt-2"><article class="legalP" id="kapittel-1-ledd-16-punkt-2-ledd-1">Avtalen fastsetter kompensasjonssats i kroner per kWh ikke levert energi som er henholdsvis varslet og ikke varslet, og det fremgår av avtalen hvilke forutsetninger beregningen av kompensasjonssatsene bygger på.</article></article></li><li data-li-identifier="-" data-name="-"><article class="listArticle" id="kapittel-1-ledd-16-punkt-3"><article class="legalP" id="kapittel-1-ledd-16-punkt-3-ledd-1">Avtalen er inngått med sluttbruker med forventet årlig energiuttak større enn 400.000 kWh.</article></article></li><li data-li-identifier="-" data-name="-"><article class="listArticle" id="kapittel-1-ledd-16-punkt-4"><article class="legalP" id="kapittel-1-ledd-16-punkt-4-ledd-1">Kompensasjonssats er avtalt individuelt mellom nettselskap og sluttbruker, og er beregnet på bakgrunn av informasjon om den aktuelle sluttbrukerens forventede kostnader ved ikke levert energi som omfattes av KILE.</article></article></li><li data-li-identifier="-" data-name="-"><article class="listArticle" id="kapittel-1-ledd-16-punkt-5"><article class="legalP" id="kapittel-1-ledd-16-punkt-5-ledd-1">Ved svikt i leveringen skal nettselskap betale berørt sluttbruker et beløp lik den avtalte kompensasjonssats multiplisert med beregnet mengde ikke levert energi.</article></article></li></ul></article> <article class="defaultP" margin-top="true">§ 9-5 fjerde ledd skal lyde:</article><article class="legalP" id="kapittel-1-ledd-17">Ved avvik fra de bestemmelser om individuelle avtaler som følger av denne paragraf kan Norges vassdrags- og energidirektorat sette KILE-sats lik de fastsatte satsene, jf. § 9-1 andre ledd, uten hensyn til inngåtte avtaler.</article> <article class="defaultP" margin-top="true">§ 9-6 skal lyde:</article><article class="legalP" id="kapittel-1-ledd-18">Konsesjonær skal beregne samlet faktisk KILE-beløp på grunnlag av beregnet mengde ikke levert energi for sluttbrukergrupper og tilhørende KILE-sats, jf. § 9-1 andre ledd. Sluttbrukere med individuell avtale i henhold til § 9-5 anses som en egen sluttbrukergruppe. Samlet faktisk KILE-beløp beregnes som summen av den enkeltvis beregnete mengde ikke levert energi for aktuelle sluttbrukergrupper multiplisert med den tilhørende KILE-sats, jf. § 9-1 andre ledd, fratrukket ikke levert energi for individuelle avtaler multiplisert med tilhørende KILE-sats, jf. § 9-1 andre ledd.</article> <article class="defaultP" margin-top="true">§ 9-7 skal lyde:</article> <article class="defaultP" margin-top="true"><strong>§ 9-7.</strong> <i>Forholdet til tariffer</i></article><article class="legalP" id="kapittel-1-ledd-19">KILE-beløpets påvirkning på tariffene må ikke stride mot bestemmelsene i denne forskrifts del V.</article><article class="legalP" id="kapittel-1-ledd-20">Det kan ikke inngås avtale om individuelle tariffer i forbindelse med KILE.</article> <article class="defaultP" margin-top="true">Overskriften til del V skal lyde:</article> <article class="defaultP" margin-top="true"><i>Del V. Tariffer</i></article> <article class="defaultP" margin-top="true">Overskriften til kapittel 13 skal lyde:</article> <article class="defaultP" margin-top="true"><i>Kapittel 13. Generelt om tariffer</i></article> <article class="defaultP" margin-top="true">§ 13-1 og § 13-2 skal lyde:</article> <article class="defaultP" margin-top="true"><strong>§ 13-1.</strong> <i>Prinsipper for utforming av punkttariffer</i></article><article class="legalP" id="kapittel-1-ledd-21">Alle nettselskapene er ansvarlige for at det utarbeides tariffer som er punktbaserte etter følgende prinsipper:<ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-21-punkt-1"><article class="legalP" id="kapittel-1-ledd-21-punkt-1-ledd-1">tariffene skal refereres tilknytningspunktene.</article></article></li><li data-li-identifier="b)" data-name="b)"><article class="listArticle" id="kapittel-1-ledd-21-punkt-2"><article class="legalP" id="kapittel-1-ledd-21-punkt-2-ledd-1">avtale med nettselskapet i tilknytningspunktet skal gi adgang til hele nettsystemet og kraftmarkedet.</article></article></li><li data-li-identifier="c)" data-name="c)"><article class="listArticle" id="kapittel-1-ledd-21-punkt-3"><article class="legalP" id="kapittel-1-ledd-21-punkt-3-ledd-1">nettselskapet plikter å tilby alle som etterspør nettjenester ikke-diskriminerende og objektive punkttariffer og vilkår.</article></article></li><li data-li-identifier="d)" data-name="d)"><article class="listArticle" id="kapittel-1-ledd-21-punkt-4"><article class="legalP" id="kapittel-1-ledd-21-punkt-4-ledd-1">tariffene skal utformes slik at de i størst mulig grad gir signaler om effektiv utnyttelse og effektiv utvikling av nettet.</article></article></li><li data-li-identifier="e)" data-name="e)"><article class="listArticle" id="kapittel-1-ledd-21-punkt-5"><article class="legalP" id="kapittel-1-ledd-21-punkt-5-ledd-1">tariffene kan differensieres etter objektive og kontrollerbare kriterier basert på relevante nettforhold.</article></article></li><li data-li-identifier="f)" data-name="f)"><article class="listArticle" id="kapittel-1-ledd-21-punkt-6"><article class="legalP" id="kapittel-1-ledd-21-punkt-6-ledd-1">tariffene skal fastsettes uavhengig av avtaler om kraftkjøp/kraftsalg.</article></article></li><li data-li-identifier="g)" data-name="g)"><article class="listArticle" id="kapittel-1-ledd-21-punkt-7"><article class="legalP" id="kapittel-1-ledd-21-punkt-7-ledd-1">tariffene skal gi nettselskapet inntekter til dekning av kostnader innenfor tildelt inntektsramme, kostnader i overliggende nett, innbetalt eiendomsskatt og lovpålagt innbetaling til energifond.</article></article></li></ul></article> <article class="defaultP" margin-top="true"><strong>§ 13-2.</strong> <i>Alminnelige regler for tariffering</i></article><article class="legalP" id="kapittel-1-ledd-22">Tariffene for uttak og innmating av kraft skal utarbeides etter følgende grunnstruktur:<ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-22-punkt-1"><article class="legalP" id="kapittel-1-ledd-22-punkt-1-ledd-1">bruksavhengige tariffledd som varierer med kundens løpende uttak eller innmating av energi.</article></article></li><li data-li-identifier="b)" data-name="b)"><article class="listArticle" id="kapittel-1-ledd-22-punkt-2"><article class="legalP" id="kapittel-1-ledd-22-punkt-2-ledd-1">andre tariffledd.</article></article></li></ul></article> <article class="defaultP" margin-top="true">§ 13-4 skal lyde:</article><article class="legalP" id="kapittel-1-ledd-23">Andre tariffledd skal dekke nettkostnader som ikke dekkes gjennom bruksavhengige tariffledd.</article> <article class="defaultP" margin-top="true">§ 13-5 første ledd skal lyde:</article><article class="legalP" id="kapittel-1-ledd-24">Nettselskapene plikter av eget tiltak å gi andre nettselskaper den informasjon som er nødvendig for at disse skal kunne beregne egne tariffer. Informasjonen skal gis innen rimelig tid før nye tariffer trer i kraft.</article> <article class="defaultP" margin-top="true">§ 13-5 tredje og fjerde ledd skal lyde:</article><article class="legalP" id="kapittel-1-ledd-25">Tariffer og vilkår skal finnes samlet i egen brosjyre, eller annen skriftlig informasjon, som er tilgjengelig for nettkundene.</article><article class="legalP" id="kapittel-1-ledd-26">Nettselskapene i distribusjonsnettet skal på forhånd informere den enkelte nettkunde om endringer i tariffen. Endringer i tariffen ved årsskiftet, kan allikevel sendes ut som egen melding vedlagt første faktura etter nyttår.</article> <article class="defaultP" margin-top="true">§ 13-5 sjette ledd skal lyde:</article><article class="legalP" id="kapittel-1-ledd-27">Ved uenighet mellom nettselskap og nettkunde om tariffer og andre overføringsvilkår, plikter nettselskapet å informere kunden om at Norges vassdrags- og energidirektorat er kontrollmyndighet etter bestemmelsen i forskrift av 7. desember 1990 nr. 959 § 7-2 og om bestemmelsen i § 18-1 i denne forskrift.</article> <article class="defaultP" margin-top="true">§ 14-1 første ledd skal lyde:</article><article class="legalP" id="kapittel-1-ledd-28">I sentral- og regionalnett skal energileddet fra 1. januar 2003 være referert til de enkelte tilknytningspunkter. Energileddet skal tidsdifferensieres. Tidsdifferensieringen skal som et minimum være vinter dag, vinter natt/helg og sommer. Marginale tapsprosenter skal så langt som mulig beregnes med hensyn til systembelastningen i et samlet nettsystem og en produksjons- og lastsituasjon som er representativ for hvert enkelt tidsavsnitt. Når energileddet fastsettes individuelt for hvert tilknytningspunkt, skal tapsprosenten for henholdsvis uttak og innmating ha samme absoluttverdi, men motsatt fortegn.</article> <article class="defaultP" margin-top="true">§ 14-2 første ledd bokstav b skal lyde:<ul class="defaultList"><li data-li-identifier="b)" data-name="b)"><article class="listArticle" id="kapittel-1-ledd-28-punkt-1"><article class="legalP" id="kapittel-1-ledd-28-punkt-1-ledd-1">energileddet dekker marginale tapskostnader og kan i tillegg dekke en andel av de øvrige kostnader som ikke innkreves gjennom fastleddet.</article></article></li></ul></article> <article class="defaultP" margin-top="true">§ 14-2 annet ledd skal lyde:</article><article class="legalP" id="kapittel-1-ledd-29">Kunder med effektavregning i distribusjonsnettet skal belastes fastledd, energiledd og effektledd. Fastleddet skal som et minimum dekke kundespesifikke kostnader. Energileddet skal som et minimum dekke marginale tapskostnader i nettet. Effektleddet skal baseres på kundens effektuttak i definerte perioder.</article> <article class="defaultP" margin-top="true">§ 14-2 fjerde og nytt femte ledd skal lyde:</article><article class="legalP" id="kapittel-1-ledd-30">For lavspent uttak skal effektleddene være kvantumsdifferensierte. Disse tariffene skal utformes slik at alle kunder betaler samme pris for uttak opp til første trinn og lavere satser ved de senere trinn. Alternativt kan tariffene fastsettes på annen måte som gir tilsvarende virkning.</article><article class="legalP" id="kapittel-1-ledd-31">Netteier skal tilby tariffer med tidsdifferensiert energiledd til alle kunder i distribusjonsnettet som i forskrift er pålagt måleravlesning flere ganger i året.</article> <article class="defaultP" margin-top="true">§ 14-3 skal lyde:</article><article class="legalP" id="kapittel-1-ledd-32">Nettselskapene skal på forespørsel tilby boligsameier, forretningsgårder, borettslag, boligbyggelag og lignende, måling og tariffering per felles inntaksledning.</article> <article class="defaultP" margin-top="true">§ 15-1 første ledd bokstav b skal lyde:<ul class="defaultList"><li data-li-identifier="b)" data-name="b)"><article class="listArticle" id="kapittel-1-ledd-32-punkt-1"><article class="legalP" id="kapittel-1-ledd-32-punkt-1-ledd-1">kunden har elkjeler med driftsklar brenselsfyrt reserve.</article></article></li></ul></article> <article class="defaultP" margin-top="true">§ 15-2 skal lyde:</article><article class="legalP" id="kapittel-1-ledd-33">Ved utkoblbar overføring skal det benyttes et energiledd som gjenspeiler de marginale tapskostnader. Dette leddet skal på alle nettnivåer tidsdifferensieres. For kunder uten timesmåling skal energileddet som et minimum differensieres mellom sommer og vinter.</article> <article class="defaultP" margin-top="true">§ 16-1 skal lyde:</article><article class="legalP" id="kapittel-1-ledd-34">Energileddet for innmating skal avspeile de marginale tapskostnader i nettet ved innmating i tilknytningspunktet. § 14-1 første ledd gjelder tilsvarende.</article> <article class="defaultP" margin-top="true">§ 16-2 annet ledd skal lyde:</article><article class="legalP" id="kapittel-1-ledd-35">Avregnet mengde skal være basert på kraftverkets midlere årsproduksjon. For kraftverk med installert ytelse mindre enn 1 MW skal avregnet mengde maksimalt være 30% av installert effekt multiplisert med 5.000 timer.</article> <article class="defaultP" margin-top="true">Ny § 17-2 skal lyde:</article> <article class="defaultP" margin-top="true"><strong>§ 17-2.</strong> <i>Ordinære uttak direkte fra kraftverk</i></article><article class="legalP" id="kapittel-1-ledd-36">For uttak til distribusjonsnett direkte fra felles nettanlegg tilknyttet kraftverk med innmating mot regional- og sentralnett, skal andre tariffledd omfatte bruttobasert tariffledd til sentralnettet og kostnader i nettanlegg som kun benyttes av uttak. Uttak skal avregnes energiledd referert tilknytningspunktet. Jf. § 14-1.</article> <article class="defaultP" margin-top="true">Nåværende § 17-2 blir ny § 17-3 der tredje ledd skal lyde:</article><article class="legalP" id="kapittel-1-ledd-37">Nettselskapene kan sette en grense for maksimalt tillatt uttak av reaktiv effekt. Kostnader for uttak under denne grense skal inngå i de generelle tariffene. Uttak over denne grense avregnes etter en egen tariff for reaktiv effekt.</article> <article class="defaultP" margin-top="true">Nåværende § 17-3 blir ny § 17-4 der første ledd skal lyde:</article><article class="legalP" id="kapittel-1-ledd-38">Tilknytningsgebyr kan benyttes ved nye tilknytninger eller ved oppdimensjonering av en eksisterende tilknytning.</article> <article class="defaultP" margin-top="true">§ 17-4 fjerde ledd oppheves.</article> <article class="defaultP" margin-top="true">Tidligere § 17-4 oppheves.</article> <article class="defaultP" margin-top="true">Nye § 17-5 og § 17-6 skal lyde:</article> <article class="defaultP" margin-top="true"><strong>§ 17-5.</strong> <i>Anleggsbidrag</i></article><article class="legalP" id="kapittel-1-ledd-39">Nettselskapene kan fastsette et anleggsbidrag for å dekke anleggskostnadene ved nye nettilknytninger eller ved forsterkning av nettet til eksisterende kunder.</article><article class="legalP" id="kapittel-1-ledd-40">Anleggsbidrag ved forsterkning av en tilknytning kan beregnes når kunden krever økt kapasitet eller kvalitet som utløser behov for forsterkning. Anleggsbidraget skal beregnes ut fra kostnadene som følger av kundens tilknytning til nettet.</article><article class="legalP" id="kapittel-1-ledd-41">Når en tilknytning som beskrevet i første og annet ledd utløser forsterkninger i radielle fellesanlegg kan en forholdsmessig andel av disse kostnadene inngå i anleggsbidraget.</article><article class="legalP" id="kapittel-1-ledd-42">Ved investeringer i maskete nett kan anleggsbidrag kun fastsettes i ekstraordinære tilfeller.</article><article class="legalP" id="kapittel-1-ledd-43">Anleggsbidrag skal fastsettes uavhengig av kundens forventete energiuttak og kan maksimalt settes til anleggskostnad for anlegget minus tilknytningsgebyr.</article><article class="legalP" id="kapittel-1-ledd-44">Anleggskostnad settes lik nødvendige kostnader ved tilknytningen eller forsterkningen, inklusive timeverk for personell, maskiner og utstyr.</article><article class="legalP" id="kapittel-1-ledd-45">Nettselskapet kan fordele anleggsbidraget mellom kunder som blir tilknyttet på tidspunktet for ferdigstillelse av anlegget og kunder som blir tilknyttet på et senere tidspunkt, men senest innen ti år etter ferdigstillelse av anlegget. Fordelingen kan skje i form av en etterberegning av anleggsbidraget, når nye kunder bli tilknyttet eller ved at nettselskapet forskutterer investeringskostnadene og fastsetter anleggsbidraget andelsvis overfor de kunder som etter hvert blir tilknyttet nettet.</article><article class="legalP" id="kapittel-1-ledd-46">Nettselskapet skal på forhånd informere kunden om innkreving av, og beregningsgrunnlaget for, anleggsbidraget.</article> <article class="defaultP" margin-top="true"><strong>§ 17-6.</strong> <i>Tariffer ved oppkjøp og sammenslåing</i></article><article class="legalP" id="kapittel-1-ledd-47">Ved oppkjøp og sammenslåing av nett i tilgrensende nettområder skal det innføres like tariffer. Dersom tariffene i forkant var vesentlig forskjellig, kan ulike tariffer opprettholdes i en overgangsperiode på inntil tre år.</article><article class="legalP" id="kapittel-1-ledd-48">Opprettholdes ulike tariffer etter oppkjøp eller sammenslåing, skal NVE underrettes om dette.</article></section><section class="section" data-name="kapII" id="kapittel-2" data-lovdata-URL="LTI/forskrift/2001-12-17-1486/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft fra 1. januar 2002.</article></section></main></body></html>