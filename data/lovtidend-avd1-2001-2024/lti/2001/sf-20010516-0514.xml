<!DOCTYPE html><html lang="no"><head><title>Forskrift om forbud mot bruk av visse animalske avfallsprodukter i fôr til produksjonsdyr.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-05-16-514</dd><dt class="dokid">DokumentID</dt><dd class="dokid">LTI/forskrift/2001-05-16-514</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 7</dd><dt class="dateInForce">I kraft fra</dt><dd class="dateInForce">2001-05-16</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1962-06-08-4/§3</li><li>lov/1962-06-08-4/§6</li><li>lov/1997-06-13-54/§18</li><li>lov/1997-06-13-54/§19</li><li>lov/1997-06-13-54/§20</li><li>lov/1973-03-23-18/§3</li></ul></dd><dt class="dateOfPublication">Kunngjort</dt><dd class="dateOfPublication">2001-05-25</dd><dt class="journalNumber">Journalnummer</dt><dd class="journalNumber">2001-0565</dd><dt class="titleShort">Korttittel</dt><dd class="titleShort">Forskrift om animalske avfallsprodukter</dd><dt class="title">Tittel</dt><dd class="title">Forskrift om forbud mot bruk av visse animalske avfallsprodukter i fôr til produksjonsdyr.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet og Fiskeridepartementet 16. mai 2001 med hjemmel i lov av 8. juni 1962 nr. 4 om dyrehelse (husdyrloven) § 3 og § 6, lov av 13. juni 1997 nr. 54 om tiltak mot sykdom hos fisk og andre akvatiske dyr (fiskesykdomsloven) § 18, § 19 og § 20 og lov av 23. mars 1973 nr. 18 om tilsyn med fôrvarer (fôrvareloven) § 3, jf. Kvedtak 2001/25/EF.</dd><dt class="refid">RefID</dt><dd class="refid">forskrift/2001-05-16-514</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om forbud mot bruk av visse animalske avfallsprodukter i fôr til produksjonsdyr.<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li><li>§ 4. Forbud mot bruk av visse animalske avfallsprodukter til fôr</li><li>§ 5. Tilsyn og vedtak</li><li>§ 6. Dispensasjon</li><li>§ 7. Straff</li><li>§ 8. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2001-05-16-514" id="dokument"><h1>Forskrift om forbud mot bruk av visse animalske avfallsprodukter i fôr til produksjonsdyr.</h1><article class="legalArticle" data-lovdata-URL="LTI/forskrift/2001-05-16-514/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med forskriften er å fastsette beskyttelsestiltak mot overførbare spongiforme encefalopatier hos produksjonsdyr.</article></article><article class="legalArticle" data-lovdata-URL="LTI/forskrift/2001-05-16-514/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften gjelder bruk av animalsk avfall i produksjon av fôr til produksjonsdyr.</article></article><article class="legalArticle" data-lovdata-URL="LTI/forskrift/2001-05-16-514/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><article class="legalP" id="paragraf-3-ledd-1">I denne forskriften menes med:</article><article class="defaultP"><i>Fôr:</i> et produkt av animalsk opprinnelse til fôring av produksjonsdyr. Dette omfatter foredlede animalske proteiner, utsmeltet fett, fiskeolje, hydrolyserte proteiner, gelatin og dikalsiumfosfat.</article><article class="defaultP"><i>Produksjonsdyr:</i> landbruks- og akvakulturdyr som holdes, oppfôres eller avles for produksjon av mat og/eller kan bli slaktet for humant konsum.</article><article class="defaultP"><i>Kjæledyr:</i> dyr, unntatt pelsdyr, av slike arter som normalt holdes av mennesker av andre årsaker enn til konsum.</article></article><article class="legalArticle" data-lovdata-URL="LTI/forskrift/2001-05-16-514/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Forbud mot bruk av visse animalske avfallsprodukter til fôr</span></h2><article class="legalP" id="paragraf-4-ledd-1">Det er forbudt å bruke følgende animalsk avfall for framstilling av fôr til produksjonsdyr:<ul class="defaultList"><li data-li-identifier="a)" data-name="a)"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">alle typer pattedyr, fugler og oppdrettsfisk (men ikke skalldyr), som blir holdt som produksjonsdyr eller annen landbruksmessig produksjon og som har dødd (avlivet eller selvdød) på driftsenheten uten å være slaktet for konsum, herunder dødfødte dyr og døde fostre,</article></article></li><li data-li-identifier="b)" data-name="b)"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">selvdøde eller avlivede kjæledyr, sirkusdyr, forsøksdyr og dyr fra dyreparker,</article></article></li><li data-li-identifier="c)" data-name="c)"><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">ville dyr som Statens dyrehelsetilsyn – fylkesveterinæren treffer særskilte bestemmelser om,</article></article></li><li data-li-identifier="d)" data-name="d)"><article class="listArticle" id="paragraf-4-ledd-1-punkt-4"><article class="legalP" id="paragraf-4-ledd-1-punkt-4-ledd-1">dyr som er avlivet på driftsenheten i forbindelse med bekjempelse av sjukdom,</article></article></li><li data-li-identifier="e)" data-name="e)"><article class="listArticle" id="paragraf-4-ledd-1-punkt-5"><article class="legalP" id="paragraf-4-ledd-1-punkt-5-ledd-1">dyr som har dødd under transport, med mindre det dreier seg om nødslakting av dyrevernhensyn.</article></article></li></ul></article></article><article class="legalArticle" data-lovdata-URL="LTI/forskrift/2001-05-16-514/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Tilsyn og vedtak</span></h2><article class="legalP" id="paragraf-5-ledd-1">Statens dyrehelsetilsyn – distriktsveterinæren fører tilsyn med anlegg som behandler animalsk avfall og kan fatte nødvendige vedtak for å sikre at forskriftens bestemmelser blir fulgt.</article><article class="legalP" id="paragraf-5-ledd-2">Statens dyrehelsetilsyn – distriktsveterinæren fører tilsyn med driftsenheter med produksjonsdyr, og fører tilsyn med at det ikke benyttes fôr som er i uoverensstemmelse med forskriftens bestemmelser.</article><article class="legalP" id="paragraf-5-ledd-3">Statens landbrukstilsyn og Fiskeridirektoratet fører tilsyn med virksomheter som omsetter fôrvare og kan fatte nødvendige vedtak for å sikre at forskriftens bestemmelser blir fulgt.</article></article><article class="legalArticle" data-lovdata-URL="LTI/forskrift/2001-05-16-514/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Dispensasjon</span></h2><article class="legalP" id="paragraf-6-ledd-1">Statens landbrukstilsyn kan dispensere fra forskriftens bestemmelser på de områder etaten har tilsynsmyndighet og kan sette vilkår for slik dispensasjon.</article><article class="legalP" id="paragraf-6-ledd-2">Fiskeridirektoratet kan dispensere fra forskriftens bestemmelser på de områder etaten har tilsynsmyndighet og kan sette vilkår for slik dispensasjon.</article><article class="legalP" id="paragraf-6-ledd-3">Statens dyrehelsetilsyn – fylkesveterinæren kan dispensere fra forskriftens bestemmelser på de områder etaten har tilsynsmyndighet og kan sette vilkår for slik dispensasjon.</article></article><article class="legalArticle" data-lovdata-URL="LTI/forskrift/2001-05-16-514/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Straff</span></h2><article class="legalP" id="paragraf-7-ledd-1">Overtredelse av denne forskriften eller vedtak fattet i medhold av den er straffbart, jf. husdyrloven § 19, fiskesykdomsloven § 30 og lov om tilsyn med fôrvarer § 10.</article></article><article class="legalArticle" data-lovdata-URL="LTI/forskrift/2001-05-16-514/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse</span></h2><article class="legalP" id="paragraf-8-ledd-1">Denne forskriften trer i kraft 16. mai 2001.</article><article class="legalP" id="paragraf-8-ledd-2">Bestemmelser i denne forskriften går foran bestemmelser i forskrift av 5. november 1999 nr. 1148 om transport og behandling av animalsk avfall og anlegg som behandler animalsk avfall, forskrift av 8. august 2000 nr. 884 om fôrvarer og forskrift av 18. mars 1999 nr. 364 om fôrvarer til fisk.</article></article></main></body></html>