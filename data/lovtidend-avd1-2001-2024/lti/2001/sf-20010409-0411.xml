<!DOCTYPE html><html lang="no"><head><title>Forskrift for tildeling av tilskudd til kondemnering for fiskefartøy i 2001.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-04-09-411</dd><dt class="dokid">DokumentID</dt><dd class="dokid">LTI/forskrift/2001-04-09-411</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 6</dd><dt class="dateInForce">I kraft fra</dt><dd class="dateInForce">2001-04-09</dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">2001-04-27</dd><dt class="journalNumber">Journalnummer</dt><dd class="journalNumber">2001-0453</dd><dt class="titleShort">Korttittel</dt><dd class="titleShort">Forskrift for tilskudd til fartøykondemnering</dd><dt class="title">Tittel</dt><dd class="title">Forskrift for tildeling av tilskudd til kondemnering for fiskefartøy i 2001.</dd><dt class="miscInformation">Annet om dokumentet</dt><dd class="miscInformation">Fastsatt av Fiskeridepartementet 9. april 2001 med hjemmel i avtale av 9. november 2000 mellom Norges Fiskarlag og Arbeids- og administrasjonsdepartementet om støttetiltak til fiskerinæringen for 2001.</dd><dt class="refid">RefID</dt><dd class="refid">forskrift/2001-04-09-411</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift for tildeling av tilskudd til kondemnering for fiskefartøy i 2001.<ul class="tocSubUl"><li>§ 1-1. Formål</li><li>§ 2-1. Definisjon</li><li>§ 3-1. Fartøygrupper</li><li>§ 3-2. Krav til fartøystørrelse, eiertid og alder</li><li>§ 3-3. Aktivitetskrav</li><li>§ 3-4. Tilskuddets utmåling</li><li>§ 3-5. Bortfall av konsesjoner og deltakeradgang i fisket</li><li>§ 3-6. Krav om destruksjon</li><li>§ 3-7. Søknad om tilskudd</li><li>§ 3-8. Krav til dokumentasjon</li><li>§ 4-1. Fastsettelse og utbetaling av tilskudd</li><li>§ 5-1. Kontroll</li><li>§ 6-1. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2001-04-09-411" id="dokument"><h1>Forskrift for tildeling av tilskudd til kondemnering for fiskefartøy i 2001.</h1><article class="legalArticle" data-lovdata-URL="LTI/forskrift/2001-04-09-411/§1-1" data-name="§1-1" id="paragraf-1"><h2 class="legalArticleHeader"><span class="legalArticleValue">§ 1-1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med kondemneringsordningen er å bidra til å oppnå en fiskeflåte som er kapasitetstilpasset et bærekraftig ressursuttak.</article><article class="legalP" id="paragraf-1-ledd-2">Av midler stilt til rådighet kan Statens nærings- og distriktsutviklingsfond (SND) gi tilskudd til fartøyeiere som tar sine fartøy ut av fiske gjennom ren kondemnering.</article><article class="legalP" id="paragraf-1-ledd-3">Fordelingen og prioriteringene av midlene skjer i henhold til Fiskeridepartementets overordnede fiskeripolitiske retningslinjer om virkemiddelbruken overfor fiskeri- og havbruksnæringen forvaltet av SND, fylkeskommunene og kommunene.</article></article><article class="legalArticle" data-lovdata-URL="LTI/forskrift/2001-04-09-411/§2-1" data-name="§2-1" id="paragraf-2"><h2 class="legalArticleHeader"><span class="legalArticleValue">§ 2-1</span>. <span class="legalArticleTitle">Definisjon</span></h2><article class="legalP" id="paragraf-2-ledd-1">Med <i>kondemnering</i> menes at konsesjoner eller deltakeradgang oppgis og fartøyet tas permanent ut av fiske gjennom destruksjon av fartøyet.</article><article class="legalP" id="paragraf-2-ledd-2">Med <i>fartøy</i> menes alle fartøy som er merkepliktige iht. lov av 26. mars 1999 nr. 15 om retten til å delta i fiske og fangst (deltakerloven) § 22 jf. lov av 5. desember 1917 nr. 1 om registrering og merking av fiskefartøyer.</article></article><article class="legalArticle" data-lovdata-URL="LTI/forskrift/2001-04-09-411/§3-1" data-name="§3-1" id="paragraf-3"><h2 class="legalArticleHeader"><span class="legalArticleValue">§ 3-1</span>. <span class="legalArticleTitle">Fartøygrupper</span></h2><article class="legalP" id="paragraf-3-ledd-1">Av midler stilt til rådighet kan SND gi tilskudd til kondemnering av eldre, uhensiktsmessige fiskefartøy, innenfor følgende fartøygrupper:<ul class="defaultList"><li data-li-identifier="-" data-name="-"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">Fartøy med adgang til å delta i gruppe I i det konvensjonelle torskefisket</article></article></li><li data-li-identifier="-" data-name="-"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">Fartøy med adgang til å delta i reketrålfiske i NØS sør for 62° N og i Skagerrak eller med konsesjon etter forskrift av 29. juni 1984 nr. 1318 om adgang til å drive trålfiske etter reker (reketrålforskriften) § 3</article></article></li><li data-li-identifier="-" data-name="-"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">Nordsjøtrålere etter forskrift av 12. desember 1986 nr. 2185 om tildeling av tillatelse til å drive fiske med trål (trålforskriften) § 5-1</article></article></li><li data-li-identifier="-" data-name="-"><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1">Fartøy med avgrenset nordsjøtråltillatelse etter trålforskriftens § 6-1</article></article></li><li data-li-identifier="-" data-name="-"><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1">Fartøy over 13 m med adgang til å delta i kystfartøygruppens fiske etter makrell med not eller garn og snøre</article></article></li><li data-li-identifier="-" data-name="-"><article class="listArticle" id="paragraf-3-ledd-1-punkt-6"><article class="legalP" id="paragraf-3-ledd-1-punkt-6-ledd-1">Fartøy over 13 m med adgang til å delta i fisket etter sei nord for 62° N med not.</article></article></li></ul></article><article class="legalP" id="paragraf-3-ledd-2">I særlige tilfelle kan SND gi tilskudd til fartøy over 11 meter som er bygd før 1950 selv om fartøyet ikke er omfattet av første ledd. Tilskuddet utmåles iht. § 3-4 pkt. 2.</article><article class="legalP" id="paragraf-3-ledd-3">Det kan ikke gis tilskudd til fartøy som er kondemnert ved forskriftens ikrafttredelse.</article></article><article class="legalArticle" data-lovdata-URL="LTI/forskrift/2001-04-09-411/§3-2" data-name="§3-2" id="paragraf-4"><h2 class="legalArticleHeader"><span class="legalArticleValue">§ 3-2</span>. <span class="legalArticleTitle">Krav til fartøystørrelse, eiertid og alder</span></h2><ul class="defaultList"><li data-li-identifier="1." data-name="1."><article class="listArticle" id="paragraf-4-punkt-1"><article class="legalP" id="paragraf-4-punkt-1-ledd-1">Tilskudd kan bare ytes til fartøy som etter målebrevet har en største lengde fra 10,67 meter til 28 meter, men med følgende særregler:</article><article class="legalP" id="paragraf-4-punkt-1-ledd-2">For fartøy med tillatelse til å delta i fisket etter makrell med not eller garn og snøre må fartøyets største lengde være fra 13 til 21,35 meter for at tilskudd skal kunne gis.</article><article class="legalP" id="paragraf-4-punkt-1-ledd-3">For fartøy med tillatelse til å delta i trålfiske etter reker etter reketrålforskriftens § 3 må fartøyets størrelse være fra 19,8 til 34,5 meter for at tilskudd skal kunne gis.</article><article class="legalP" id="paragraf-4-punkt-1-ledd-4">For nordsjøtrålere etter trålforskriftens § 5-1 skal fartøy med største lengde fra 15 til 27,5 meter prioriteres.</article></article></li><li data-li-identifier="2." data-name="2."><article class="listArticle" id="paragraf-4-punkt-2"><article class="legalP" id="paragraf-4-punkt-2-ledd-1">Tilskudd kan bare gis til søker som har vært eier av fartøyet i minst 3 år, men med følgende særregler:</article><article class="legalP" id="paragraf-4-punkt-2-ledd-2">Kravet til eiertid gjelder ikke når fartøyet i løpet av de siste 3 år er overtatt av den tidligere eiers livsarvinger eller ektefelle.</article><article class="legalP" id="paragraf-4-punkt-2-ledd-3">I særlig tilfelle kan kravet til eiertid i nr. 2 første ledd fravikes.</article></article></li><li data-li-identifier="3." data-name="3."><article class="listArticle" id="paragraf-4-punkt-3"><article class="legalP" id="paragraf-4-punkt-3-ledd-1">Fartøy som er eldre enn 30 år skal prioriteres.</article></article></li></ul></article><article class="legalArticle" data-lovdata-URL="LTI/forskrift/2001-04-09-411/§3-3" data-name="§3-3" id="paragraf-5"><h2 class="legalArticleHeader"><span class="legalArticleValue">§ 3-3</span>. <span class="legalArticleTitle">Aktivitetskrav</span></h2><article class="legalP" id="paragraf-5-ledd-1">Kondemneringstilskudd kan gis når fartøyet i 2 av de 3 siste kalenderår har fisket og levert fangst i minst 7 av årets 12 måneder eller har hatt en fangstinntekt i 2 av de 3 siste år på minst 50% av det beløp som kan oppnås i kondemneringstilskudd i henhold til § 3-4. Med fangstinntekt menes salgsbeløp etter fradrag av salgslagsavgift.</article><article class="legalP" id="paragraf-5-ledd-2">Det kan gjøres unntak fra aktivitetskravet når eier har vært hindret fra å oppfylle kravet på grunn av særlige forhold, som for eksempel verkstedopphold, sykdom, eller hindring i fiske i enkelte sesonger på grunn av oppfisket maksimalkvote eller gruppekvote.</article></article><article class="legalArticle" data-lovdata-URL="LTI/forskrift/2001-04-09-411/§3-4" data-name="§3-4" id="paragraf-6"><h2 class="legalArticleHeader"><span class="legalArticleValue">§ 3-4</span>. <span class="legalArticleTitle">Tilskuddets utmåling</span></h2><ul class="defaultList"><li data-li-identifier="1." data-name="1."><article class="listArticle" id="paragraf-6-punkt-1"><article class="legalP" id="paragraf-6-punkt-1-ledd-1">Tilskudd kan ytes med: <ul class="defaultList"><li data-li-identifier="a)" data-name="a)"><article class="listArticle" id="paragraf-6-punkt-1-ledd-1-punkt-1"><article class="legalP" id="paragraf-6-punkt-1-ledd-1-punkt-1-ledd-1">kr 200.000 for hvert fartøy og</article></article></li><li data-li-identifier="b)" data-name="b)"><article class="listArticle" id="paragraf-6-punkt-1-ledd-1-punkt-2"><article class="legalP" id="paragraf-6-punkt-1-ledd-1-punkt-2-ledd-1">inntil kr 15.000 pr. BRT for fartøy målt etter 1947-konvensjonen</article></article></li></ul></article><article class="legalP" id="paragraf-6-punkt-1-ledd-2">Satsene kan økes med inntil 50% når dette er nødvendig for å få til kondemnering.</article></article></li><li data-li-identifier="2." data-name="2."><article class="listArticle" id="paragraf-6-punkt-2"><article class="legalP" id="paragraf-6-punkt-2-ledd-1">For fartøy over 11 meter som er bygd før 1950 som omfattes av § 3-1 andre ledd, kan tilskudd ytes med: <ul class="defaultList"><li data-li-identifier="a)" data-name="a)"><article class="listArticle" id="paragraf-6-punkt-2-ledd-1-punkt-1"><article class="legalP" id="paragraf-6-punkt-2-ledd-1-punkt-1-ledd-1">kr 100.000, for hvert fartøy og</article></article></li><li data-li-identifier="b)" data-name="b)"><article class="listArticle" id="paragraf-6-punkt-2-ledd-1-punkt-2"><article class="legalP" id="paragraf-6-punkt-2-ledd-1-punkt-2-ledd-1">inntil kr 7.500,- pr. BRT for fartøy målt etter 1947-konvensjonen</article></article></li></ul></article><article class="legalP" id="paragraf-6-punkt-2-ledd-2">Tilskudd til kondemnering av fartøy som omfattes av § 3-1 andre ledd skal ikke overstige kr 250.000 pr. fartøy.</article></article></li><li data-li-identifier="3." data-name="3."><article class="listArticle" id="paragraf-6-punkt-3"><article class="legalP" id="paragraf-6-punkt-3-ledd-1">Forsikringssum som blir utbetalt på grunn av skade som oppstår på fartøy eller motor inntil 1 år før søknad fremmes kommer til fradrag i kondemneringsutbetalingen dersom forsikringssummen ikke er brukt til reparasjon av skaden. Til fradrag kommer også forsikringssum som blir utbetalt på grunn av skade som oppstår etter at søknad er fremmet men før kondemneringstilskudd utbetales. Søker må gi SND opplysninger om forsikring som utbetales på grunn av skade som har oppstått i de nevnte tidsrom.</article></article></li></ul></article><article class="legalArticle" data-lovdata-URL="LTI/forskrift/2001-04-09-411/§3-5" data-name="§3-5" id="paragraf-7"><h2 class="legalArticleHeader"><span class="legalArticleValue">§ 3-5</span>. <span class="legalArticleTitle">Bortfall av konsesjoner og deltakeradgang i fisket</span></h2><article class="legalP" id="paragraf-7-ledd-1">Ved kondemnering vil alle konsesjoner og deltakeradganger i fiske falle bort når eier mottar tilskudd som spesifisert i § 3-4. Det gjelder samtlige konsesjoner og deltakeradganger som eier har på vedkommende fartøy pr. 1. januar 2001 og fremdeles har på fartøyet. Det kan ikke tildeles ny konsesjon og/eller deltakeradgang for annet fartøy til erstatning for det kondemnerte fartøy.</article></article><article class="legalArticle" data-lovdata-URL="LTI/forskrift/2001-04-09-411/§3-6" data-name="§3-6" id="paragraf-8"><h2 class="legalArticleHeader"><span class="legalArticleValue">§ 3-6</span>. <span class="legalArticleTitle">Krav om destruksjon</span></h2><article class="legalP" id="paragraf-8-ledd-1">Den som tildeles kondemneringstilskudd etter denne forskrift skal sørge for opphugging eller tilintetgjørelse av fartøy tilskuddet tildeles for. SND kan stille de vilkår som er nødvendig for å sikre at destruksjon av fartøyet finner sted. Fartøy som er tildelt tilskudd til kondemnering skal trekkes ut av norsk fiske straks tilsagnet for tilskuddet er akseptert.</article><article class="legalP" id="paragraf-8-ledd-2">SND kan gi et tillegg til tilskudd til kondemnering av trefartøy for å finansiere alternative destruksjonsmetoder til senking.</article><article class="legalP" id="paragraf-8-ledd-3">Fartøyer innen kystgruppen kan unntas fra destruksjonskravet. Fartøyer som har fått dispensasjon fra destruksjonskravet skal være registrert i Norsk Ordinært Skipsregister, hvor eieres aksept av vilkåret om at fartøyet ikke kan gjeninnføres i registeret over norske merkepliktige fartøyer tinglyses. Likeledes skal det tinglyses at fartøyet ikke kan selges til utlandet uten Fiskeridirektoratets samtykke.</article><article class="legalP" id="paragraf-8-ledd-4">Salg til utlandet kan bare tillates i særlige tilfeller, og bare hvor dette er forenlig med norske interesser. Fartøyet kan bare selges til land som har undertegnet Avtale av 4. desember 1995 om gjennomføring av bestemmelsene i De forente nasjoners havrettskonvensjon av 10. desember 1982 om bevaring og forvaltning av vandrende fiskebestander og langtmigrerende fiskebestander, eller Avtale av 24. november 1993 om å fremme fiskefartøyers overholdelse av internasjonale bevarings-, og forvaltningstiltak på det frie hav. Fiskerimyndighetene kan kreve ytterligere dokumentasjon eller gjøre egne undersøkelser for å sikre at fartøyet ikke benyttes i strid med nevnte avtaler.</article></article><article class="legalArticle" data-lovdata-URL="LTI/forskrift/2001-04-09-411/§3-7" data-name="§3-7" id="paragraf-9"><h2 class="legalArticleHeader"><span class="legalArticleValue">§ 3-7</span>. <span class="legalArticleTitle">Søknad om tilskudd</span></h2><article class="legalP" id="paragraf-9-ledd-1">Søknad om kondemneringstilskudd sendes via Fiskeridirektoratets regionkontorer til SND sine distriktskontorer.</article><article class="legalP" id="paragraf-9-ledd-2">Med søknaden skal følge:<ul class="defaultList"><li data-li-identifier="1." data-name="1."><article class="listArticle" id="paragraf-9-ledd-2-punkt-1"><article class="legalP" id="paragraf-9-ledd-2-punkt-1-ledd-1">Dokumentasjon av driftstid og fangstinntekt ved utskrift av sluttseddeldata fra salgslag, jf. § 3-3.</article></article></li><li data-li-identifier="2." data-name="2."><article class="listArticle" id="paragraf-9-ledd-2-punkt-2"><article class="legalP" id="paragraf-9-ledd-2-punkt-2-ledd-1">Bekreftet kopi av fartøyets målebrev, panteattest.</article></article></li><li data-li-identifier="3." data-name="3."><article class="listArticle" id="paragraf-9-ledd-2-punkt-3"><article class="legalP" id="paragraf-9-ledd-2-punkt-3-ledd-1">Fartøyets regnskap for driftsåret 1999 og 2000 inkludert spesifiserte statusopplysninger pr. 31. desember 2000, og oversikt over fartøyets pantegjeld og løsgjeld stiftet før 1. januar 2001.</article></article></li><li data-li-identifier="4." data-name="4."><article class="listArticle" id="paragraf-9-ledd-2-punkt-4"><article class="legalP" id="paragraf-9-ledd-2-punkt-4-ledd-1">Erklæring fra søker om at han er innforstått med at fartøyets konsesjoner og/eller deltakeradgang i fiske faller bort når tilskudd etter denne ordning aksepteres, samt en oversikt over hvilke konsesjoner/deltakeradgang det gjelder.</article></article></li><li data-li-identifier="5." data-name="5."><article class="listArticle" id="paragraf-9-ledd-2-punkt-5"><article class="legalP" id="paragraf-9-ledd-2-punkt-5-ledd-1">Oversikt over hvilke konsesjoner søker har på fartøyet og/eller hvilke fiskerier vedkommende har deltakeradgang for med fartøyet.</article></article></li></ul></article></article><article class="legalArticle" data-lovdata-URL="LTI/forskrift/2001-04-09-411/§3-8" data-name="§3-8" id="paragraf-10"><h2 class="legalArticleHeader"><span class="legalArticleValue">§ 3-8</span>. <span class="legalArticleTitle">Krav til dokumentasjon</span></h2><article class="legalP" id="paragraf-10-ledd-1">Før utbetaling av kondemneringstilskuddet finner sted, må søker legge fram:<ul class="defaultList"><li data-li-identifier="1." data-name="1."><article class="listArticle" id="paragraf-10-ledd-1-punkt-1"><article class="legalP" id="paragraf-10-ledd-1-punkt-1-ledd-1">Erklæring fra lensmann/politi eller havnemyndighet/havnefogd om at skroget er tilintetgjort. Eventuell tillatelse fra Fiskeridirektøren i forbindelse med søknad om unntak fra destruksjonskravet. Ved bevaring må eventuell avtale være tinglyst i Skipsregisteret i henhold til § 3-6.</article></article></li><li data-li-identifier="2." data-name="2."><article class="listArticle" id="paragraf-10-ledd-1-punkt-2"><article class="legalP" id="paragraf-10-ledd-1-punkt-2-ledd-1">Stadfesting fra merkelovens tilsynsmann om at fartøyet er utmeldt av registeret over merkepliktige fiskefartøyer.</article></article></li><li data-li-identifier="3." data-name="3."><article class="listArticle" id="paragraf-10-ledd-1-punkt-3"><article class="legalP" id="paragraf-10-ledd-1-punkt-3-ledd-1">Fartøyets ervervstillatelse og konsesjonsdokumenter for den som har spesiell tillatelse skal sendes til SND for videre sendelse til Fiskeridirektoratet, jf. lov av 26. mars 1999 nr. 15 om retten til å delta i fiske og fangst (deltakerloven).</article></article></li></ul></article></article><article class="legalArticle" data-lovdata-URL="LTI/forskrift/2001-04-09-411/§4-1" data-name="§4-1" id="paragraf-11"><h2 class="legalArticleHeader"><span class="legalArticleValue">§ 4-1</span>. <span class="legalArticleTitle">Fastsettelse og utbetaling av tilskudd</span></h2><article class="legalP" id="paragraf-11-ledd-1">SND gis fullmakt til å treffe vedtak i det enkelte tilfelle om tilskudd skal gis og fastsetter tilskuddets størrelse og står for utbetalingen. Fondet kan sette nærmere vilkår for tildeling og utbetaling av tilskuddet. Tilskudd som nyttes i strid med fastsatte vilkår, kan kreves tilbakebetalt. Vedtaket kan ikke påklages, jf. § 6 første ledd i lov av 3. juli 1992 nr. 97 om Statens nærings- og distriktsutviklingsfond.</article><article class="legalP" id="paragraf-11-ledd-2">Eier av fartøy som gis kondemneringstilskudd har adgang til å fjerne utstyr og motor fra fartøyet når tilskudd er innvilget.</article><article class="legalP" id="paragraf-11-ledd-3">I den utstrekning kondemneringstilskudd skal dekke pantegjeld på fartøyet, foretas utbetalingen direkte til pantekreditor.</article></article><article class="legalArticle" data-lovdata-URL="LTI/forskrift/2001-04-09-411/§5-1" data-name="§5-1" id="paragraf-12"><h2 class="legalArticleHeader"><span class="legalArticleValue">§ 5-1</span>. <span class="legalArticleTitle">Kontroll</span></h2><article class="legalP" id="paragraf-12-ledd-1">Tilskuddet utbetales under forbehold om korrigering etter at det er foretatt kontroll av Fiskeridirektoratet eller Fiskeridepartementet.</article><article class="legalP" id="paragraf-12-ledd-2">Den som søker om tilskudd anses samtidig å ha gitt instansene nevnt i første ledd nødvendige fullmakter til å kontrollere de gitte opplysninger.</article><article class="legalP" id="paragraf-12-ledd-3">Uriktige og feilaktige opplysninger kan medføre straffansvar og føre til at rett til å motta tilskudd tapes og at utbetalt tilskudd kan kreves tilbakebetalt. Brudd på fastsatte vilkår vil medføre krav om tilbakebetaling av tilskuddet.</article></article><article class="legalArticle" data-lovdata-URL="LTI/forskrift/2001-04-09-411/§6-1" data-name="§6-1" id="paragraf-13"><h2 class="legalArticleHeader"><span class="legalArticleValue">§ 6-1</span>. <span class="legalArticleTitle">Ikrafttredelse</span></h2><article class="legalP" id="paragraf-13-ledd-1">Fiskeridepartementet kan foreta endringer av forskriften. Slike endringer vil likevel ikke få virkning for avgitt tilsagn om tilskudd. Eventuelle spørsmål angående forskriften kan rettes til SND.</article><article class="legalP" id="paragraf-13-ledd-2">Denne forskrift trer i kraft straks.</article></article></main></body></html>