<!DOCTYPE html><html lang="no"><head><title>Forskrift om autorisasjon for tele-, kabel-TV- og radioinstallatør (autorisasjonsforskriften).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-02-01-115</dd><dt class="dokid">DokumentID</dt><dd class="dokid">LTI/forskrift/2001-02-01-115</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 2</dd><dt class="dateInForce">I kraft fra</dt><dd class="dateInForce">2001-02-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1993-12-07-1117</li><li>forskrift/1996-03-08-262</li><li>forskrift/1996-03-08-263</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-06-23-39/§6-7</li><li>lov/1995-06-23-39/§7-1</li><li>forskrift/1995-12-15-1032</li></ul></dd><dt class="dateOfPublication">Kunngjort</dt><dd class="dateOfPublication">2001-02-23</dd><dt class="journalNumber">Journalnummer</dt><dd class="journalNumber">2001-0158</dd><dt class="titleShort">Korttittel</dt><dd class="titleShort">Autorisasjonsforskriften</dd><dt class="title">Tittel</dt><dd class="title">Forskrift om autorisasjon for tele-, kabel-TV- og radioinstallatør (autorisasjonsforskriften).</dd><dt class="miscInformation">Annet om dokumentet</dt><dd class="miscInformation">Fastsatt av Post- og teletilsynet 1. februar 2001 med hjemmel i lov av 23. juni 1995 nr. 39 om telekommunikasjon (teleloven) § 6-7 og § 7-1, jf. forskrift av 15. desember 1995 nr. 1032 om funksjonsfordeling innen telemyndigheten § 2 og § 3, jf. EØS-avtalens vedlegg VII, punkt 1 (Rdir. 1989/48/EØF og Rdir. 1992/51/EØF).</dd><dt class="refid">RefID</dt><dd class="refid">forskrift/2001-02-01-115</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om autorisasjon for tele-, kabel-TV- og radioinstallatør (autorisasjonsforskriften).<ul class="tocSubUl"><li>Kapittel I. Generelle bestemmelser<ul class="tocSubUl"><li>§ 1. Virkeområde</li><li>§ 2. Autorisasjon – søknad mv.</li><li>§ 3. Krav til autorisert virksomhet</li><li>§ 4. Autorisasjonens omfang og avgrensning</li><li>§ 5. Krav om kvalifisert person</li><li>§ 6. Dokumentasjon av vedlikeholdsarbeid</li><li>§ 7. Gebyr</li></ul></li><li>Kapittel II. Teleinstallatør<ul class="tocSubUl"><li>§ 8. Teleterminalutstyr</li><li>§ 9. Krav om autorisasjon for teleinstallatør</li><li>§ 10. Krav til utdanning og praksis for kvalifisert person</li><li>§ 11. Krav til teleinstallatør</li></ul></li><li>Kapittel III. Installatør av kabel-TV-nett<ul class="tocSubUl"><li>§ 12. Kabel-TV-nett</li><li>§ 13. Krav om autorisasjon for kabel-TV-installatør</li><li>§ 14. Krav til utdanning og praksis for kvalifisert person</li><li>§ 15. Krav til kabel-TV-installatør</li></ul></li><li>Kapittel IV. Radioinstallatør<ul class="tocSubUl"><li>§ 16. Radioutstyr</li><li>§ 17. Krav om autorisasjon for radioinstallatør</li><li>§ 18. Typer autorisasjon</li><li>§ 19. Krav til utdanning og praksis for kvalifisert person</li><li>§ 20. Krav til radioinstallatør</li></ul></li><li>Kapittel V. Taushetsplikt, tilsyn, klage mv.<ul class="tocSubUl"><li>§ 21. Taushetsplikt</li><li>§ 22. Tilsyn</li><li>§ 23. Unntak</li><li>§ 24. Sanksjoner</li><li>§ 25. Klage</li><li>§ 26. Ikrafttreden</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2001-02-01-115" id="dokument"><h1>Forskrift om autorisasjon for tele-, kabel-TV- og radioinstallatør (autorisasjonsforskriften).</h1><section class="section" data-name="kapI" id="kapittel-1" data-lovdata-URL="LTI/forskrift/2001-02-01-115/KAPITTEL_1"><h2>Kapittel I. Generelle bestemmelser</h2><article class="legalArticle" data-lovdata-URL="LTI/forskrift/2001-02-01-115/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-1-ledd-1">Forskriften gjelder autorisasjon for virksomhet som installerer eller utfører vedlikehold av<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-1-ledd-1-punkt-1"><article class="legalP" id="kapittel-1-paragraf-1-ledd-1-punkt-1-ledd-1">privat telenett og teleterminalutstyr som knyttes til offentlig telenett</article></article></li><li data-li-identifier="b)" data-name="b)"><article class="listArticle" id="kapittel-1-paragraf-1-ledd-1-punkt-2"><article class="legalP" id="kapittel-1-paragraf-1-ledd-1-punkt-2-ledd-1">kabel-TV-nett</article></article></li><li data-li-identifier="c)" data-name="c)"><article class="listArticle" id="kapittel-1-paragraf-1-ledd-1-punkt-3"><article class="legalP" id="kapittel-1-paragraf-1-ledd-1-punkt-3-ledd-1">radioutstyr.</article></article></li></ul></article><article class="legalP" id="kapittel-1-paragraf-1-ledd-2">Forskriften gjelder også autorisasjon for virksomhet som utfører prosjektering av kabel-TV-nett.</article></article><article class="legalArticle" data-lovdata-URL="LTI/forskrift/2001-02-01-115/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Autorisasjon – søknad mv.</span></h3><article class="legalP" id="kapittel-1-paragraf-2-ledd-1">For virksomhet som nevnt under § 1 kreves autorisasjon.</article><article class="legalP" id="kapittel-1-paragraf-2-ledd-2">Søknad om autorisasjon skal skje på fastsatt skjema vedlagt kopier av vitnemål, attester mv.</article><article class="legalP" id="kapittel-1-paragraf-2-ledd-3">Autorisasjon gis av Post- og teletilsynet for fire år.</article><article class="legalP" id="kapittel-1-paragraf-2-ledd-4">Autorisasjon gjelder for virksomhet på én adresse. Virksomhet som utøves under annet navn eller annen adresse, herunder filial, krever egen autorisasjon.</article><article class="legalP" id="kapittel-1-paragraf-2-ledd-5">Adresseendring, opphør av virksomhet eller skifte av kvalifisert person skal straks meldes til Post- og teletilsynet.</article></article><article class="legalArticle" data-lovdata-URL="LTI/forskrift/2001-02-01-115/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Krav til autorisert virksomhet</span></h3><article class="legalP" id="kapittel-1-paragraf-3-ledd-1">Autorisert virksomhet er ansvarlig for at arbeid blir utført på en faglig forsvarlig måte og i samsvar med gjeldende installasjonsbestemmelser, jf. § 11, § 15 og § 20.</article><article class="legalP" id="kapittel-1-paragraf-3-ledd-2">Personellet skal ha tilstrekkelig kunnskap om elektriske og funksjonelle spesifikasjoner for det tekniske grensesnittet med tilhørende utstyr, mot andre nett.</article><article class="legalP" id="kapittel-1-paragraf-3-ledd-3">Autorisert virksomhet er ansvarlig for at anvisninger som nett- eller utstyrsleverandør gir blir fulgt og at nødvendig teknisk utrustning, verktøy, forskrifter og øvrig dokumentasjon er tilgjengelig.</article><article class="legalP" id="kapittel-1-paragraf-3-ledd-4">Post- og teletilsynet kan kreve at ansatte i virksomheten gjennomgår nærmere fastsatte kurs for installasjon eller vedlikehold av enkelte utstyrstyper og nett.</article></article><article class="legalArticle" data-lovdata-URL="LTI/forskrift/2001-02-01-115/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Autorisasjonens omfang og avgrensning</span></h3><article class="legalP" id="kapittel-1-paragraf-4-ledd-1">Virksomhet som utfører installasjon eller vedlikeholdsarbeid som faller inn under flere kapitler i forskriften, skal ha autorisasjon i samsvar med kravene i de aktuelle kapitler.</article><article class="legalP" id="kapittel-1-paragraf-4-ledd-2">Forskriften medfører ingen innskrenkninger i krav til sertifisering o.l. som autorisert virksomhet har etter andre bestemmelser.</article></article><article class="legalArticle" data-lovdata-URL="LTI/forskrift/2001-02-01-115/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Krav om kvalifisert person</span></h3><article class="legalP" id="kapittel-1-paragraf-5-ledd-1">Virksomhet som gis autorisasjon, skal ha minst én heltidsansatt i fast stilling som oppfyller kravene til kvalifisert person, jf. § 10, § 14 og § 19.</article><article class="legalP" id="kapittel-1-paragraf-5-ledd-2">For å hindre at autorisert virksomhet må innstille, kan Post- og teletilsynet unnta kvalifisert person fra kravene for en avgrenset periode.</article><article class="legalP" id="kapittel-1-paragraf-5-ledd-3">Kvalifikasjoner som er ervervet i annen EØS-stat vurderes i samsvar med Rdir. 1992/51/EØF av 18. juni 1992 om annen generell ordning for godkjenning av yrkeskompetansegivende utdanning.</article></article><article class="legalArticle" data-lovdata-URL="LTI/forskrift/2001-02-01-115/§6" data-name="§6" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Dokumentasjon av vedlikeholdsarbeid</span></h3><article class="legalP" id="kapittel-1-paragraf-6-ledd-1">Etter utført vedlikeholdsarbeid skal det utferdiges vedlikeholdsrapport for sluttbruker/eier. Vedlikeholdsrapporten skal gi nødvendig informasjon om hvilket arbeid som er utført, og resultatet av dette.</article></article><article class="legalArticle" data-lovdata-URL="LTI/forskrift/2001-02-01-115/§7" data-name="§7" id="kapittel-1-paragraf-7"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Gebyr</span></h3><article class="legalP" id="kapittel-1-paragraf-7-ledd-1">Autorisert virksomhet skal betale årlig gebyr, jf. forskrift av 20. mars 2000 nr. 302 om gebyr til Post- og teletilsynet.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2001-02-01-115/KAPITTEL_2"><h2>Kapittel II. Teleinstallatør</h2><article class="legalArticle" data-lovdata-URL="LTI/forskrift/2001-02-01-115/§8" data-name="§8" id="kapittel-2-paragraf-1"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Teleterminalutstyr</span></h3><article class="legalP" id="kapittel-2-paragraf-1-ledd-1">Med teleterminalutstyr menes i forskriften produkt, eller deler av produkt, som kan nyttes til telekommunikasjon og som er beregnet for direkte eller indirekte tilknytning til grensesnitt i offentlig telenett.</article></article><article class="legalArticle" data-lovdata-URL="LTI/forskrift/2001-02-01-115/§9" data-name="§9" id="kapittel-2-paragraf-2"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Krav om autorisasjon for teleinstallatør</span></h3><article class="legalP" id="kapittel-2-paragraf-2-ledd-1">Installasjon og vedlikehold av privat telenett krever autorisasjon fra Post- og teletilsynet.</article><article class="legalP" id="kapittel-2-paragraf-2-ledd-2">Det kreves ikke autorisasjon for<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-2-ledd-2-punkt-1"><article class="legalP" id="kapittel-2-paragraf-2-ledd-2-punkt-1-ledd-1">installasjon ved hjelp av installasjonsmateriell som er spesielt fremstilt for å kunne installeres av personer uten særskilt faglig kompetanse</article></article></li><li data-li-identifier="b)" data-name="b)"><article class="listArticle" id="kapittel-2-paragraf-2-ledd-2-punkt-2"><article class="legalP" id="kapittel-2-paragraf-2-ledd-2-punkt-2-ledd-1">installasjon av teleterminalutstyr som er påmontert, og godkjent med, standardisert plugg og som normalt kan benyttes ved direkte enkel pluggbar tilknytning til offentlig telenett uten at det må foretas tilpasninger/justeringer i forhold til telenettet.</article></article></li></ul></article></article><article class="legalArticle" data-lovdata-URL="LTI/forskrift/2001-02-01-115/§10" data-name="§10" id="kapittel-2-paragraf-3"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Krav til utdanning og praksis for kvalifisert person</span></h3><article class="legalP" id="kapittel-2-paragraf-3-ledd-1">Kvalifisert person skal ha<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-3-ledd-1-punkt-1"><article class="legalP" id="kapittel-2-paragraf-3-ledd-1-punkt-1-ledd-1">kunnskaper tilsvarende de som kreves ved eksamen fra teknisk fagskoles elektronikklinje</article></article></li><li data-li-identifier="b)" data-name="b)"><article class="listArticle" id="kapittel-2-paragraf-3-ledd-1-punkt-2"><article class="legalP" id="kapittel-2-paragraf-3-ledd-1-punkt-2-ledd-1">to års relevant praksis. Relevant fagutdanning kan erstatte inntil ett års praksis.</article></article></li></ul></article></article><article class="legalArticle" data-lovdata-URL="LTI/forskrift/2001-02-01-115/§11" data-name="§11" id="kapittel-2-paragraf-4"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Krav til teleinstallatør</span></h3><article class="legalP" id="kapittel-2-paragraf-4-ledd-1">Teleinstallatør skal kunne utføre<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-4-ledd-1-punkt-1"><article class="legalP" id="kapittel-2-paragraf-4-ledd-1-punkt-1-ledd-1">systematisk feilsøking for lokalisering av feil til programvare eller til kort, modul eller annen enkel utskiftbar enhet eller enkeltkomponent, og reparasjon av utstyret ved utskifting av feilfunksjonerende del</article></article></li><li data-li-identifier="b)" data-name="b)"><article class="listArticle" id="kapittel-2-paragraf-4-ledd-1-punkt-2"><article class="legalP" id="kapittel-2-paragraf-4-ledd-1-punkt-2-ledd-1">kalibrering for kontroll av at gitte spesifikasjoner er oppfylt, eventuelt foreta nødvendige justeringer i henhold til leverandørens kalibreringsveiledning</article></article></li><li data-li-identifier="c)" data-name="c)"><article class="listArticle" id="kapittel-2-paragraf-4-ledd-1-punkt-3"><article class="legalP" id="kapittel-2-paragraf-4-ledd-1-punkt-3-ledd-1">målinger for kontroll av at teletekniske krav til utstyret som følger av gjeldende forskrifter er oppfylt</article></article></li><li data-li-identifier="d)" data-name="d)"><article class="listArticle" id="kapittel-2-paragraf-4-ledd-1-punkt-4"><article class="legalP" id="kapittel-2-paragraf-4-ledd-1-punkt-4-ledd-1">installasjonsrelaterte målinger og sette utstyret i drift etter gjeldende forskrifter.</article></article></li></ul></article><article class="legalP" id="kapittel-2-paragraf-4-ledd-2">Etter installasjon eller vedlikehold skal det utføres nødvendig kalibrering av og/eller kontrollmåling av utstyret. Hvis utstyret ikke tilfredsstiller oppgitte krav, skal installatøren informere eier/sluttbruker av utstyret om at bruk av utstyret ikke er tillatt.</article><article class="legalP" id="kapittel-2-paragraf-4-ledd-3">Teleinstallatør skal ikke installere eller utføre vedlikehold av utstyr som ikke er i samsvar med gjeldende forskrifter om teleterminalutstyr.</article></article></section><section class="section" data-name="kapIII" id="kapittel-3" data-lovdata-URL="LTI/forskrift/2001-02-01-115/KAPITTEL_3"><h2>Kapittel III. Installatør av kabel-TV-nett</h2><article class="legalArticle" data-lovdata-URL="LTI/forskrift/2001-02-01-115/§12" data-name="§12" id="kapittel-3-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Kabel-TV-nett</span></h3><article class="legalP" id="kapittel-3-paragraf-1-ledd-1">Med kabel-TV-nett menes i forskriften kabelnett, fellesantenneanlegg eller tilsvarende anlegg som ved hjelp av elektromagnetiske bølger overfører kringkastings- eller telesignaler, via kabler eller andre overføringsmedia med tilsvarende funksjon, mellom nettets inngang og signaloverleveringspunkter herunder mottakertilkoplinger, antenner, antennekontakter etc. En hovedsentral er en del av kabel-TV-nettet.</article></article><article class="legalArticle" data-lovdata-URL="LTI/forskrift/2001-02-01-115/§13" data-name="§13" id="kapittel-3-paragraf-2"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Krav om autorisasjon for kabel-TV-installatør</span></h3><article class="legalP" id="kapittel-3-paragraf-2-ledd-1">Prosjektering, installasjon og vedlikehold av kabel-TV-nett krever autorisasjon fra Post- og teletilsynet.</article></article><article class="legalArticle" data-lovdata-URL="LTI/forskrift/2001-02-01-115/§14" data-name="§14" id="kapittel-3-paragraf-3"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Krav til utdanning og praksis for kvalifisert person</span></h3><article class="legalP" id="kapittel-3-paragraf-3-ledd-1">Kvalifisert person skal ha<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-3-ledd-1-punkt-1"><article class="legalP" id="kapittel-3-paragraf-3-ledd-1-punkt-1-ledd-1">tekniske kunnskaper som tilsvarer det som kreves ved 3-årig videregående skoles linje for elektronikk</article></article></li><li data-li-identifier="b)" data-name="b)"><article class="listArticle" id="kapittel-3-paragraf-3-ledd-1-punkt-2"><article class="legalP" id="kapittel-3-paragraf-3-ledd-1-punkt-2-ledd-1">eksamen fra kurs i kabel-TV-teknikk eller tilsvarende teoretisk kompetanse</article></article></li><li data-li-identifier="c)" data-name="c)"><article class="listArticle" id="kapittel-3-paragraf-3-ledd-1-punkt-3"><article class="legalP" id="kapittel-3-paragraf-3-ledd-1-punkt-3-ledd-1">to års relevant praksis.</article></article></li></ul></article><article class="legalP" id="kapittel-3-paragraf-3-ledd-2">Post- og teletilsynet godkjenner kursplan for kurs i kabel-TV-teknikk. Kurset skal omfatte planlegging og dimensjonering av kabel-TV-nett.</article></article><article class="legalArticle" data-lovdata-URL="LTI/forskrift/2001-02-01-115/§15" data-name="§15" id="kapittel-3-paragraf-4"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Krav til kabel-TV-installatør</span></h3><article class="legalP" id="kapittel-3-paragraf-4-ledd-1">Kabel-TV-installatøren skal kunne<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-4-ledd-1-punkt-1"><article class="legalP" id="kapittel-3-paragraf-4-ledd-1-punkt-1-ledd-1">prosjektere og utarbeide teknisk dokumentasjon for kabel-TV-nett</article></article></li><li data-li-identifier="b)" data-name="b)"><article class="listArticle" id="kapittel-3-paragraf-4-ledd-1-punkt-2"><article class="legalP" id="kapittel-3-paragraf-4-ledd-1-punkt-2-ledd-1">installere utstyr i samsvar med tilvirkers veiledning og gjeldende tekniske forskrifter for kabel-TV-nett</article></article></li><li data-li-identifier="c)" data-name="c)"><article class="listArticle" id="kapittel-3-paragraf-4-ledd-1-punkt-3"><article class="legalP" id="kapittel-3-paragraf-4-ledd-1-punkt-3-ledd-1">utføre nødvendige målinger og sette anlegget i drift</article></article></li><li data-li-identifier="d)" data-name="d)"><article class="listArticle" id="kapittel-3-paragraf-4-ledd-1-punkt-4"><article class="legalP" id="kapittel-3-paragraf-4-ledd-1-punkt-4-ledd-1">utarbeide måleprotokoll og oppdatere dokumentasjonen når anlegget settes i drift</article></article></li><li data-li-identifier="e)" data-name="e)"><article class="listArticle" id="kapittel-3-paragraf-4-ledd-1-punkt-5"><article class="legalP" id="kapittel-3-paragraf-4-ledd-1-punkt-5-ledd-1">vedlikeholde kabel-TV-nett og utarbeide vedlikeholdsrapport.</article></article></li></ul></article></article></section><section class="section" data-name="kapIV" id="kapittel-4" data-lovdata-URL="LTI/forskrift/2001-02-01-115/KAPITTEL_4"><h2>Kapittel IV. Radioinstallatør</h2><article class="legalArticle" data-lovdata-URL="LTI/forskrift/2001-02-01-115/§16" data-name="§16" id="kapittel-4-paragraf-1"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Radioutstyr</span></h3><article class="legalP" id="kapittel-4-paragraf-1-ledd-1">Med radioutstyr menes produkt, eller deler av produkt, som tilsiktet utstråler eller mottar elektromagnetiske bølger overført i fritt rom. Apparater som bare mottar kringkastingsprogram er ikke radioutstyr.</article></article><article class="legalArticle" data-lovdata-URL="LTI/forskrift/2001-02-01-115/§17" data-name="§17" id="kapittel-4-paragraf-2"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Krav om autorisasjon for radioinstallatør</span></h3><article class="legalP" id="kapittel-4-paragraf-2-ledd-1">Installasjon og vedlikehold av radioutstyr krever autorisasjon fra Post- og teletilsynet.</article><article class="legalP" id="kapittel-4-paragraf-2-ledd-2">Maritim VHF i lystfartøy og mobiltelefon som krever installasjon, kan likevel installeres av<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-2-ledd-2-punkt-1"><article class="legalP" id="kapittel-4-paragraf-2-ledd-2-punkt-1-ledd-1">konsesjonær eller abonnent dersom det foreligger skriftlig avtale om at autorisert radioinstallatør utfører nødvendige målinger og for øvrig kontrollerer at installasjonen er utført i samsvar med regler eller anvisninger for slik installasjon</article></article></li><li data-li-identifier="b)" data-name="b)"><article class="listArticle" id="kapittel-4-paragraf-2-ledd-2-punkt-2"><article class="legalP" id="kapittel-4-paragraf-2-ledd-2-punkt-2-ledd-1">bilelektriker eller person med tilsvarende faglig bakgrunn dersom det kan dokumenteres at vedkommende har gjennomført nødvendig opplæring forhåndsgodkjent av Post- og teletilsynet og har nødvendig instrumentering for måling av strømtilførsel og tilpasning av antenne.</article></article></li></ul></article><article class="legalP" id="kapittel-4-paragraf-2-ledd-3">Registrerte radioamatører kan uten autorisasjon installere og utføre vedlikehold av eget radioamatørutstyr.</article></article><article class="legalArticle" data-lovdata-URL="LTI/forskrift/2001-02-01-115/§18" data-name="§18" id="kapittel-4-paragraf-3"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Typer autorisasjon</span></h3><article class="legalP" id="kapittel-4-paragraf-3-ledd-1">For radioutstyr gis følgende typer autorisasjon<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-3-ledd-1-punkt-1"><article class="legalP" id="kapittel-4-paragraf-3-ledd-1-punkt-1-ledd-1">alminnelig autorisasjon: Virksomheten gis rett til å installere og utføre vedlikehold av radioutstyr</article></article></li><li data-li-identifier="b)" data-name="b)"><article class="listArticle" id="kapittel-4-paragraf-3-ledd-1-punkt-2"><article class="legalP" id="kapittel-4-paragraf-3-ledd-1-punkt-2-ledd-1">begrenset autorisasjon: Virksomheten gis rett til å installere og utføre vedlikehold av radioutstyr etter § 16 med unntak av radioutstyr som krever individuell brukstillatelse og frekvenstildeling.</article></article></li></ul></article></article><article class="legalArticle" data-lovdata-URL="LTI/forskrift/2001-02-01-115/§19" data-name="§19" id="kapittel-4-paragraf-4"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Krav til utdanning og praksis for kvalifisert person</span></h3><article class="legalP" id="kapittel-4-paragraf-4-ledd-1">For alminnelig autorisasjon skal kvalifisert person ha<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-4-ledd-1-punkt-1"><article class="legalP" id="kapittel-4-paragraf-4-ledd-1-punkt-1-ledd-1">tekniske kunnskaper tilsvarende de som kreves ved eksamen fra elektronikklinje ved ingeniørhøgskole</article></article></li><li data-li-identifier="b)" data-name="b)"><article class="listArticle" id="kapittel-4-paragraf-4-ledd-1-punkt-2"><article class="legalP" id="kapittel-4-paragraf-4-ledd-1-punkt-2-ledd-1">to års relevant praksis.</article></article></li></ul></article><article class="legalP" id="kapittel-4-paragraf-4-ledd-2">For begrenset autorisasjon skal kvalifisert person ha<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-4-ledd-2-punkt-1"><article class="legalP" id="kapittel-4-paragraf-4-ledd-2-punkt-1-ledd-1">tekniske kunnskaper tilsvarende de som kreves ved eksamen fra linje for serviceelektronikere ved videregående skole</article></article></li><li data-li-identifier="b)" data-name="b)"><article class="listArticle" id="kapittel-4-paragraf-4-ledd-2-punkt-2"><article class="legalP" id="kapittel-4-paragraf-4-ledd-2-punkt-2-ledd-1">ett års relevant praksis.</article></article></li></ul></article></article><article class="legalArticle" data-lovdata-URL="LTI/forskrift/2001-02-01-115/§20" data-name="§20" id="kapittel-4-paragraf-5"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Krav til radioinstallatør</span></h3><article class="legalP" id="kapittel-4-paragraf-5-ledd-1">Radioinstallatør skal kunne utføre<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-5-ledd-1-punkt-1"><article class="legalP" id="kapittel-4-paragraf-5-ledd-1-punkt-1-ledd-1">kontroll av at radioutstyrets gitte spesifikasjoner er oppfylt og om nødvendig foreta justeringer i samsvar med leverandørens veiledning</article></article></li><li data-li-identifier="b)" data-name="b)"><article class="listArticle" id="kapittel-4-paragraf-5-ledd-1-punkt-2"><article class="legalP" id="kapittel-4-paragraf-5-ledd-1-punkt-2-ledd-1">installasjonsrelaterte målinger og sette utstyret i drift i samsvar med gjeldende forskrifter.</article></article></li></ul></article><article class="legalP" id="kapittel-4-paragraf-5-ledd-2">Autorisasjonen gir ikke en videre rett til å bruke radioutstyr enn det som følger av gjeldende krav til bruk.</article></article></section><section class="section" data-name="kapV" id="kapittel-5" data-lovdata-URL="LTI/forskrift/2001-02-01-115/KAPITTEL_5"><h2>Kapittel V. Taushetsplikt, tilsyn, klage mv.</h2><article class="legalArticle" data-lovdata-URL="LTI/forskrift/2001-02-01-115/§21" data-name="§21" id="kapittel-5-paragraf-1"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Taushetsplikt</span></h3><article class="legalP" id="kapittel-5-paragraf-1-ledd-1">Autorisert installatør som gjennom sin virksomhet får tilgang til offentlig telenett eller teleutstyr skal bevare taushet om innholdet i telekommunikasjon og andres bruk av telekommunikasjon i samsvar med teleloven § 9-3.</article></article><article class="legalArticle" data-lovdata-URL="LTI/forskrift/2001-02-01-115/§22" data-name="§22" id="kapittel-5-paragraf-2"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Tilsyn</span></h3><article class="legalP" id="kapittel-5-paragraf-2-ledd-1">Post- og teletilsynet fører tilsyn med at bestemmelsene i forskriften og vedtak fastsatt med hjemmel i forskriften blir oppfylt.</article><article class="legalP" id="kapittel-5-paragraf-2-ledd-2">Autorisert virksomhet plikter å gi tilsynet uhindret adgang til lokaler og medvirke til gjennomføringen av kontroll, jf. teleloven kapittel 7. Nødvendige opplysninger og dokumentasjon skal utleveres, jf. teleloven § 9-1. Post- og teletilsynet kan kreve at installatør eller annen kyndig person er tilstede.</article></article><article class="legalArticle" data-lovdata-URL="LTI/forskrift/2001-02-01-115/§23" data-name="§23" id="kapittel-5-paragraf-3"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Unntak</span></h3><article class="legalP" id="kapittel-5-paragraf-3-ledd-1">Post- og teletilsynet kan i særlige tilfeller gjøre unntak fra bestemmelser i forskriften.</article></article><article class="legalArticle" data-lovdata-URL="LTI/forskrift/2001-02-01-115/§24" data-name="§24" id="kapittel-5-paragraf-4"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Sanksjoner</span></h3><article class="legalP" id="kapittel-5-paragraf-4-ledd-1">Ved brudd på plikter etter forskriften kan Post- og teletilsynet gjennomføre sanksjoner etter teleloven kapittel 7, og fastsette tvangsmulkt etter teleloven § 10-3.</article><article class="legalP" id="kapittel-5-paragraf-4-ledd-2">Brudd på forskriften straffes etter teleloven § 10-4.</article></article><article class="legalArticle" data-lovdata-URL="LTI/forskrift/2001-02-01-115/§25" data-name="§25" id="kapittel-5-paragraf-5"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Klage</span></h3><article class="legalP" id="kapittel-5-paragraf-5-ledd-1">Statens teleforvaltningsråd er klageinstans for enkeltvedtak fastsatt med hjemmel i forskriften.</article></article><article class="legalArticle" data-lovdata-URL="LTI/forskrift/2001-02-01-115/§26" data-name="§26" id="kapittel-5-paragraf-6"><h3 class="legalArticleHeader"><span class="legalArticleValue">§ 26</span>. <span class="legalArticleTitle">Ikrafttreden</span></h3><article class="legalP" id="kapittel-5-paragraf-6-ledd-1">Forskriften trer i kraft straks.</article><article class="legalP" id="kapittel-5-paragraf-6-ledd-2">Fra samme tid oppheves følgende forskrifter:<ul class="defaultList"><li data-li-identifier="a)" data-name="a)"><article class="listArticle" id="kapittel-5-paragraf-6-ledd-2-punkt-1"><article class="legalP" id="kapittel-5-paragraf-6-ledd-2-punkt-1-ledd-1">forskrift av 7. desember 1993 nr. 1117 om autorisasjon for installatører som utfører arbeid knyttet til overføringsnett for kringkasting</article></article></li><li data-li-identifier="b)" data-name="b)"><article class="listArticle" id="kapittel-5-paragraf-6-ledd-2-punkt-2"><article class="legalP" id="kapittel-5-paragraf-6-ledd-2-punkt-2-ledd-1">forskrift av 8. mars 1996 nr. 262 om autorisasjon for installasjon og service av interne telenett og teleteknisk brukerutstyr ment for tilknytning til offentlig telenett.</article></article></li><li data-li-identifier="c)" data-name="c)"><article class="listArticle" id="kapittel-5-paragraf-6-ledd-2-punkt-3"><article class="legalP" id="kapittel-5-paragraf-6-ledd-2-punkt-3-ledd-1">forskrift av 8. mars 1996 nr. 263 om autorisasjon for installasjon, reparasjon og service av radioutstyr.</article></article></li></ul></article></article></section></main></body></html>