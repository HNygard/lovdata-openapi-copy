<!DOCTYPE html><html lang="no"><head><title>Forskrift om endring i forskrift om administrative tollnedsettelser for landbruksvarer.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-05-23-550</dd><dt class="dokid">DokumentID</dt><dd class="dokid">LTI/forskrift/2001-05-23-550</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 7</dd><dt class="dateInForce">I kraft fra</dt><dd class="dateInForce">2001-08-01 og 2001-09-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2000-12-18-1315</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>forskrift/1985-12-06-2107/§5</li><li>forskrift/1995-06-30-600</li></ul></dd><dt class="dateOfPublication">Kunngjort</dt><dd class="dateOfPublication">2001-06-08</dd><dt class="journalNumber">Journalnummer</dt><dd class="journalNumber">2001-0592</dd><dt class="titleShort">Korttittel</dt><dd class="titleShort">Endr. i forskrift om toll for landbruksvarer</dd><dt class="title">Tittel</dt><dd class="title">Forskrift om endring i forskrift om administrative tollnedsettelser for landbruksvarer.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 23. mai 2001 med hjemmel i tolltariffens innledende bestemmelser av 6. desember 1985 nr. 2107 § 5 og kgl.res. av 30. juni 1995 nr. 600.</dd><dt class="refid">RefID</dt><dd class="refid">forskrift/2001-05-23-550</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om administrative tollnedsettelser for landbruksvarer.<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2001-05-23-550" id="dokument"><h1>Forskrift om endring i forskrift om administrative tollnedsettelser for landbruksvarer.</h1><section class="section" data-name="kapI" id="kapittel-1" data-lovdata-URL="LTI/forskrift/2001-05-23-550/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift av 18. desember 2000 nr. 1315 om administrative tollnedsettelser for landbruksvarer gjøres følgende endringer:</article> <article class="defaultP" margin-top="true">Ny overskrift til kapittel 4 skal lyde:</article> <article class="defaultP" margin-top="true"><i>Kapittel 4. Tollnedsettelser for korn, mel og kraftfôr</i></article> <article class="defaultP" margin-top="true">Nye § 18a og § 18b skal lyde:</article> <article class="defaultP" margin-top="true"><strong>§ 18a.</strong> <i>Tollnedsettelser med kvantumsbegrensninger</i></article><article class="legalP" id="kapittel-1-ledd-2">For å sikre korn-, mel- og kraftfôrpriser i samsvar med jordbruksoppgjørets forutsetninger, kan det gis tollnedsettelser, men likevel slik at norskprodusert korn sikres muligheter for avsetning til de målpriser som er fastlagt i jordbruksoppgjøret inklusive termintillegg inntil neste kornsesongs begynnelse.</article><article class="legalP" id="kapittel-1-ledd-3">For korn til mat og råvarer til karbohydratkraftfôr som nevnt i vedlegg 6 fastsetter Statens landbruksforvaltning importkvoter med nedsatt tollsats. Kvotene fastsettes på grunnlag av prognoser for norsk produksjon og forbruk, og fordeles ved auksjon. De ordinære tildelingstidspunkter for kvotene er medio august, primo november og mai.</article><article class="legalP" id="kapittel-1-ledd-4">Ved overnotering i forhold til målpris på norsk korn følges vilkårene i § 16 annet ledd for utløsning av tollnedsettelse. Tollnedsettelse kan også utløses på bakgrunn av vilkår nevnt i § 16 tredje ledd. Slike tollnedsettelser skal skje ved at Statens landbruksforvaltning fastsetter en ekstrakvote som tildeles ved auksjon utenom de ordinære tildelingstidspunkter.</article><article class="legalP" id="kapittel-1-ledd-5">Statens landbruksforvaltning fastsetter tollsatsene for importkvotene for 3 måneder av gangen. Tollsatsene kan bare endres med virkning fra 1. august, 1. november, 1. februar og 1. mai. Tollnivået skal på fastsettelsestidspunktet beregnes med sikte på at prisen inkludert toll på importvaren skal bli opp mot avledet norsk målpris.</article><article class="legalP" id="kapittel-1-ledd-6">For import av matkorn og råvarer til karbohydratkraftfôr med preferanse fra GSP-land gis 10% tollreduksjon på tollsats innenfor kvotene. For import med preferanse fra de minst utviklede land (MUL) gis 30% tollreduksjon på tollsats innenfor kvotene. Når det gjelder prinsippene for kvotefordeling, vises det til forskrift av 30. september 1998 nr. 948 om fordeling av visse tollkvoter for landbruksvarer.</article> <article class="defaultP" margin-top="true"><strong>§ 18b.</strong> <i>Generelle tollnedsettelser</i></article><article class="legalP" id="kapittel-1-ledd-7">For å sikre mel og kraftfôrpriser som forutsatt i jordbruksoppgjøret, kan det gis generelle tollnedsettelser for matmel, proteinråvarer og fett til kraftfôr, men likevel slik at norskprodusert korn sikres muligheter til avsetning til de priser som er fastlagt i jordbruksoppgjøret inklusive termintillegg inntil neste kornsesongs begynnelse. For import av proteinråvarer til kraftfôr med preferanse fra de minst utviklede land (MUL) vises til særskilt fastsatt indikativt importtak under GSP-ordningen.</article><article class="legalP" id="kapittel-1-ledd-8">Statens landbruksforvaltning fastsetter tollsatsene for en nærmere angitt periode, normalt for en måned. For å hindre alvorlige markedsforstyrrelser, kan tollsatsene endres oftere.</article> <article class="defaultP" margin-top="true">§ 23 skal lyde:</article><article class="legalP" id="kapittel-1-ledd-9">For landbruksvarer som gis tollnedsettelse i henhold til bestemmelsene i kap. 2, kan Statens landbruksforvaltning kreve at importøren avgir en erklæring om varens anvendelse før tollnedsettelse innrømmes. Det samme gjelder ved tollnedsettelse i henhold til kap. 4, jf. vedlegg 6, når det gjelder hvete. Anvendelseserklæringen skal følge varen dersom varen selges videre. Ved et slikt videresalg forpliktes kjøper i henhold til anvendelseserklæringen.</article> <article class="defaultP" margin-top="true">Nytt vedlegg 6 skal lyde:</article> <article class="defaultP" margin-top="true"><i>Vedlegg 6 til forskrift om administrative tollnedsettelser for landbruksvarer</i><table><thead><tr><th data-text-align="left" data-vertical-align="top" /><th data-text-align="left" data-vertical-align="top"><i>Produktgruppe</i></th><th data-text-align="left" data-vertical-align="top"><i>Tollposisjoner for tollnedsettelse</i></th></tr></thead><tbody><tr><td data-text-align="left" data-vertical-align="top"><i>Korn</i></td><td data-text-align="left" data-vertical-align="top">Mathvete</td><td data-text-align="left" data-vertical-align="top">10.01<br />10.08.9000</td></tr><tr><td data-text-align="left" data-vertical-align="top" /><td data-text-align="left" data-vertical-align="top">Matrug</td><td data-text-align="left" data-vertical-align="top">10.02.0000</td></tr><tr><td data-text-align="left" data-vertical-align="top" /><td data-text-align="left" data-vertical-align="top">Fôrkorn</td><td data-text-align="left" data-vertical-align="top">10.01.9000<br />10.03.0000<br />10.04.0000<br />10.05.9010<br />10.07.0010<br />17.03.1010/9010<br />23.02.1010/2010/3000/4000<br />23.03.2010<br />23.08.9000</td></tr><tr><td data-text-align="left" data-vertical-align="top" /><td data-text-align="left" data-vertical-align="top">Oljefrø</td><td data-text-align="left" data-vertical-align="top">12.05.0010</td></tr></tbody></table></article></section><section class="section" data-name="kapII" id="kapittel-2" data-lovdata-URL="LTI/forskrift/2001-05-23-550/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft fra 1. august 2001. Den 1. september 2001 oppheves forskrift av 18. desember 2000 nr. 1315 om administrative tollnedsettelser for landbruksvarer § 18.</article></section></main></body></html>