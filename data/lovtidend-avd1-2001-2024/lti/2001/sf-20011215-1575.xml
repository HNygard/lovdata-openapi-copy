<!DOCTYPE html><html lang="no"><head><title>Forskrift om endring i forskrift om tilskudd til frivillige barne- og ungdomsorganisasjoner.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-12-15-1575</dd><dt class="dokid">DokumentID</dt><dd class="dokid">LTI/forskrift/2001-12-15-1575</dd><dt class="ministry">Departement</dt><dd class="ministry"><ul><li>Barne- og familiedepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 17</dd><dt class="dateInForce">I kraft fra</dt><dd class="dateInForce">2001-12-15</dd><dt class="changesToDocuments">Endrer</dt><dd class="changesToDocuments"><ul><li>forskrift/1997-07-01-895</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2002-01-10</dd><dt class="journalNumber">Journalnummer</dt><dd class="journalNumber">2001-1534</dd><dt class="titleShort">Korttittel</dt><dd class="titleShort">Endr. i forskrift om tilskudd til ungdomsorg.</dd><dt class="title">Tittel</dt><dd class="title">Forskrift om endring i forskrift om tilskudd til frivillige barne- og ungdomsorganisasjoner.</dd><dt class="miscInformation">Annet om dokumentet</dt><dd class="miscInformation">Fastsatt av Barne- og familiedepartementet 15. desember 2001 med hjemmel i Stortingets budsjettvedtak.</dd><dt class="refid">RefID</dt><dd class="refid">forskrift/2001-12-15-1575</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om tilskudd til frivillige barne- og ungdomsorganisasjoner.<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2001-12-15-1575" id="dokument"><h1>Forskrift om endring i forskrift om tilskudd til frivillige barne- og ungdomsorganisasjoner.</h1><section class="section" data-name="kapI" id="kapittel-1" data-lovdata-URL="LTI/forskrift/2001-12-15-1575/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift av 1. juli 1997 nr. 895 om tilskudd til frivillige barne- og ungdomsorganisasjoner gjøres følgende endringer:</article> <article class="defaultP" margin-top="true">§ 16 skal lyde:</article><article class="legalP" id="kapittel-1-ledd-2">Det gis poeng for sentralt organiserte kurs. Kursene må ha et pedagogisk innhold som er i samsvar med forskriftens formål. Det gis ikke poeng for sommerleire, festivaler og andre rene fritidsaktiviteter.</article><article class="legalP" id="kapittel-1-ledd-3">Styremøter, årsmøter og alle andre vedtektsfestede møter regnes ikke som kurs.</article><article class="legalP" id="kapittel-1-ledd-4">Kurs kan arrangeres i fellesskap med andre organisasjoner, dersom tiltaket ellers fyller kravene til et kurs. Bare én organisasjon kan oppgi kurset i sin søknad.</article><article class="legalP" id="kapittel-1-ledd-5">Kurs skal planlegges, gjennomføres og følges opp av sentralleddet i organisasjonen, eventuelt barne- og ungdomsstrukturen, som også skal være faglig og økonomisk ansvarlig for kurset. Den tekniske side av arrangementet kan likevel delvis overlates til regionalt eller lokalt ledd.</article><article class="legalP" id="kapittel-1-ledd-6">Kurs skal gå over minimum 2 sammenhengende kursdager og maksimum 7 kursdager. I kurs med mer enn 3 dagers varighet er det adgang til å ha én fridag. Denne dagen inngår da verken i det totale antallet kursdager eller ved beregning av gjennomsnittstid for organisert kursprogram pr. dag. Det skal være organisert kursprogram i emner etter første ledd i minst 5 klokketimer i gjennomsnitt pr. kursdag. For kurs med mer enn 2 kursdagers varighet kan én av reisedagene (ankomst eller avreise) sløyfes ved beregning av dette gjennomsnittet. Kursdeltaker må ha gjennomført minst 75% av kurstiden for å medregnes.</article><article class="legalP" id="kapittel-1-ledd-7">Det enkelte kurs må ha minst 10 deltakere. Det må være deltakere med bostedsadresse i minst 3 fylker. Dersom kurs holdes i Finnmark, Troms eller Nordland, er det tilstrekkelig med deltakere fra 2 av disse fylker.</article><article class="legalP" id="kapittel-1-ledd-8">Foredragsholder, innleder, instruktør e.l. i teoretiske eller praktiske disipliner, som deltar på kurset, skal ikke regnes som kursdeltaker dersom vedkommende leder mer enn 4 klokketimer av et kursprogram. På ethvert kurs må det likevel være minst én kursleder som ikke regnes som kursdeltaker.</article><article class="legalP" id="kapittel-1-ledd-9">Dersom et kurs går over et årsskifte, skal alle deltakerdøgnene for dette kurset telle med i grunnlagsåret for kursets sluttdato.</article><article class="legalP" id="kapittel-1-ledd-10">Når det gis tilskudd til et kurs av prosjektmidler etter denne forskrift, skal ikke kurset tas med i søknad om grunnstøtte etter kapittel 3.</article><article class="legalP" id="kapittel-1-ledd-11">Fordelingsutvalget kan i særlige tilfeller, når resultatet ellers ville synes urimelig, dispensere fra kravene i denne bestemmelse.</article> <article class="defaultP" margin-top="true">§ 47 skal lyde:</article><article class="legalP" id="kapittel-1-ledd-12">For nasjonal grunnstøtte kan organisasjonene for tilskuddsårene 1998, 1999, 2000 og 2001, etter søknad til Fordelingsutvalget, gis dispensasjon fra ett eller flere av inngangskravene i § 6 – § 9a, jf. § 11 – § 15, og kravene til dokumentasjon og revisjon i § 35 og § 36. Fordelingsutvalget kan i særlige tilfeller, der vedtektsendringer er påkrevet for at organisasjonen skal kunne tilpasse seg forskriften, gi dispensasjon fra inngangskravene i § 6 – § 9a til og med tilskuddsåret 2004. Den enkelte organisasjon skal for tilskuddsåret 1998 ikke tildeles nasjonal grunnstøtte som avviker mer enn +/– 10% i forhold til tilskuddsåret 1997. For tilskuddsåret 1999 skal den enkelte organisasjon ikke tildeles nasjonal grunnstøtte som avviker mer enn +/– 10% i forhold til tilskuddsåret 1998.</article><article class="legalP" id="kapittel-1-ledd-13">For tilskuddsåret 2000 skal den enkelte organisasjon som oppfyller de generelle inngangskravene i gruppe A – D, ikke tildeles nasjonal grunnstøtte som avviker mer enn – 10% i forhold til tilskuddsåret 1999. For tilskuddsåret 2001 skal den enkelte organisasjon som oppfyller de generelle inngangskravene i gruppe A – E, ikke tildeles nasjonal grunnstøtte som avviker mer enn -10% i forhold til tilskuddsåret 2000.</article><article class="legalP" id="kapittel-1-ledd-14">For internasjonal grunnstøtte gjelder forskriften fullt ut fra 1. januar 1998. For tilskuddsårene 1998 og 1999 gjøres unntak fra forskriften § 23 om at internasjonal grunnstøtte bare kan gis til organisasjoner som oppfyller de generelle inngangskravene i gruppe A – D.</article><article class="legalP" id="kapittel-1-ledd-15">For prosjektstøtten gjelder forskriften fullt ut fra 1. januar 1998.</article><article class="legalP" id="kapittel-1-ledd-16">Bestemmelsen om at alle organisasjoner skal ha sentralt medlemsregister, jf § 35, gjelder fra og med grunnlagsåret 2000.</article><article class="legalP" id="kapittel-1-ledd-17">Med unntak av dispensasjonsadgangen gitt i første ledd annen setning, gjelder forskriften fullt ut for alle typer tilskudd fra og med tilskuddsåret 2002.</article></section><section class="section" data-name="kapII" id="kapittel-2" data-lovdata-URL="LTI/forskrift/2001-12-15-1575/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft straks.</article></section></main></body></html>