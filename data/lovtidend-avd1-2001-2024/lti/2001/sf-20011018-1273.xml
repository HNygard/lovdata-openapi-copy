<!DOCTYPE html><html lang="no"><head><title>Forskrift om opptak til studier ved Universitetet i Tromsø.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-10-18-1273</dd><dt class="dokid">DokumentID</dt><dd class="dokid">LTI/forskrift/2001-10-18-1273</dd><dt class="ministry">Departement</dt><dd class="ministry"><ul><li>Kirke-, utdannings- og forskningsdepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 14</dd><dt class="dateInForce">I kraft fra</dt><dd class="dateInForce">2001-10-18</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-22/§37</li><li>lov/1995-05-12-22/§38</li><li>forskrift/1998-03-11-243</li></ul></dd><dt class="dateOfPublication">Kunngjort</dt><dd class="dateOfPublication">2001-11-16</dd><dt class="journalNumber">Journalnummer</dt><dd class="journalNumber">2001-1235</dd><dt class="titleShort">Korttittel</dt><dd class="titleShort">Forskrift om opptak ved UiT</dd><dt class="title">Tittel</dt><dd class="title">Forskrift om opptak til studier ved Universitetet i Tromsø.</dd><dt class="miscInformation">Annet om dokumentet</dt><dd class="miscInformation">Fastsatt av styret for Universitetet i Tromsø 18. oktober 2001 med hjemmel i lov av 12. mai 1995 nr. 22 om universiteter og høgskoler § 37 nr. 5 og § 38 nr. 1, samt delegeringsvedtak av 11. mars 1998 nr. 243.</dd><dt class="refid">RefID</dt><dd class="refid">forskrift/2001-10-18-1273</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om opptak til studier ved Universitetet i Tromsø.<ul class="tocSubUl"><li>I<ul class="tocSubUl"><li>Kapittel I. Alminnelige bestemmelser<ul class="tocSubUl"><li>§ 1. Forskriftens virkeområde</li><li>§ 2. Utfyllende bestemmelser</li><li>§ 3. Felles opptakskomité</li><li>§ 4. Lokale opptakskomiteer</li><li>§ 5. Organisering av opptaket</li><li>§ 6. Søknadsfrister</li><li>§ 7. Dokumentasjon og ettersendingsfrist</li></ul></li><li>Kapittel II. Opptak til åpne studier<ul class="tocSubUl"><li>§ 8. Grunnlag for opptak</li></ul></li><li>Kapittel III. Opptak til adgangsregulerte studier<ul class="tocSubUl"><li>§ 9. Grunnlag for opptak og rangering av søkere til adgangsregulerte laveregradsstudier og til profesjonsstudier hvor opptaksgrunnlaget er videregående skole eller tilsvarende</li><li>§ 10. Grunnlag for opptak og rangering av søkere til profesjonsdelen av jusstudiet, profesjonsdelen av psykologistudiet og praktisk-pedagogisk utdanning</li><li>§ 11. Grunnlag for opptak og rangering til adgangsregulerte hovedfagsstudier</li><li>§ 12. Grunnlag for opptak og rangering av søkere til enkeltemner</li><li>§ 13. Opptak til adgangsregulert videreutdanning</li><li>§ 14. Opptak til adgangsregulert mastergrad</li></ul></li><li>Kapittel IV. Opptak med begrenset studierett<ul class="tocSubUl"><li>§ 15. Begrenset studierett</li><li>§ 16. Opptak på bakgrunn av realkompetanse</li></ul></li><li>Kapittel V. Kvoteordninger<ul class="tocSubUl"><li>§ 17. Fastsettelse av kvoter</li><li>§ 18. Tilknytning til landsdelen</li><li>§ 19. Samisk tilhørighet</li></ul></li><li>Kapittel VI. Klageadgang<ul class="tocSubUl"><li>§ 20. Klageadgang</li></ul></li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2001-10-18-1273" id="dokument"><h1>Forskrift om opptak til studier ved Universitetet i Tromsø.</h1><section class="section" data-name="kapI" id="kapittel-1" data-lovdata-URL="LTI/forskrift/2001-10-18-1273/KAPITTEL_1"><h2 data-text-align="center">I</h2><section class="section" data-name="kapI" id="kapittel-1-kapittel-1" data-lovdata-URL="LTI/forskrift/2001-10-18-1273/KAPITTEL_1-1"><h3>Kapittel I. Alminnelige bestemmelser</h3><article class="legalArticle" data-lovdata-URL="LTI/forskrift/2001-10-18-1273/§1" data-name="§1" id="kapittel-1-kapittel-1-paragraf-1"><h4 class="legalArticleHeader"><span class="legalArticleValue">§ 1</span>. <span class="legalArticleTitle">Forskriftens virkeområde</span></h4><article class="legalP" id="kapittel-1-kapittel-1-paragraf-1-ledd-1">Denne forskriften gjelder for opptak til åpne og adgangsregulerte grunn-, profesjons-, hovedfags- og videreutdanningsstudier ved Universitetet i Tromsø.</article></article><article class="legalArticle" data-lovdata-URL="LTI/forskrift/2001-10-18-1273/§2" data-name="§2" id="kapittel-1-kapittel-1-paragraf-2"><h4 class="legalArticleHeader"><span class="legalArticleValue">§ 2</span>. <span class="legalArticleTitle">Utfyllende bestemmelser</span></h4><article class="legalP" id="kapittel-1-kapittel-1-paragraf-2-ledd-1">Universitetsstyret selv fastsetter opptakskrav til og rangeringsregler for opptak til høgre grads studier, profesjonsdelen av studier og videreutdanning.</article><article class="legalP" id="kapittel-1-kapittel-1-paragraf-2-ledd-2">Avdelingene kan fastsette utfyllende regler om opptak innenfor rammen av denne forskrift.</article></article><article class="legalArticle" data-lovdata-URL="LTI/forskrift/2001-10-18-1273/§3" data-name="§3" id="kapittel-1-kapittel-1-paragraf-3"><h4 class="legalArticleHeader"><span class="legalArticleValue">§ 3</span>. <span class="legalArticleTitle">Felles opptakskomité</span></h4><article class="legalP" id="kapittel-1-kapittel-1-paragraf-3-ledd-1">Felles opptakskomité har det overordnede ansvar for opptak til studier. Opptakskomiteen avgjør både formelle og prinsipielle saker som reiser seg under behandlingen av søknadene. Opptakskomiteen vurderer og forbereder alle klagesaker om opptak.</article><article class="legalP" id="kapittel-1-kapittel-1-paragraf-3-ledd-2">Felles opptakskomité oppnevnes av styret og består av fem medlemmer med personlige varamedlemmer. To av medlemmene skal være studenter, mens de øvrige medlemmene oppnevnes blant de vitenskapelig ansatte. Styret oppnevner lederen av komiteen blant de vitenskapelige medlemmene i komiteen.</article><article class="legalP" id="kapittel-1-kapittel-1-paragraf-3-ledd-3">De vitenskapelige medlemmene oppnevnes for tre år av gangen, mens studentmedlemmene oppnevnes for ett år etter forslag fra studentenes øverste organ.</article><article class="legalP" id="kapittel-1-kapittel-1-paragraf-3-ledd-4">Opptakskomiteen er vedtaksfør når leder og minst to andre medlemmer er til stede. Komiteen kan gi leder fullmakt til å avgjøre hastesaker mellom de ordinære møtene.</article><article class="legalP" id="kapittel-1-kapittel-1-paragraf-3-ledd-5">Studieavdelinga er sekretariat for komiteen.</article></article><article class="legalArticle" data-lovdata-URL="LTI/forskrift/2001-10-18-1273/§4" data-name="§4" id="kapittel-1-kapittel-1-paragraf-4"><h4 class="legalArticleHeader"><span class="legalArticleValue">§ 4</span>. <span class="legalArticleTitle">Lokale opptakskomiteer</span></h4><article class="legalP" id="kapittel-1-kapittel-1-paragraf-4-ledd-1">Avdelingene skal oppnevne lokale opptakskomiteer. Oppnevning av lokal opptakskomité er ikke nødvendig ved opptak til studier hvor opptaksreglement i sin helhet er gitt av departementet.</article><article class="legalP" id="kapittel-1-kapittel-1-paragraf-4-ledd-2">Studenter skal være representert i de lokale opptakskomiteene.</article></article><article class="legalArticle" data-lovdata-URL="LTI/forskrift/2001-10-18-1273/§5" data-name="§5" id="kapittel-1-kapittel-1-paragraf-5"><h4 class="legalArticleHeader"><span class="legalArticleValue">§ 5</span>. <span class="legalArticleTitle">Organisering av opptaket</span></h4><article class="legalP" id="kapittel-1-kapittel-1-paragraf-5-ledd-1">Studieavdelinga fatter vedtak om opptak til åpne studier og vurderer generell studiekompetanse for alle søkere. Vurdering av generell studiekompetanse for søkere til profesjonsstudiet i medisin foretas av Nasjonal opptakssentral for medisinstudiet.</article><article class="legalP" id="kapittel-1-kapittel-1-paragraf-5-ledd-2">Arbeidet med opptak i Studieavdelinga er underlagt felles opptakskomité og ledes av opptaksleder ved Studieavdelinga.</article><article class="legalP" id="kapittel-1-kapittel-1-paragraf-5-ledd-3">Arbeidet med opptak ved avdelingene er underlagt den lokale opptakskomiteen.</article><article class="legalP" id="kapittel-1-kapittel-1-paragraf-5-ledd-4">Søknadsbehandlingen til studier hvor opptaksreglementet i sin helhet er gitt av departementet er underlagt felles opptakskomité og arbeidet utføres av Studieavdelinga. Arbeidet med opptak til profesjonsstudiet i medisin utføres av Nasjonal opptakssentral for medisinstudiet og er underlagt lokal opptakskomité.</article></article><article class="legalArticle" data-lovdata-URL="LTI/forskrift/2001-10-18-1273/§6" data-name="§6" id="kapittel-1-kapittel-1-paragraf-6"><h4 class="legalArticleHeader"><span class="legalArticleValue">§ 6</span>. <span class="legalArticleTitle">Søknadsfrister</span></h4><article class="legalP" id="kapittel-1-kapittel-1-paragraf-6-ledd-1">Søknad om opptak til grunnstudier og profesjonsstudier med oppstart av studiet i høstsemesteret der opptaksgrunnlaget er videregående skole eller tilsvarende, er underlagt de frister departementet har fastsatt. Søknadsfristen for opptak til grunnstudier i vårsemesteret er 1. november.</article><article class="legalP" id="kapittel-1-kapittel-1-paragraf-6-ledd-2">Søker som tidligere er vurdert for, og dokumenterer, generell studiekompetanse, kan innen 15. februar i vårsemesteret og 15. september i høstsemesteret registrere seg som student og melde seg opp til eksamen ved åpne grunnstudier.</article><article class="legalP" id="kapittel-1-kapittel-1-paragraf-6-ledd-3">Søknadsfristen for opptak til profesjonsdelen av jusstudiet fastsettes av avdelingen.</article><article class="legalP" id="kapittel-1-kapittel-1-paragraf-6-ledd-4">Søknadsfristen for opptak til profesjonsdelen av psykologistudiet fastsettes av avdelingen.</article><article class="legalP" id="kapittel-1-kapittel-1-paragraf-6-ledd-5">Søknadsfristen for opptak til hovedfagsstudier er 15. april for opptak til studier med start i høstsemesteret og 1. november for opptak til studier med start i vårsemesteret.</article><article class="legalP" id="kapittel-1-kapittel-1-paragraf-6-ledd-6">Søknadsfristen for videreutdanningsstudier fastsettes av avdelingene, men fristen kan ikke være senere enn fire uker før oppstart av studiet.</article><article class="legalP" id="kapittel-1-kapittel-1-paragraf-6-ledd-7">Søknadsfristen for opptak til mastergradsstudier med oppstart av studiet i høstsemesteret er 15. januar for kvotestudenter, 1. mars for ikke-nordiske søkere og 15. april for nordiske søkere.</article></article><article class="legalArticle" data-lovdata-URL="LTI/forskrift/2001-10-18-1273/§7" data-name="§7" id="kapittel-1-kapittel-1-paragraf-7"><h4 class="legalArticleHeader"><span class="legalArticleValue">§ 7</span>. <span class="legalArticleTitle">Dokumentasjon og ettersendingsfrist</span></h4><article class="legalP" id="kapittel-1-kapittel-1-paragraf-7-ledd-1">Søknad om opptak skrives på fastsatt søknadsskjema. Nødvendig dokumentasjon, slik dette er beskrevet i gjeldende Søkerhandbok og Guide for International Students, skal vedlegges søknaden. Dokumentasjonen skal være attesterte kopier av originaldokumenter. Manglende dokumentasjon blir ikke etterlyst.</article><article class="legalP" id="kapittel-1-kapittel-1-paragraf-7-ledd-2">Dokumentasjon som ikke kan fremskaffes på søknadstidspunktet, kan ettersendes innen en nærmere fastsatt frist. Ettersending av dokumentasjon ved opptak til grunnstudier og profesjonsstudier hvor opptaksgrunnlaget er videregående skole eller tilsvarende med oppstart av studiet i høstsemesteret, er underlagt de frister departementet har fastsatt. Fristen for ettersending av dokumentasjon ved opptak til grunnstudier med oppstart av studiet i vårsemesteret er 10. desember. Fristen for ettersending av dokumentasjon ved opptak til profesjonsdelen av jusstudiet og psykologistudiet fastsettes av avdelingene. Fristen for ettersending av dokumentasjon ved opptak til hovedfag er tre uker etter søknadsfristen. Fristen for ettersending av dokumentasjon til videreutdanningsstudier fastsettes av avdelingen, men fristen kan ikke være senere enn fire uker før oppstart av studiet.</article><article class="legalP" id="kapittel-1-kapittel-1-paragraf-7-ledd-3">Ettersender søkere til mastergradsstudiene nødvendig dokumentasjon etter søknadsfristens utløp, har de ikke krav på å få søknaden vurdert.</article></article></section><section class="section" data-name="kapII" id="kapittel-1-kapittel-2" data-lovdata-URL="LTI/forskrift/2001-10-18-1273/KAPITTEL_1-2"><h3>Kapittel II. Opptak til åpne studier</h3><article class="legalArticle" data-lovdata-URL="LTI/forskrift/2001-10-18-1273/§8" data-name="§8" id="kapittel-1-kapittel-2-paragraf-1"><h4 class="legalArticleHeader"><span class="legalArticleValue">§ 8</span>. <span class="legalArticleTitle">Grunnlag for opptak</span></h4><article class="legalP" id="kapittel-1-kapittel-2-paragraf-1-ledd-1">Søkeren må fylle de til enhver tid gjeldende spesielle og generelle opptakskrav til studier slik dette er fastsatt av departementet.</article><article class="legalP" id="kapittel-1-kapittel-2-paragraf-1-ledd-2">Generell studiekompetanse er det generelle opptakskravet ved opptak til åpne studier.</article><article class="legalP" id="kapittel-1-kapittel-2-paragraf-1-ledd-3">Enkelte åpne studier har spesielle opptakskrav som går ut over det generelle opptakskravet. De spesielle opptakskravene til de åpne grunnstudiene fastsettes av departementet. Med grunnstudier menes studier som bygger på utdanning fra videregående skole.</article><article class="legalP" id="kapittel-1-kapittel-2-paragraf-1-ledd-4">Noen åpne enkeltemner har forkunnskapskrav ut over de generelle kravene. Med enkeltemner menes vekttallsgivende fag/kurs som ikke utgjør mer enn 10 vekttall og som kan inngå i en grad. Med forkunnskapskrav menes krav om beståtte kurs/enkeltemner fra universitet eller høgskole. Avdelingene kan fastsette forkunnskapskrav for opptak til enkeltemner.</article><article class="legalP" id="kapittel-1-kapittel-2-paragraf-1-ledd-5">Ut over de generelle kravene kan avdelingene stille krav om relevant yrkespraksis og/eller utdanning fra universitet eller høgskole for opptak til åpne videreutdanningsstudier som ikke utgjør mer enn 10 vekttall. Med videreutdanning menes studietilbud som er særlig rettet mot arbeidslivets og næringslivets behov.</article><article class="legalP" id="kapittel-1-kapittel-2-paragraf-1-ledd-6">Grunnlag for opptak til åpne hovedfag er oppnådd cand.mag.-grad og bestått mellom-/storfagseksamen eller emne- og studieretningsgruppe i vedkommende fag, og eventuelle faglige minstekrav vedtatt av universitetsstyret.</article></article></section><section class="section" data-name="kapIII" id="kapittel-1-kapittel-3" data-lovdata-URL="LTI/forskrift/2001-10-18-1273/KAPITTEL_1-3"><h3>Kapittel III. Opptak til adgangsregulerte studier</h3><article class="legalArticle" data-lovdata-URL="LTI/forskrift/2001-10-18-1273/§9" data-name="§9" id="kapittel-1-kapittel-3-paragraf-1"><h4 class="legalArticleHeader"><span class="legalArticleValue">§ 9</span>. <span class="legalArticleTitle">Grunnlag for opptak og rangering av søkere til adgangsregulerte laveregradsstudier og til profesjonsstudier hvor opptaksgrunnlaget er videregående skole eller tilsvarende</span></h4><article class="legalP" id="kapittel-1-kapittel-3-paragraf-1-ledd-1">Søkere til adgangsregulerte studier må fylle de generelle kravene for opptak jf. kapittel II. Departementet kan etter innstilling fra universitetsstyret, fastsette spesielle opptakskrav, det vil si krav til kunnskap i bestemte fag.</article><article class="legalP" id="kapittel-1-kapittel-3-paragraf-1-ledd-2">Søkerne rangeres etter de til enhver tid gjeldende rangeringsregler som fastsettes av departementet.</article></article><article class="legalArticle" data-lovdata-URL="LTI/forskrift/2001-10-18-1273/§10" data-name="§10" id="kapittel-1-kapittel-3-paragraf-2"><h4 class="legalArticleHeader"><span class="legalArticleValue">§ 10</span>. <span class="legalArticleTitle">Grunnlag for opptak og rangering av søkere til profesjonsdelen av jusstudiet, profesjonsdelen av psykologistudiet og praktisk-pedagogisk utdanning</span></h4><article class="legalP" id="kapittel-1-kapittel-3-paragraf-2-ledd-1">Grunnlag for opptak og regler for rangering av søkere til profesjonsdelen av jusstudiet, profesjonsdelen av psykologistudiet og praktisk-pedagogisk utdanning fastsettes av universitetsstyret selv.</article></article><article class="legalArticle" data-lovdata-URL="LTI/forskrift/2001-10-18-1273/§11" data-name="§11" id="kapittel-1-kapittel-3-paragraf-3"><h4 class="legalArticleHeader"><span class="legalArticleValue">§ 11</span>. <span class="legalArticleTitle">Grunnlag for opptak og rangering til adgangsregulerte hovedfagsstudier</span></h4><article class="legalP" id="kapittel-1-kapittel-3-paragraf-3-ledd-1">Grunnlag for opptak til adgangsregulerte hovedfag er oppnådd cand.mag.-grad og bestått mellom-/storfagseksamen eller emne- og studieretningsgruppe i vedkommende fag, og eventuelle faglige minstekrav vedtatt av universitetsstyret.</article><article class="legalP" id="kapittel-1-kapittel-3-paragraf-3-ledd-2">Søkerne rangeres etter følgende kriterier:<ul class="defaultList"><li data-li-identifier="1." data-name="1."><article class="listArticle" id="kapittel-1-kapittel-3-paragraf-3-ledd-2-punkt-1"><article class="legalP" id="kapittel-1-kapittel-3-paragraf-3-ledd-2-punkt-1-ledd-1">Søkere med fullført cand.mag.-grad rangeres etter samlet karakter til full mellomfags- eller storfagseksamen eller emne- og studieretningsgruppe som danner det faglige fordypningsgrunnlaget for hovedfaget. Dersom søkeren har deler av opptaksgrunnlaget fra en annen institusjon, skal karakterene fra den eksterne utdanningen inngå som en del av rangeringsgrunnlaget. Dersom den eksterne utdanningen kan erstatte en tilsvarende utdanning ved Universitetet i Tromsø, og karakterskalaen er identisk med den som anvendes ved Universitetet i Tromsø, skal karakterene fra den eksterne utdanningen regnes inn i grunnlaget for opptak. Dersom opptaksgrunnlaget er en tverrfaglig ekstern utdanning, eller utdanningen har en karakterskala ulik den ved Universitetet i Tromsø, skal det stipuleres et rimelig karakternivå på grunnlag av den eksterne utdanningen. For stipulering av karakternivå for utenlandsk utdanning kan nasjonalt fastsatte vurderinger legges til grunn.</article></article></li><li data-li-identifier="2." data-name="2."><article class="listArticle" id="kapittel-1-kapittel-3-paragraf-3-ledd-2-punkt-2"><article class="legalP" id="kapittel-1-kapittel-3-paragraf-3-ledd-2-punkt-2-ledd-1">Ved karakterlikhet skal det underrepresenterte kjønn prioriteres.</article></article></li><li data-li-identifier="3." data-name="3."><article class="listArticle" id="kapittel-1-kapittel-3-paragraf-3-ledd-2-punkt-3"><article class="legalP" id="kapittel-1-kapittel-3-paragraf-3-ledd-2-punkt-3-ledd-1">I øvrige tilfeller av karakterlikhet skal søkere prioriteres i denne rekkefølgen: <ul class="defaultList"><li data-li-identifier="-" data-name="-"><article class="listArticle" id="kapittel-1-kapittel-3-paragraf-3-ledd-2-punkt-3-ledd-1-punkt-1"><article class="legalP" id="kapittel-1-kapittel-3-paragraf-3-ledd-2-punkt-3-ledd-1-punkt-1-ledd-1">mellomfagseksamen eller tilsvarende i vedkommende fag fra Universitetet i Tromsø</article></article></li><li data-li-identifier="-" data-name="-"><article class="listArticle" id="kapittel-1-kapittel-3-paragraf-3-ledd-2-punkt-3-ledd-1-punkt-2"><article class="legalP" id="kapittel-1-kapittel-3-paragraf-3-ledd-2-punkt-3-ledd-1-punkt-2-ledd-1">cand.mag.-grad fra Universitetet i Tromsø</article></article></li><li data-li-identifier="-" data-name="-"><article class="listArticle" id="kapittel-1-kapittel-3-paragraf-3-ledd-2-punkt-3-ledd-1-punkt-3"><article class="legalP" id="kapittel-1-kapittel-3-paragraf-3-ledd-2-punkt-3-ledd-1-punkt-3-ledd-1">grunnfagseksamen fra Universitetet i Tromsø.</article></article></li></ul></article></article></li></ul></article></article><article class="legalArticle" data-lovdata-URL="LTI/forskrift/2001-10-18-1273/§12" data-name="§12" id="kapittel-1-kapittel-3-paragraf-4"><h4 class="legalArticleHeader"><span class="legalArticleValue">§ 12</span>. <span class="legalArticleTitle">Grunnlag for opptak og rangering av søkere til enkeltemner</span></h4><article class="legalP" id="kapittel-1-kapittel-3-paragraf-4-ledd-1">Søkere til adgangsregulerte enkeltemner må fylle de generelle kravene til opptak, jf. kapittel II. Med enkeltemner menes vekttallsgivende fag/kurs som ikke utgjør mer enn 10 vekttall og som kan inngå i en grad.</article><article class="legalP" id="kapittel-1-kapittel-3-paragraf-4-ledd-2">Noen enkeltemner har forkunnskapskrav ut over de generelle kravene. Med forkunnskapskrav menes krav om beståtte kurs/enkeltemner fra universitet eller høgskole. Avdelingene kan fastsette forkunnskapskrav for opptak til enkeltemner.</article><article class="legalP" id="kapittel-1-kapittel-3-paragraf-4-ledd-3">Søkere til enkeltemner tas opp i tre grupper:<ul class="defaultList"><li><article class="listArticle" id="kapittel-1-kapittel-3-paragraf-4-ledd-3-punkt-1"><article class="legalP" id="kapittel-1-kapittel-3-paragraf-4-ledd-3-punkt-1-ledd-1"><i>Gruppe 1:</i> Søkere hvor det adgangsregulerte emne inngår som en obligatorisk del av studieprogrammet.</article></article></li><li><article class="listArticle" id="kapittel-1-kapittel-3-paragraf-4-ledd-3-punkt-2"><article class="legalP" id="kapittel-1-kapittel-3-paragraf-4-ledd-3-punkt-2-ledd-1"><i>Gruppe 2:</i> Søkere hvor det adgangsregulerte emnet inngår som en del av en emnegruppe, grunnfag, studieretningsgruppe eller mellomfag.</article></article></li><li><article class="listArticle" id="kapittel-1-kapittel-3-paragraf-4-ledd-3-punkt-3"><article class="legalP" id="kapittel-1-kapittel-3-paragraf-4-ledd-3-punkt-3-ledd-1"><i>Gruppe 3:</i> Andre søkere.</article></article></li></ul></article><article class="legalP" id="kapittel-1-kapittel-3-paragraf-4-ledd-4">Innenfor hver gruppe rangeres søkerne etter antall avlagte vekttall som kan inngå i en cand.mag.-grad. Søkere i gruppe 1 prioriteres foran gruppe 2, og som igjen prioriteres foran gruppe 3.</article></article><article class="legalArticle" data-lovdata-URL="LTI/forskrift/2001-10-18-1273/§13" data-name="§13" id="kapittel-1-kapittel-3-paragraf-5"><h4 class="legalArticleHeader"><span class="legalArticleValue">§ 13</span>. <span class="legalArticleTitle">Opptak til adgangsregulert videreutdanning</span></h4><article class="legalP" id="kapittel-1-kapittel-3-paragraf-5-ledd-1">Søkere til adgangsregulerte videreutdanningsstudier må fylle de generelle kravene til opptak, jf. kapittel II. Med videreutdanning menes studietilbud som er særlig rettet mot arbeidslivets og næringslivets behov. Avdelingene kan stille krav om relevant yrkespraksis og/eller utdanning fra universitet eller høgskole for opptak til videreutdanningsstudier som ikke utgjør mer enn 10 vekttall.</article><article class="legalP" id="kapittel-1-kapittel-3-paragraf-5-ledd-2">Søkere til videreutdanning konkurrerer om studieplass etter loddtrekning dersom annet ikke er vedtatt av universitetsstyret. Studieplasser avsatt til oppdragsgivere er unntatt fra denne bestemmelsen.</article></article><article class="legalArticle" data-lovdata-URL="LTI/forskrift/2001-10-18-1273/§14" data-name="§14" id="kapittel-1-kapittel-3-paragraf-6"><h4 class="legalArticleHeader"><span class="legalArticleValue">§ 14</span>. <span class="legalArticleTitle">Opptak til adgangsregulert mastergrad</span></h4><article class="legalP" id="kapittel-1-kapittel-3-paragraf-6-ledd-1">Søkere til adgangsregulert mastergrad må ha en universitetsgrad basert på minst 3 års studier utover norsk immatrikuleringsgrunnlag fra godkjent utenlandsk undervisningsinstitusjon, eller tilsvarende utdanning godkjent fra det instituttet søkeren søker opptak til.</article><article class="legalP" id="kapittel-1-kapittel-3-paragraf-6-ledd-2">Det kreves faglig fordypning tilsvarende norsk mellomfagseksamen/emnegruppe/studieretningsgruppe innen samme fagområdet som mastergradsstudiet. For søkere med utdanning fra Norge kreves cand.mag.-grad. Engelskkunnskaper må dokumenteres etter de krav departementet har fastsatt.</article><article class="legalP" id="kapittel-1-kapittel-3-paragraf-6-ledd-3">Søkere til adgangsregulert mastergrad konkurrerer om studieplass etter loddtrekning dersom ikke annet er vedtatt av universitetsstyret. Studieplasser avsatt til kvotestudenter er unntatt fra denne bestemmelsen.</article></article></section><section class="section" data-name="kapIV" id="kapittel-1-kapittel-4" data-lovdata-URL="LTI/forskrift/2001-10-18-1273/KAPITTEL_1-4"><h3>Kapittel IV. Opptak med begrenset studierett</h3><article class="legalArticle" data-lovdata-URL="LTI/forskrift/2001-10-18-1273/§15" data-name="§15" id="kapittel-1-kapittel-4-paragraf-1"><h4 class="legalArticleHeader"><span class="legalArticleValue">§ 15</span>. <span class="legalArticleTitle">Begrenset studierett</span></h4><article class="legalP" id="kapittel-1-kapittel-4-paragraf-1-ledd-1">Studenter som ikke oppfyller kravene til generell studiekompetanse, gis en begrenset studierett. De kan kun ta eksamener i det fag/studium de er tatt opp til og må søke om opptak på nytt dersom de ønsker opptak til andre fag/studium.</article></article><article class="legalArticle" data-lovdata-URL="LTI/forskrift/2001-10-18-1273/§16" data-name="§16" id="kapittel-1-kapittel-4-paragraf-2"><h4 class="legalArticleHeader"><span class="legalArticleValue">§ 16</span>. <span class="legalArticleTitle">Opptak på bakgrunn av realkompetanse</span></h4><article class="legalP" id="kapittel-1-kapittel-4-paragraf-2-ledd-1">Universitetet kan gi søkere som er 25 år eller eldre i opptaksåret opptak til enkeltstudier dersom de på grunnlag av realkompetanse har de nødvendige kvalifikasjoner for vedkommende studium. Studenter opptatt på bakgrunn av realkompetanse gis begrenset studierett.</article><article class="legalP" id="kapittel-1-kapittel-4-paragraf-2-ledd-2">Universitetsdirektøren kan fastsette retningslinjer for dokumentasjon av kvalifikasjoner og for behandlingen av søknader om opptak innenfor de regler som er fastsatt av departementet.</article><article class="legalP" id="kapittel-1-kapittel-4-paragraf-2-ledd-3">Vurderingen av søknaden og vedtak om opptak skal som hovedregel foretas av fagmiljøene.</article></article></section><section class="section" data-name="kapV" id="kapittel-1-kapittel-5" data-lovdata-URL="LTI/forskrift/2001-10-18-1273/KAPITTEL_1-5"><h3>Kapittel V. Kvoteordninger</h3><article class="legalArticle" data-lovdata-URL="LTI/forskrift/2001-10-18-1273/§17" data-name="§17" id="kapittel-1-kapittel-5-paragraf-1"><h4 class="legalArticleHeader"><span class="legalArticleValue">§ 17</span>. <span class="legalArticleTitle">Fastsettelse av kvoter</span></h4><article class="legalP" id="kapittel-1-kapittel-5-paragraf-1-ledd-1">Departementet fastsetter størrelsen på kvotene for nordnorske og samiske søkere ved opptak til adgangsregulerte lavere gradsstudier og til profesjonsstudier hvor opptaksgrunnlaget er videregående skole eller tilsvarende. Departementet fastsetter størrelsen på opptaket til kvoteprogrammet for studenter fra u-land og Øst-Europa.</article><article class="legalP" id="kapittel-1-kapittel-5-paragraf-1-ledd-2">Ved opptak til andre studier kan styret selv fastsette kvoter og kriterier for kvoteordningene.</article></article><article class="legalArticle" data-lovdata-URL="LTI/forskrift/2001-10-18-1273/§18" data-name="§18" id="kapittel-1-kapittel-5-paragraf-2"><h4 class="legalArticleHeader"><span class="legalArticleValue">§ 18</span>. <span class="legalArticleTitle">Tilknytning til landsdelen</span></h4><article class="legalP" id="kapittel-1-kapittel-5-paragraf-2-ledd-1">For å bli vurdert i kvoten for nordnorske søkere må søker ha bodd de siste ti år i landsdelen, og fortsatt være bosatt i landsdelen ved søknadstidspunktet. Dette dokumenteres med bostedsbevis utstedt av Folkeregisteret inneværende søknadsår.</article><article class="legalP" id="kapittel-1-kapittel-5-paragraf-2-ledd-2">Søker som ikke tilfredsstiller dette kravet må oppfylle minst tre av følgende kriterier:<ul class="defaultList"><li data-li-identifier="1." data-name="1."><article class="listArticle" id="kapittel-1-kapittel-5-paragraf-2-ledd-2-punkt-1"><article class="legalP" id="kapittel-1-kapittel-5-paragraf-2-ledd-2-punkt-1-ledd-1">Søker må være født i Nord-Norge. Dokumenteres med morens bostedsbevis fra en nordnorsk kommune, utstedt av Folkeregisteret.</article></article></li><li data-li-identifier="2." data-name="2."><article class="listArticle" id="kapittel-1-kapittel-5-paragraf-2-ledd-2-punkt-2"><article class="legalP" id="kapittel-1-kapittel-5-paragraf-2-ledd-2-punkt-2-ledd-1">Søker har bodd i minst ti år i Nord-Norge. Dokumenteres med bostedsbevis utstedt av Folkeregisteret.</article></article></li><li data-li-identifier="3." data-name="3."><article class="listArticle" id="kapittel-1-kapittel-5-paragraf-2-ledd-2-punkt-3"><article class="legalP" id="kapittel-1-kapittel-5-paragraf-2-ledd-2-punkt-3-ledd-1">Søker har eksamen fra grunnskole, ev. folkeskole eller realskole, i Nord-Norge. Dokumenteres med vitnemål fra skolen.</article></article></li><li data-li-identifier="4." data-name="4."><article class="listArticle" id="kapittel-1-kapittel-5-paragraf-2-ledd-2-punkt-4"><article class="legalP" id="kapittel-1-kapittel-5-paragraf-2-ledd-2-punkt-4-ledd-1">Søker har eksamen fra videregående skole/gymnas i Nord-Norge. Dokumenteres med vitnemål fra skolen.</article></article></li></ul></article></article><article class="legalArticle" data-lovdata-URL="LTI/forskrift/2001-10-18-1273/§19" data-name="§19" id="kapittel-1-kapittel-5-paragraf-3"><h4 class="legalArticleHeader"><span class="legalArticleValue">§ 19</span>. <span class="legalArticleTitle">Samisk tilhørighet</span></h4><article class="legalP" id="kapittel-1-kapittel-5-paragraf-3-ledd-1">For å bli vurdert i kvoten for samiske søkere må søker oppfylle kravene til å stå i samemanntallet, samt ha dokumentert dette i søknaden. Det kreves at dokumentasjonen er utstedt av offentlig myndighet.</article><article class="legalP" id="kapittel-1-kapittel-5-paragraf-3-ledd-2">Innenfor kvoten skal samiske søkere med språkkompetanse prioriteres. Med språkkompetanse forstås her samisk som første eller andre språk fra videregående skole, bestått semesteremne eller grunnfag fra universitet eller høgskole, bestått samisk språknemnds test eller tilsvarende.</article></article></section><section class="section" data-name="kapVI" id="kapittel-1-kapittel-6" data-lovdata-URL="LTI/forskrift/2001-10-18-1273/KAPITTEL_1-6"><h3>Kapittel VI. Klageadgang</h3><article class="legalArticle" data-lovdata-URL="LTI/forskrift/2001-10-18-1273/§20" data-name="§20" id="kapittel-1-kapittel-6-paragraf-1"><h4 class="legalArticleHeader"><span class="legalArticleValue">§ 20</span>. <span class="legalArticleTitle">Klageadgang</span></h4><article class="legalP" id="kapittel-1-kapittel-6-paragraf-1-ledd-1">Vedtak om avvisning av søknad eller avslag på søknad om opptak kan påklages i henhold til forvaltningslovens kapittel VI. Fristen for å klage er tre uker fra det tidspunkt vedtaket er kommet fram til den klagende part. Klagen behandles først av felles opptakskomité som vurderer om vedtaket bør omgjøres. Dersom opptakskomiteen velger å opprettholde vedtaket, oversendes den til behandling i styrets klagenemnd.</article></article></section></section><section class="section" data-name="kapII" id="kapittel-2" data-lovdata-URL="LTI/forskrift/2001-10-18-1273/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften trer i kraft straks.</article></section></main></body></html>