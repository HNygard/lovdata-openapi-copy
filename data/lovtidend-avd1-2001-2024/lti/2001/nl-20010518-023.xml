<!DOCTYPE html><html lang="no"><head><title>Lov om endringer i lov 29. november 1996 nr. 72 om petroleumsvirksomhet (forvalterordning for statens direkte økonomiske engasjement).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2001-05-18-23</dd><dt class="dokid">DokumentID</dt><dd class="dokid">LTI/lov/2001-05-18-23</dd><dt class="ministry">Departement</dt><dd class="ministry"><ul><li>Olje- og energidepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 6</dd><dt class="dateInForce">I kraft fra</dt><dd class="dateInForce">Kongen bestemmer.</dd><dt class="changesToDocuments">Endrer</dt><dd class="changesToDocuments"><ul><li>lov/1996-11-29-72</li></ul></dd><dt class="dateOfPublication">Kunngjort</dt><dd class="dateOfPublication">2001-05-18</dd><dt class="journalNumber">Journalnummer</dt><dd class="journalNumber">2001-0526</dd><dt class="titleShort">Korttittel</dt><dd class="titleShort">Endringslov til petroleumsloven</dd><dt class="title">Tittel</dt><dd class="title">Lov om endringer i lov 29. november 1996 nr. 72 om petroleumsvirksomhet (forvalterordning for statens direkte økonomiske engasjement).</dd><dt class="miscInformation">Annet om dokumentet</dt><dd class="miscInformation">Ot.prp.nr.48 (2000–2001), Innst.O.nr.70 (2000–2001) og Besl.O.nr.84 (2000–2001). Odels- og lagtingsvedtak hhv. 26. april og 3. mai 2001. Fremmet av Olje- og energidepartementet.</dd><dt class="refid">RefID</dt><dd class="refid">lov/2001-05-18-23</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i lov 29. november 1996 nr. 72 om petroleumsvirksomhet (forvalterordning for statens direkte økonomiske engasjement).<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/lov/2001-05-18-23" id="dokument"><h1>Lov om endringer i lov 29. november 1996 nr. 72 om petroleumsvirksomhet (forvalterordning for statens direkte økonomiske engasjement).</h1><section class="section" data-name="kapI" id="kapittel-1" data-lovdata-URL="LTI/lov/2001-05-18-23/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I lov 29. november 1996 nr. 72 om petroleumsvirksomhet gjøres følgende endringer:</article> <article class="defaultP" margin-top="true">Nytt kapittel 11 skal lyde:<p class="leddfortsettelse"><i>Kapittel 11 Forvalterordning for statens direkte økonomiske engasjement</i></p></article> <article class="defaultP" margin-top="true"><strong>§ 11-1.</strong> <i>Statens deltakelse i petroleumsvirksomhet</i></article><article class="legalP" id="kapittel-1-ledd-2">Staten deltar i petroleumsvirksomhet etter denne lov ved at staten forbeholder seg en fastsatt andel i tillatelse gitt i medhold av denne lov og i det interessentskap som opprettes ved samarbeidsavtale i henhold til tillatelsen.</article><article class="legalP" id="kapittel-1-ledd-3">Kongen kan bestemme at staten skal delta i virksomhet etter loven her på annen måte enn nevnt i første ledd, og at staten skal delta i annen virksomhet som har tilknytning til virksomhet etter loven her. I så fall gjelder bestemmelsene i kapitlet her tilsvarende så langt de passer, med mindre annet er særskilt fastsatt av Kongen.</article> <article class="defaultP" margin-top="true"><strong>§ 11-2.</strong> <i>Forvalterselskapet</i></article><article class="legalP" id="kapittel-1-ledd-4">De forretningsmessige forhold vedrørende deltakerandeler som staten eier eller forbeholder seg, skal ivaretas av et aksjeselskap som eies av staten alene.</article><article class="legalP" id="kapittel-1-ledd-5">Selskapet skal være rettighetshaver for de deltakerandeler det forvalter på vegne av staten. I det enkelte interessentskap skal selskapet ha rettigheter og plikter som deltaker i henhold til samarbeidsavtalen og for øvrig ha rettigheter og plikter som rettighetshaver etter regler gitt i eller i medhold av loven her med tilhørende forskrifter.</article><article class="legalP" id="kapittel-1-ledd-6">De inntekter forvaltningen av deltakerandelene gir, tilhører staten. De driftskostnader, investeringer og andre utgifter som belastes eller gjelder forvaltningen av deltakerandelene, dekkes ved bevilgninger fra staten. Selskapet skal føre særskilt regnskap for inntekter og utgifter som gjelder deltakerandelene.</article><article class="legalP" id="kapittel-1-ledd-7">Midler til driften av selskapet bevilges av staten.</article> <article class="defaultP" margin-top="true"><strong>§ 11-3.</strong> <i>Statens ansvar for selskapet</i></article><article class="legalP" id="kapittel-1-ledd-8">Staten er direkte ansvarlig for de forpliktelser selskapet pådrar seg ved kontrakt eller på annen måte. Krav mot staten skal rettes til selskapet.</article><article class="legalP" id="kapittel-1-ledd-9">Konkurs og gjeldsforhandling etter lov 8. juni 1984 nr. 58 om gjeldsforhandling og konkurs (konkursloven) kan ikke åpnes i selskapet. Reglene om oppløsning og avvikling etter lov 30. august 1991 nr. 71 om statsforetak (statsforetaksloven) kapittel 10 gjelder så langt de passer.</article> <article class="defaultP" margin-top="true"><strong>§ 11-4.</strong> <i>Låneopptak m.v.</i></article><article class="legalP" id="kapittel-1-ledd-10">Selskapet kan ikke oppta lån eller stille sikkerhet uten Stortingets samtykke.</article> <article class="defaultP" margin-top="true"><strong>§ 11-5.</strong> <i>Forholdet til aksjelovgivningen</i></article><article class="legalP" id="kapittel-1-ledd-11">Selskapet er undergitt lov 13. juni 1997 nr. 44 om aksjeselskaper (aksjeloven), herunder bestemmelsene om statsaksjeselskaper, med mindre annet følger av loven her.</article> <article class="defaultP" margin-top="true"><strong>§ 11-6.</strong> <i>Styrets oppgaver</i></article><article class="legalP" id="kapittel-1-ledd-12">Styret skal sørge for at deltakerandelene blir undergitt forsvarlig forvaltning i samsvar med forretningsmessige prinsipper og fastsatte bevilgninger og fullmakter til selskapet og den virksomhet det forvalter. Styret skal også vurdere sammensetningen av porteføljen av deltakerandeler og eventuelt fremme forslag til generalforsamlingen om mulige endringer.</article><article class="legalP" id="kapittel-1-ledd-13">Styret kan engasjere forretningsførere til å utføre forvalteroppgavene i det enkelte interessentskap. Styret kan også engasjere særskilte forretningsførere for avgrensede forretningsområder. Styret skal sørge for tilfredsstillende tilsyn med utførelsen av de arbeidsoppgaver som overlates til forretningsførere.</article> <article class="defaultP" margin-top="true"><strong>§ 11-7.</strong> <i>Styrets foreleggelsesplikt</i></article><article class="legalP" id="kapittel-1-ledd-14">Styret skal forelegge følgende saker for generalforsamlingen:<ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-14-punkt-1"><article class="legalP" id="kapittel-1-ledd-14-punkt-1-ledd-1">planer for kommende år, samt perspektiver på mellomlang sikt og vesentlige endringer i noen av disse,</article></article></li><li data-li-identifier="b)" data-name="b)"><article class="listArticle" id="kapittel-1-ledd-14-punkt-2"><article class="legalP" id="kapittel-1-ledd-14-punkt-2-ledd-1">planer om prosjekter av vesentlig betydning for statens deltakelse i virksomhet etter loven her,</article></article></li><li data-li-identifier="c)" data-name="c)"><article class="listArticle" id="kapittel-1-ledd-14-punkt-3"><article class="legalP" id="kapittel-1-ledd-14-punkt-3-ledd-1">hovedtrekk i budsjetter for kommende år,</article></article></li><li data-li-identifier="d)" data-name="d)"><article class="listArticle" id="kapittel-1-ledd-14-punkt-4"><article class="legalP" id="kapittel-1-ledd-14-punkt-4-ledd-1">prinsipper for engasjement av forretningsførere,</article></article></li><li data-li-identifier="e)" data-name="e)"><article class="listArticle" id="kapittel-1-ledd-14-punkt-5"><article class="legalP" id="kapittel-1-ledd-14-punkt-5-ledd-1">årsberetning og årsregnskap for statens deltakerandeler som nevnt i § 11-8.</article></article></li></ul></article><article class="legalP" id="kapittel-1-ledd-15">Styret skal i tillegg forelegge for generalforsamlingen alle saker som må antas å ha prinsipielle eller politiske sider av betydning eller som kan få vesentlige samfunnsøkonomiske eller samfunnsmessige virkninger.</article><article class="legalP" id="kapittel-1-ledd-16">Dersom styringskomiteen i et interessentskap skal avgjøre en sak som omfattes av særlige stemmeregler med rett for selskapet til å avgi stemme etter vedtak i generalforsamling, skal styret forelegge saken for generalforsamlingen før selskapet avgir stemme i saken. Har styringskomiteen fattet vedtak som vil være i strid med vilkår og krav i tillatelsen som gjelder statens utvinningspolitikk eller finansielle interesser, skal styret forelegge saken for generalforsamlingen.</article><article class="legalP" id="kapittel-1-ledd-17">Styret skal underrette departementet om saker som etter første til tredje ledd skal forelegges generalforsamlingen, og kreve at denne blir innkalt. Generalforsamlingen avgjør om den vil ta styrets fremlegg etter paragrafen her til etterretning eller godkjenne eller endre det.</article><article class="legalP" id="kapittel-1-ledd-18">Styret kan treffe vedtak i saker som omfattes av paragrafen her dersom det ikke har vært mulig å forelegge saken for generalforsamlingen på forhånd. Generalforsamlingen skal straks underrettes om slikt vedtak.</article> <article class="defaultP" margin-top="true"><strong>§ 11-8.</strong> <i>Årsberetning og årsregnskap</i></article><article class="legalP" id="kapittel-1-ledd-19">Styret skal avlegge regnskap for inntekter og utgifter som gjelder statens deltakerandeler. Styret skal også avgi årsberetning med oversikt over de deltakerandeler selskapet forvalter med tilhørende ressursregnskap.</article> <article class="defaultP" margin-top="true"><strong>§ 11-9.</strong> <i>Forholdet til forvaltningslovens bestemmelser m.v.</i></article><article class="legalP" id="kapittel-1-ledd-20">Lov 10. februar 1967 om behandlingsmåten i forvaltningssaker (forvaltningsloven) og lov 19. juni 1970 nr. 69 om offentlighet i forvaltningen (offentlighetsloven) gjelder ikke for selskapet.</article> <article class="defaultP" margin-top="true"><strong>§ 11-10.</strong> <i>Instruks. Utfyllende bestemmelser</i></article><article class="legalP" id="kapittel-1-ledd-21">Departementet kan fastsette instruks for selskapets utførelse av forvalteroppgaven etter loven her, herunder fastsette regler om tillitsvalgte og ansattes taushetsplikt.</article><article class="legalP" id="kapittel-1-ledd-22">Kongen kan ved enkeltvedtak eller forskrift fastsette bestemmelser til gjennomføring, utfylling og avgrensning av bestemmelsene i dette kapitlet.</article> <article class="defaultP" margin-top="true">Någjeldende kapittel 11 blir nytt kapittel 12.</article></section><section class="section" data-name="kapII" id="kapittel-2" data-lovdata-URL="LTI/lov/2001-05-18-23/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Loven trer i kraft fra den tid Kongen bestemmer.</article><article class="legalP" id="kapittel-2-ledd-2">Kongen kan fastsette overgangsbestemmelser.</article></section></main></body></html>