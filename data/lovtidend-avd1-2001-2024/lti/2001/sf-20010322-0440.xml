<!DOCTYPE html><html lang="no"><head><title>Forskrift om organisert forskerutdanning for graden dr.oecon. ved Norges Handelshøyskole.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-03-22-440</dd><dt class="dokid">DokumentID</dt><dd class="dokid">LTI/forskrift/2001-03-22-440</dd><dt class="ministry">Departement</dt><dd class="ministry"><ul><li>Kirke-, utdannings- og forskningsdepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 6</dd><dt class="dateInForce">I kraft fra</dt><dd class="dateInForce">2001-03-22</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-22/§37</li><li>lov/1995-05-12-22/§46</li><li>lov/1995-05-12-22/§49</li><li>lov/1995-05-12-22/§50</li><li>lov/1995-05-12-22/§53</li></ul></dd><dt class="dateOfPublication">Kunngjort</dt><dd class="dateOfPublication">2001-05-08</dd><dt class="journalNumber">Journalnummer</dt><dd class="journalNumber">2001-0490</dd><dt class="titleShort">Korttittel</dt><dd class="titleShort">Forskrift om forskerutdanning ved NHH</dd><dt class="title">Tittel</dt><dd class="title">Forskrift om organisert forskerutdanning for graden dr.oecon. ved Norges Handelshøyskole.</dd><dt class="miscInformation">Annet om dokumentet</dt><dd class="miscInformation">Fastsatt av Kollegiet ved Norges Handelshøyskole 22. mars 2001 med hjemmel i lov av 12. mai 1995 nr. 22 om universiteter og høgskoler § 37, § 46, § 49, § 50 og § 53.</dd><dt class="refid">RefID</dt><dd class="refid">forskrift/2001-03-22-440</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om organisert forskerutdanning for graden dr.oecon. ved Norges Handelshøyskole.<ul class="tocSubUl"><li>Kapittel 1. Alminnelige regler<ul class="tocSubUl"><li>§ 1. Virkeområde</li><li>§ 2. Målsetting for doktorgradsstudiet</li><li>§ 3. Doktorgradens innhold</li></ul></li><li>Kapittel 2. Opptak<ul class="tocSubUl"><li>§ 4. Søkerens formelle kompetanse</li><li>§ 5. Søknadens innhold</li><li>§ 6. Vedtak om opptak</li><li>§ 7. Prosedyre for opptak</li><li>§ 8. Avtale</li></ul></li><li>Kapittel 3. Doktorgradsprogram<ul class="tocSubUl"><li>§ 9. Normert tid</li><li>§ 10. Opplæringsdel</li><li>§ 11. Veiledning</li></ul></li><li>Kapittel 4. Avhandling, bedømmelse m.m.<ul class="tocSubUl"><li>§ 12. Avhandling</li><li>§ 13. Innlevering</li><li>§ 14. Oppnevning av bedømmelseskomité</li><li>§ 15. Komiteens innstilling og behandling av innstillingen</li><li>§ 16. Prøveforelesning og disputas</li><li>§ 17. Ny prøve</li><li>§ 18. Kreering</li><li>§ 19. Vitnemål</li></ul></li><li>Kapittel 5. Klagebehandling<ul class="tocSubUl"><li>§ 20. Klage</li></ul></li><li>Kapittel 6. Ikrafttredelse m.m.<ul class="tocSubUl"><li>§ 21. Ikrafttredelse</li><li>§ 22. Opphevelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2001-03-22-440" id="dokument"><h1>Forskrift om organisert forskerutdanning for graden dr.oecon. ved Norges Handelshøyskole.</h1><section class="section" data-name="kap1" id="kapittel-1" data-lovdata-URL="LTI/forskrift/2001-03-22-440/KAPITTEL_1"><h2>Kapittel 1. Alminnelige regler</h2><article class="legalArticle" data-lovdata-URL="LTI/forskrift/2001-03-22-440/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-1-ledd-1">Denne forskrift gjelder for organisert forskerutdanning for graden dr.oecon. ved Norges Handelshøyskole.</article></article><article class="legalArticle" data-lovdata-URL="LTI/forskrift/2001-03-22-440/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Målsetting for doktorgradsstudiet</span></h3><article class="legalP" id="kapittel-1-paragraf-2-ledd-1">Målsettingen med doktorgradsstudiet er at det skal kvalifisere for forskningsvirksomhet og for annet arbeid i samfunnet hvor det stilles store krav til vitenskapelig innsikt. Studiet skal munne ut i et selvstendig forskningsarbeid i form av en vitenskapelig avhandling på høyt faglig nivå.</article><article class="legalP" id="kapittel-1-paragraf-2-ledd-2">Som grunnlag for arbeidet med avhandlingen skal doktorgradskandidaten gis en videregående opplæring i teori og metode som gir faglig dybde og bredde i eget fag, samtidig som faget settes inn i en større ramme. I tillegg skal kandidaten gjennom studiet gis trening i formidling av faglig arbeid.</article></article><article class="legalArticle" data-lovdata-URL="LTI/forskrift/2001-03-22-440/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Doktorgradens innhold</span></h3><article class="legalP" id="kapittel-1-paragraf-3-ledd-1">Doktorgraden tildeles på grunnlag av:<ul class="defaultList"><li data-li-identifier="1." data-name="1."><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1">godkjent gjennomføring av opplæringsprogram,</article></article></li><li data-li-identifier="2." data-name="2."><article class="listArticle" id="kapittel-1-paragraf-3-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1">godkjent vitenskapelig avhandling og et tilfredsstillende forsvar i en offentlig disputas,</article></article></li><li data-li-identifier="3." data-name="3."><article class="listArticle" id="kapittel-1-paragraf-3-ledd-1-punkt-3"><article class="legalP" id="kapittel-1-paragraf-3-ledd-1-punkt-3-ledd-1">godkjent prøveforelesning.</article></article></li></ul></article></article></section><section class="section" data-name="kap2" id="kapittel-2" data-lovdata-URL="LTI/forskrift/2001-03-22-440/KAPITTEL_2"><h2>Kapittel 2. Opptak</h2><article class="legalArticle" data-lovdata-URL="LTI/forskrift/2001-03-22-440/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Søkerens formelle kompetanse</span></h3><article class="legalP" id="kapittel-2-paragraf-1-ledd-1">Søker som skal opptas i doktorgradsstudiet må ha bestått eksamen som cand.merc. eller cand.oecon. ved Norges Handelshøyskole eller ha en tilsvarende høyere grads eksamen som er relevant for vedkommendes doktorgradsstudium og for arbeidet med avhandlingen. Eksamensresultatet skal være laudabelt.</article></article><article class="legalArticle" data-lovdata-URL="LTI/forskrift/2001-03-22-440/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Søknadens innhold</span></h3><article class="legalP" id="kapittel-2-paragraf-2-ledd-1">Søknaden skal gi et best mulig grunnlag for vurdering av søkers kompetanse og mulighet til å gjennomføre doktorgradsstudiet.</article><article class="legalP" id="kapittel-2-paragraf-2-ledd-2">Søknaden skal inneholde:<ul class="defaultList"><li data-li-identifier="1." data-name="1."><article class="listArticle" id="kapittel-2-paragraf-2-ledd-2-punkt-1"><article class="legalP" id="kapittel-2-paragraf-2-ledd-2-punkt-1-ledd-1">en redegjørelse for tidligere utdanning og faglig bakgrunn for øvrig,</article></article></li><li data-li-identifier="2." data-name="2."><article class="listArticle" id="kapittel-2-paragraf-2-ledd-2-punkt-2"><article class="legalP" id="kapittel-2-paragraf-2-ledd-2-punkt-2-ledd-1">en tentativ prosjektbeskrivelse som skal gjøre rede for forskningstema og problemstillinger,</article></article></li><li data-li-identifier="3." data-name="3."><article class="listArticle" id="kapittel-2-paragraf-2-ledd-2-punkt-3"><article class="legalP" id="kapittel-2-paragraf-2-ledd-2-punkt-3-ledd-1">en plan for kursdelen av doktorgradsstudiet,</article></article></li><li data-li-identifier="4." data-name="4."><article class="listArticle" id="kapittel-2-paragraf-2-ledd-2-punkt-4"><article class="legalP" id="kapittel-2-paragraf-2-ledd-2-punkt-4-ledd-1">en tidsplan, en finansieringsplan og</article></article></li><li data-li-identifier="5." data-name="5."><article class="listArticle" id="kapittel-2-paragraf-2-ledd-2-punkt-5"><article class="legalP" id="kapittel-2-paragraf-2-ledd-2-punkt-5-ledd-1">eventuelt ønske om en eller flere veiledere.</article></article></li></ul></article><article class="legalP" id="kapittel-2-paragraf-2-ledd-3">Søknad om tillatelse til å benytte et annet språk i avhandling, prøveforelesning og disputas enn norsk eller engelsk skal sendes sammen med plan for studiet.</article></article><article class="legalArticle" data-lovdata-URL="LTI/forskrift/2001-03-22-440/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Vedtak om opptak</span></h3><article class="legalP" id="kapittel-2-paragraf-3-ledd-1">Vedtak om opptak baseres på en samlet vurdering av søkerens kvalifikasjoner, planen for doktorgradsstudiet og ressurssituasjonen ved det institutt søkeren skal være faglig tilknyttet, spesielt når det gjelder veiledningskapasitet. Søkeren kan pålegges å supplere sin utdanning med nødvendige kurs på høyere grads nivå.</article></article><article class="legalArticle" data-lovdata-URL="LTI/forskrift/2001-03-22-440/§7" data-name="§7" id="kapittel-2-paragraf-4"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Prosedyre for opptak</span></h3><article class="legalP" id="kapittel-2-paragraf-4-ledd-1">Søknad om opptak skal sendes til Programutvalget for doktorgrads- og forskerutdanning (PDS) via det instituttet ved Norges Handelshøyskole som søkeren skal ha sin faglige tilknytning til. I de tilfeller hvor det kan være aktuelt med tilknytning til flere institutter, bør det i forbindelse med opptaket foreligge uttalelser fra alle aktuelle institutter.</article><article class="legalP" id="kapittel-2-paragraf-4-ledd-2">Dersom instituttet finner å kunne anbefale søknaden, skal det fremsettes forslag om en eller flere veiledere. Hovedveileder skal normalt være ansatt ved Norges Handelshøyskole.</article><article class="legalP" id="kapittel-2-paragraf-4-ledd-3">PDS skal treffe vedtak om opptak og oppnevne en eller flere veiledere. PDS skal også godkjenne endringer i planen for doktorgradsutdanningen dersom disse er vesentlige i forhold til den plan som lå til grunn for beslutningen om opptak.</article></article><article class="legalArticle" data-lovdata-URL="LTI/forskrift/2001-03-22-440/§8" data-name="§8" id="kapittel-2-paragraf-5"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Avtale</span></h3><article class="legalP" id="kapittel-2-paragraf-5-ledd-1">Det skal inngås skriftlig avtale med kandidater som gjennom vedtak i PDS er tatt opp til organisert doktorgradsutdanning. Avtalen inngås mellom doktorgradskandidat, veileder og det instituttet kandidaten skal knyttes til samt Norges Handelshøyskole som institusjon.</article><article class="legalP" id="kapittel-2-paragraf-5-ledd-2">Avtalen skal regulere partenes gjensidige rettigheter og plikter og angi tema for avhandlingen, avtaleperioden, finansieringsplan, veiledningsforhold, arbeidssted og opplæringsdel.</article><article class="legalP" id="kapittel-2-paragraf-5-ledd-3">PDS skal godkjenne avtalen før den undertegnes av partene. Senere endringer i avtalen skal forelegges PDS for godkjenning.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2001-03-22-440/KAPITTEL_3"><h2>Kapittel 3. Doktorgradsprogram</h2><article class="legalArticle" data-lovdata-URL="LTI/forskrift/2001-03-22-440/§9" data-name="§9" id="kapittel-3-paragraf-1"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Normert tid</span></h3><article class="legalP" id="kapittel-3-paragraf-1-ledd-1">Doktorgradsprogrammet skal være lagt opp slik at det normalt skal kunne fullføres innenfor en tre års effektiv forskerutdanningsperiode. Av denne perioden skal minst ett semester være avsatt til organisert opplæring. Opplæringsdelen skal være fullført når avhandlingen innleveres.</article></article><article class="legalArticle" data-lovdata-URL="LTI/forskrift/2001-03-22-440/§10" data-name="§10" id="kapittel-3-paragraf-2"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Opplæringsdel</span></h3><article class="legalP" id="kapittel-3-paragraf-2-ledd-1">Opplæringsprogrammet innen doktorgradsstudiet skal inneholde den faglige skolering som er ønskelig av hensyn til arbeidet med doktoravhandlingen og for kvalifisering til yrker hvor det stilles store krav til vitenskapelig innsikt. Programmet skal også inneholde opplæring i vitenskapsteori.</article><article class="legalP" id="kapittel-3-paragraf-2-ledd-2">Høyskolen er ansvarlig for å gi alle doktorgradskandidater tilbud om opplæring på høyt vitenskapelig nivå. Dersom høyskolen ikke selv arrangerer hele opplæringsdelen, skal den legge forholdene til rette for kandidatens deltagelse i tilsvarende opplæring ved en annen institusjon som gir godkjent doktorgradsopplæring.</article><article class="legalP" id="kapittel-3-paragraf-2-ledd-3">Opplæringen kan gis som regelmessige forelesninger eller seminarer, som kortere, intensive samlinger eller i annen form godkjent av PDS. I de tilfeller hvor det ikke foreligger egnet kurstilbud, kan individuelt selvstudium under veiledning godkjennes som en del av kursprogrammet.</article><article class="legalP" id="kapittel-3-paragraf-2-ledd-4">Alle som er tatt opp til doktorgradsstudiet, skal følge opplæringsprogrammet. Det kreves dokumentasjon for at kandidaten har tilegnet seg de nødvendige faglige kunnskaper. Slik dokumentasjon kan gis gjennom obligatoriske praktiske øvelser, skriftlige eller muntlige prøver, forelesning, seminarpresentasjon, skriftlig arbeid eller i annen form godkjent av PDS.</article><article class="legalP" id="kapittel-3-paragraf-2-ledd-5">PDS kan gi fritak for deltagelse i deler av opplæringsprogrammet dersom tilsvarende krav er oppfylt ved en annen institusjon som gir organisert forskerutdanning.</article></article><article class="legalArticle" data-lovdata-URL="LTI/forskrift/2001-03-22-440/§11" data-name="§11" id="kapittel-3-paragraf-3"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Veiledning</span></h3><article class="legalP" id="kapittel-3-paragraf-3-ledd-1">Arbeidet med doktoravhandlingen skal foregå under individuell veiledning av en av de vitenskapelig ansatte ved det aktuelle instituttet ved Norges Handelshøyskole, en annen person med nødvendig fagkyndighet eller flere slike personer i samarbeid. Doktorgradskandidat og hovedveileder forutsettes å holde jevnlig kontakt etter de retningslinjer som er fastsatt i avtalen om faglig veiledning i forskerutdanningen.</article><article class="legalP" id="kapittel-3-paragraf-3-ledd-2">PDS oppnevner en avhandlingskomité etter forslag fra instituttet. Hovedveileder inngår som leder av avhandlingskomiteen. Komiteen skal bestå av minst to personer i tillegg til hovedveileder. Medlemmene av komiteen skal ha doktorgrad eller tilsvarende vitenskapelig kompetanse. Minst ett av medlemmene i komiteen skal være en person som ikke er ansatt ved Høyskolen.</article><article class="legalP" id="kapittel-3-paragraf-3-ledd-3">Øvrige medlemmer i avhandlingskomiteen skal gi råd om avhandlingsarbeidet i den grad det er naturlig og hensiktsmessig. Avhandlingskomiteen kan godkjenne endringer i planen for avhandlingen.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2001-03-22-440/KAPITTEL_4"><h2>Kapittel 4. Avhandling, bedømmelse m.m.</h2><article class="legalArticle" data-lovdata-URL="LTI/forskrift/2001-03-22-440/§12" data-name="§12" id="kapittel-4-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Avhandling</span></h3><article class="legalP" id="kapittel-4-paragraf-1-ledd-1">Avhandlingen skal være et selvstendig, vitenskapelig arbeid på et høyt faglig nivå når det gjelder problemformuleringer, begrepsmessig presisering, metodisk og teoretisk grunnlag, dokumentasjon og framstillingsform. Således skal avhandlingen bidra til å utvikle ny faglig kunnskap og ligge på et faglig nivå som tilsier at den eller deler av den vil kunne publiseres som en del av fagets vitenskapelige litteratur.</article><article class="legalP" id="kapittel-4-paragraf-1-ledd-2">Avhandlingen kan være et frittstående arbeid eller en videreføring av tidligere arbeider. Normalt skal bare arbeider som er publisert de siste fem år før innlevering av avhandlingen, kunne inngå som deler av denne.</article><article class="legalP" id="kapittel-4-paragraf-1-ledd-3">Til bedømmelse som enkeltarbeid kan ikke antas arbeid som har vært godtatt som hovedoppgave ved embetseksamen eller som magister- eller lisensiatavhandling med mindre arbeidet inngår som en mindre del av en avhandling som består av flere sammenhengende arbeider.</article><article class="legalP" id="kapittel-4-paragraf-1-ledd-4">Flere mindre arbeider kan godkjennes som deler av doktoravhandlingen når de etter sitt innhold utgjør et hele. I tillegg til de enkelte delene skal det i disse tilfellene utarbeides et sammendrag som gjør rede for helheten i avhandlingen.</article><article class="legalP" id="kapittel-4-paragraf-1-ledd-5">Del av fellesarbeid kan godtas til bedømmelse, også som ett av flere arbeider slik som nevnt i fjerde ledd, under forutsetning av at det representerer en selvstendig innsats som kan identifiseres, i den utstrekning det er nødvendig for vurderingen. I slike tilfeller skal det innhentes erklæringer fra de øvrige forfattere og andre som har fulgt arbeidet, slik at doktorgradskandidatens innsats kan identifiseres.</article><article class="legalP" id="kapittel-4-paragraf-1-ledd-6">Et arbeid som tidligere er godkjent for doktorgraden ved utenlandsk universitet eller høgskole, kan ikke antas til bedømmelse, selv om arbeidet innleveres i omarbeidet form.</article><article class="legalP" id="kapittel-4-paragraf-1-ledd-7">Avhandlingen skal være skrevet på norsk eller engelsk, med mindre det er gitt særskilt tillatelse til å benytte et annet språk.</article><article class="legalP" id="kapittel-4-paragraf-1-ledd-8">Avhandlingen skal være offentlig tilgjengelig, og det kan ikke legges varige restriksjoner på retten til å publisere resultatene i avhandlingen.</article></article><article class="legalArticle" data-lovdata-URL="LTI/forskrift/2001-03-22-440/§13" data-name="§13" id="kapittel-4-paragraf-2"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Innlevering</span></h3><article class="legalP" id="kapittel-4-paragraf-2-ledd-1">Søknad om å få avhandlingen bedømt innsendes til PDS. Sammen med søknaden skal det foreligge dokumentasjon på at opplæringsprogrammet er fullført samt 15 eksemplarer av avhandlingen.</article><article class="legalP" id="kapittel-4-paragraf-2-ledd-2">Dersom avhandlingen godkjennes til disputas, leveres ytterligere 35 eksemplarer av avhandlingen til høyskolen. Sammen med avhandlingen leveres også et kortfattet sammendrag som kan tjene som pressemelding ved kunngjøring av disputas.</article><article class="legalP" id="kapittel-4-paragraf-2-ledd-3">Avhandlingen skal ha vært offentlig tilgjengelig senest en måned før eventuell disputas avholdes.</article><article class="legalP" id="kapittel-4-paragraf-2-ledd-4">Et innlevert arbeid kan ikke trekkes tilbake før det er endelig avgjort om det er verdig til å forsvares for doktorgraden. Etter innlevering har doktorgradskandidaten kun anledning til å foreta rettinger av formell art, forutsatt at han eller hun sender inn en oversikt over samtlige rettinger som er foretatt i det innleverte arbeid.</article></article><article class="legalArticle" data-lovdata-URL="LTI/forskrift/2001-03-22-440/§14" data-name="§14" id="kapittel-4-paragraf-3"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Oppnevning av bedømmelseskomité</span></h3><article class="legalP" id="kapittel-4-paragraf-3-ledd-1">Til å bedømme prøveforelesning, avhandling og forsvaret av den, oppnevner PDS etter forslag fra det aktuelle instituttet, en sakkyndig bedømmelseskomité på minst tre medlemmer. Medlemmene skal ha doktorgrad eller tilsvarende vitenskapelig kompetanse.</article><article class="legalP" id="kapittel-4-paragraf-3-ledd-2">Minst ett av komiteens medlemmer skal være uten tilknytning til Norges Handelshøyskole. Komiteen skal, dersom det er mulig, være sammensatt slik at begge kjønn er representert.</article><article class="legalP" id="kapittel-4-paragraf-3-ledd-3">Hovedveileder kan ikke være medlem av bedømmelseskomiteen, men kan ved behov konsulteres av bedømmelseskomiteen for å gjøre rede for veiledningen og arbeidet med avhandlingen.</article><article class="legalP" id="kapittel-4-paragraf-3-ledd-4">Doktorgradskandidaten skal underrettes om komiteens sammensetning.</article></article><article class="legalArticle" data-lovdata-URL="LTI/forskrift/2001-03-22-440/§15" data-name="§15" id="kapittel-4-paragraf-4"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Komiteens innstilling og behandling av innstillingen</span></h3><article class="legalP" id="kapittel-4-paragraf-4-ledd-1">Komiteen avgir innen en frist fastsatt av PDS en innstilling, eventuelt vedlagt individuelle uttalelser, om hvorvidt arbeidet er verdig til å forsvares for doktorgraden. Dissenser skal begrunnes. Komiteen kan kreve å få tilgang til doktorgradskandidatens grunnlagsmateriale og utfyllende eller oppklarende tilleggsinformasjon.</article><article class="legalP" id="kapittel-4-paragraf-4-ledd-2">Bedømmelseskomiteens innstilling med eventuelle dissenser og individuelle uttalelser sendes PDS, som så snart som mulig oversender innstilling og uttalelser til doktorgradskandidaten. Kandidaten har adgang til å komme med skriftlige merknader til innstilling og uttalelser innen 2 uker etter mottagelsen av dokumentene.</article><article class="legalP" id="kapittel-4-paragraf-4-ledd-3">Dersom doktorgradskandidatens merknader kan ha betydning for spørsmålet om avhandlingen kan godkjennes, bør merknadene forelegges bedømmelseskomiteen før PDS fatter realitetsvedtak i saken.</article><article class="legalP" id="kapittel-4-paragraf-4-ledd-4">Bedømmelseskomiteens innstilling med eventuelle merknader behandles av PDS. Leder for PDS kan på fullmakt godkjenne en komitéinnstilling når den enstemmig konkluderer med at doktorgradskandidaten gis adgang til å disputere.</article><article class="legalP" id="kapittel-4-paragraf-4-ledd-5">Doktorgradskandidaten underrettes om resultatet av behandlingen.</article></article><article class="legalArticle" data-lovdata-URL="LTI/forskrift/2001-03-22-440/§16" data-name="§16" id="kapittel-4-paragraf-5"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Prøveforelesning og disputas</span></h3><article class="legalP" id="kapittel-4-paragraf-5-ledd-1">Dersom arbeidet finnes verdig til å forsvares for doktorgraden, avsluttes doktorgradsutdanningen med:<ul class="defaultList"><li data-li-identifier="1." data-name="1."><article class="listArticle" id="kapittel-4-paragraf-5-ledd-1-punkt-1"><article class="legalP" id="kapittel-4-paragraf-5-ledd-1-punkt-1-ledd-1">offentlig prøveforelesning over oppgitt emne og</article></article></li><li data-li-identifier="2." data-name="2."><article class="listArticle" id="kapittel-4-paragraf-5-ledd-1-punkt-2"><article class="legalP" id="kapittel-4-paragraf-5-ledd-1-punkt-2-ledd-1">disputas.</article></article></li></ul></article><article class="legalP" id="kapittel-4-paragraf-5-ledd-2">Prøveforelesningen skal holdes før disputasen. Emnet for prøveforelesningen bestemmes av bedømmelseskomiteen og kunngjøres for doktorgradskandidaten 14 dager før prøveforelesningen. Disputasen skal normalt avholdes innen seks måneder etter at avhandlingen ble innlevert til bedømmelse.</article><article class="legalP" id="kapittel-4-paragraf-5-ledd-3">Forelesning og disputas skal skje på det språket som avhandlingen er skrevet på, eller et annet språk dersom det er gitt særskilt tillatelse.</article><article class="legalP" id="kapittel-4-paragraf-5-ledd-4">Finner bedømmelseskomiteen prøveforelesningen tilfredsstillende, skal doktorgradskandidaten forsvare doktorgradsarbeidet i disputas.</article><article class="legalP" id="kapittel-4-paragraf-5-ledd-5">Disputasen skal være offentlig.</article><article class="legalP" id="kapittel-4-paragraf-5-ledd-6">Disputasen ledes normalt av leder for det institutt hvor doktorgradskandidaten har sin faglige tilknytning, eller den som leder bemyndiger. Leder for disputasen gjør kort rede for innleveringen og bedømmelsen av avhandlingen samt for prøveforelesningen og bedømmelsen av denne. Disputasen foregår som en drøfting av avhandlingen mellom bedømmelseskomiteens medlemmer og doktorgradskandidaten. Øvrige tilstedeværende som ønsker å delta i drøftingen, må gi melding om dette til disputasens leder innen et tidspunkt som denne fastsetter og kunngjør ved åpningen av disputasen.</article><article class="legalP" id="kapittel-4-paragraf-5-ledd-7">Etter disputasen sender bedømmelseskomiteen så snart som mulig en innberetning til PDS hvor den gjør rede for hvordan den har vurdert prøveforelesningen og forsvaret av avhandlingen. Innberetningen skal konkludere med om prøvene samlet sett er godkjente.</article></article><article class="legalArticle" data-lovdata-URL="LTI/forskrift/2001-03-22-440/§17" data-name="§17" id="kapittel-4-paragraf-6"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Ny prøve</span></h3><article class="legalP" id="kapittel-4-paragraf-6-ledd-1">I de tilfellene hvor en avhandling ikke blir godkjent, kan et nytt arbeid, eventuelt det opprinnelige arbeid i omarbeidet form, tidligst leveres til ny bedømmelse seks måneder etter at beslutningen om å ikke godkjenne avhandlingen ble truffet.</article><article class="legalP" id="kapittel-4-paragraf-6-ledd-2">Dersom prøveforelesningen eller disputasen ikke godkjennes, kan ny prøve først avlegges seks måneder etter disputasen.</article></article><article class="legalArticle" data-lovdata-URL="LTI/forskrift/2001-03-22-440/§18" data-name="§18" id="kapittel-4-paragraf-7"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Kreering</span></h3><article class="legalP" id="kapittel-4-paragraf-7-ledd-1">På grunnlag av innberetning fra bedømmelseskomiteen om at prøveforelesningen og disputasen er godkjent, treffer PDS vedtak om doktorgradskandidaten kan kreeres til doctor oeconomiae. Vedtak i PDS meddeles kollegiet som foretar kreering.</article></article><article class="legalArticle" data-lovdata-URL="LTI/forskrift/2001-03-22-440/§19" data-name="§19" id="kapittel-4-paragraf-8"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Vitnemål</span></h3><article class="legalP" id="kapittel-4-paragraf-8-ledd-1">På vitnemålet skal tittelen på avhandlingen føres opp sammen med temaet for prøveforelesningen og opplysninger om det opplæringsprogrammet doktorgradskandidaten har gjennomført.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2001-03-22-440/KAPITTEL_5"><h2>Kapittel 5. Klagebehandling</h2><article class="legalArticle" data-lovdata-URL="LTI/forskrift/2001-03-22-440/§20" data-name="§20" id="kapittel-5-paragraf-1"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Klage</span></h3><article class="legalP" id="kapittel-5-paragraf-1-ledd-1">Avslag på søknad om opptak til doktorgradsstudiet og avslag om godkjenning av kurs eller andre deler av opplæringsprogrammet kan påklages. Likeledes kan avslag på søknad om bedømmelse og vedtak om ikke å godkjenne avhandling, prøveforelesning eller forsvar påklages.</article><article class="legalP" id="kapittel-5-paragraf-1-ledd-2">Fristen for å klage er tre uker fra det tidspunkt underretning om vedtaket er kommet fram til vedkommende part. For øvrig gjelder reglene om klagebehandling i forvaltningslovens § 28 flg.</article><article class="legalP" id="kapittel-5-paragraf-1-ledd-3">Grunngitt klage sendes til PDS, som kan oppheve eller endre vedtaket hvis det finner klagen begrunnet. Dersom PDS ikke finner å kunne endre eller oppheve vedtaket, oversendes saken til kollegiet ved Norges Handelshøyskole. Kollegiet kan prøve alle sider ved det påklagede vedtak.</article><article class="legalP" id="kapittel-5-paragraf-1-ledd-4">Dersom PDS eller kollegiet finner grunn til det, kan det oppnevnes et utvalg eller enkeltpersoner til å foreta en vurdering av den foretatte bedømmelse og de kriterier denne bygger på, eller til å foreta en ny eller supplerende sakkyndig vurdering.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2001-03-22-440/KAPITTEL_6"><h2>Kapittel 6. Ikrafttredelse m.m.</h2><article class="legalArticle" data-lovdata-URL="LTI/forskrift/2001-03-22-440/§21" data-name="§21" id="kapittel-6-paragraf-1"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Ikrafttredelse</span></h3><article class="legalP" id="kapittel-6-paragraf-1-ledd-1">Denne forskrift trer i kraft straks.</article></article><article class="legalArticle" data-lovdata-URL="LTI/forskrift/2001-03-22-440/§22" data-name="§22" id="kapittel-6-paragraf-2"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Opphevelse</span></h3><article class="legalP" id="kapittel-6-paragraf-2-ledd-1">Fra det tidspunkt denne forskrift trer i kraft oppheves forskrift av 27. oktober 1992<sup class="footnotereference" data-footnotereferencevalue="1" data-unique-footnote-counter="1">1</sup> om organisert forskerutdanning fram til graden doctor oeconomiae ved Norges Handelshøyskole.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Ikke kunngjort i Norsk Lovtidend.</article></footer></article></section></main></body></html>