<!DOCTYPE html><html lang="no"><head><title>Lov om endringer i lov 11. juni 1993 nr. 101 om luftfart.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2001-05-04-18</dd><dt class="dokid">DokumentID</dt><dd class="dokid">LTI/lov/2001-05-04-18</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 6</dd><dt class="dateInForce">I kraft fra</dt><dd class="dateInForce">2001-07-01, 2002-01-01</dd><dt class="changesToDocuments">Endrer</dt><dd class="changesToDocuments"><ul><li>lov/1993-06-11-101</li><li>lov/1936-07-16-2</li></ul></dd><dt class="dateOfPublication">Kunngjort</dt><dd class="dateOfPublication">2001-05-04</dd><dt class="journalNumber">Journalnummer</dt><dd class="journalNumber">2001-0336</dd><dt class="titleShort">Korttittel</dt><dd class="titleShort">Endringslov til luftfartsloven m.v.</dd><dt class="title">Tittel</dt><dd class="title">Lov om endringer i lov 11. juni 1993 nr. 101 om luftfart.</dd><dt class="miscInformation">Annet om dokumentet</dt><dd class="miscInformation">Ot.prp.nr.28 (2000–2001), Innst.O.nr.54 (2000–2001) og Besl.O.nr.69 (2000–2001). Odels- og lagtingsvedtak hhv. 6. og 20. mars 2001. Fremmet av Samferdselsdepartementet.</dd><dt class="refid">RefID</dt><dd class="refid">lov/2001-05-04-18</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i lov 11. juni 1993 nr. 101 om luftfart.<ul class="tocSubUl"><li>I</li><li>II</li><li>III</li></ul></li></ul></dd></dl></header><main class="documentBody" data-lovdata-URL="LTI/lov/2001-05-04-18" id="dokument"><h1>Lov om endringer i lov 11. juni 1993 nr. 101 om luftfart.</h1><article class="defaultP" data-text-size="small">Endring i følgende annen lov:<ul class="defaultList" data-text-size="small"><li><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 16. juli 1936 nr. 2 om pliktmessig avhold for personer i visse stillinger fra nytelse av alkohol eller annet berusende eller bedøvende middel.</article></article></li></ul></article><section class="section" data-name="kapI" id="kapittel-1" data-lovdata-URL="LTI/lov/2001-05-04-18/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I lov 11. juni 1993 nr. 101 om luftfart gjøres følgende endringer:</article> <article class="defaultP" margin-top="true">§ 1-1 nytt annet ledd skal lyde:</article><article class="legalP" id="kapittel-1-ledd-2">For luftfart som omfattes av EØS-avtalens bestemmelser, gjelder regler om utfylling og gjennomføring av EØS-avtalen på luftfartens område i denne lov foran lovens øvrige bestemmelser.</article> <article class="defaultP" margin-top="true">§ 1-2 første, tredje og fjerde ledd skal lyde:</article><article class="legalP" id="kapittel-1-ledd-3">Med mindre annet bestemmes av Kongen, får loven anvendelse på luftfart i tilknytning til petroleumsvirksomhet på norsk kontinentalsokkel.</article><article class="legalP" id="kapittel-1-ledd-4">Reglene i kapittel X får anvendelse også på luftfart med utenlandsk luftfartøy utenfor norsk område i den utstrekning det følger av overenskomst med fremmed stat eller for øvrig av alminnelige rettsgrunnsetninger.</article><article class="legalP" id="kapittel-1-ledd-5">Med hensyn til straffebestemmelsenes anvendelse på handlinger foretatt utenfor norsk område gjelder reglene i den borgerlige straffelov kapittel 1, jf. nærværende lovs § 15-2 annet ledd.</article> <article class="defaultP" margin-top="true">§ 2-2 første ledd skal lyde:</article><article class="legalP" id="kapittel-1-ledd-6">Luftfart innenfor norsk område kan bare foretas med fartøy som har:<ul class="defaultList"><li data-li-identifier="1." data-name="1."><article class="listArticle" id="kapittel-1-ledd-6-punkt-1"><article class="legalP" id="kapittel-1-ledd-6-punkt-1-ledd-1">norsk nasjonalitet, hvis ikke annet følger av regler i denne lov, jf. særlig § 16-1, eller</article></article></li><li data-li-identifier="2." data-name="2."><article class="listArticle" id="kapittel-1-ledd-6-punkt-2"><article class="legalP" id="kapittel-1-ledd-6-punkt-2-ledd-1">nasjonalitet i fremmed stat som har sluttet overenskomst med Norge om rett til slik fart, eller</article></article></li><li data-li-identifier="3." data-name="3."><article class="listArticle" id="kapittel-1-ledd-6-punkt-3"><article class="legalP" id="kapittel-1-ledd-6-punkt-3-ledd-1">særskilt tillatelse av luftfartsmyndigheten.</article></article></li></ul></article> <article class="defaultP" margin-top="true">§ 3-2 Overskriften og første ledd første punktum skal lyde:<p class="leddfortsettelse"><strong>§ 3-2.</strong> <i>Nasjonalitetsvilkår som ikke omfattes av EØS-avtalen på luftfartens område</i></p></article><article class="legalP" id="kapittel-1-ledd-7">Et luftfartøy kan bare bli registrert når det har norsk eier, hvis ikke annet følger av regler i denne lov, jf. særlig § 16-1.</article> <article class="defaultP" margin-top="true">§ 3-7 første ledd pkt. 2 skal lyde:<ul class="defaultList"><li data-li-identifier="2." data-name="2."><article class="listArticle" id="kapittel-1-ledd-7-punkt-1"><article class="legalP" id="kapittel-1-ledd-7-punkt-1-ledd-1">når vilkårene etter § 3-2 eller i forskrift gitt med hjemmel i § 16-1 om gjennomføring av EØS-avtalen på luftfartens område ikke lenger er til stede,</article></article></li></ul></article> <article class="defaultP" margin-top="true">§ 3-25 annet ledd skal lyde:</article><article class="legalP" id="kapittel-1-ledd-8">Bestemmelsen i første ledd gjelder også dokument utstedt av loddeiere eller skifterett i medhold av § 3-24 annet eller tredje ledd. Loddeiere som ønsker selv å overta registrert luftfartøy som de har arvet, får registerhjemmel ved registrering av erklæring om overtagelsen. Blir boet overtatt av gjenlevende ektefelle alene i medhold av lov 3. mars 1972 nr. 5 om arv m.m. § 6, går hjemmelen over til gjenlevende ektefelle ved registrering av attest fra skifteretten om at boet er overtatt av den gjenlevende.</article> <article class="defaultP" margin-top="true">§ 4-4 tredje ledd skal lyde:</article><article class="legalP" id="kapittel-1-ledd-9">Luftfartsmyndigheten kan gi et fartøy særskilt tillatelse til luftfart uten hinder av reglene i første og annet ledd. Tillatelsen kan når som helst tilbakekalles.</article> <article class="defaultP" margin-top="true">§ 6-3 Overskriften og tredje ledd skal lyde:<p class="leddfortsettelse"><strong>§ 6-3.</strong> <i>Fartøysjefens myndighet overfor besetningsmedlemmer og passasjerer</i></p></article><article class="legalP" id="kapittel-1-ledd-10">Passasjerer plikter å rette seg etter de anvisninger for god skikk og orden ombord som gis av fartøysjefen, den ansvarlige i kabinen eller andre besetningsmedlemmer som fartøysjefen bemyndiger. Passasjerer må ikke opptre slik at sikkerheten til fartøy, besetning eller andre passasjerer settes i fare.</article> <article class="defaultP" margin-top="true">§ 6-11 første ledd skal lyde:</article><article class="legalP" id="kapittel-1-ledd-11">Ingen må gjøre tjeneste ombord når han er påvirket av alkohol (ikke edru) eller annet berusende eller bedøvende middel eller på grunn av sykdom, legemidler, tretthet eller lignende årsak er uskikket til å utføre tjenesten på betryggende måte. Forbudet gjelder også inntak av alkohol i et tidsrom av 8 timer før tjenesten begynner. Den som utøver tjeneste ombord i luftfartøy, må ikke ha en alkoholkonsentrasjon i blodet som overstiger 0,2 promille. Villfarelse med hensyn til alkoholkonsentrasjonens størrelse fritar ikke for straff.</article> <article class="defaultP" margin-top="true">Ny § 7-4 a skal lyde:<p class="leddfortsettelse"><strong>§ 7-4 a.</strong> <i>Misbruk av legemidler m.v. i flysikringstjenesten m.fl.</i></p></article><article class="legalP" id="kapittel-1-ledd-12">Departementet kan gi forskrifter om at lovens § 6-11, jf. § 14-12 skal gis anvendelse på dem som tjenestegjør i luftfartens flysikringstjeneste eller i ervervsmessig luftfartsforetak og derunder arbeider med kontroll av luftfartøy i luften eller i radiosambandstjenesten.</article> <article class="defaultP" margin-top="true">§ 7-5 skal lyde:<p class="leddfortsettelse"><strong>§ 7-5.</strong> <i>Konsesjon til landingsplass</i></p></article><article class="legalP" id="kapittel-1-ledd-13">For å anlegge, drive eller inneha landingsplass kreves konsesjon fra departementet.</article><article class="legalP" id="kapittel-1-ledd-14">Departementet kan bestemme at en landingsplass etter første ledd under hensyn til dens karakter, trafikkens omfang eller varighet eller andre særlige forhold skal kunne anlegges, drives eller innehas uten konsesjon.</article><article class="legalP" id="kapittel-1-ledd-15">Det kreves ikke konsesjon for landingsplass der det er eller vil bli foretatt ubetydelig rydnings-, anleggs- eller bygningsvirksomhet og antall flybevegelser er av et ubetydelig omfang, med mindre flysikkerhetsmessige eller støymessige hensyn tilsier at første ledd kommer til anvendelse.</article><article class="legalP" id="kapittel-1-ledd-16">Departementet kan gi utfyllende forskrifter om konsesjon til landingsplass.</article> <article class="defaultP" margin-top="true">§ 7-8 første ledd første punktum skal lyde:</article><article class="legalP" id="kapittel-1-ledd-17">Når konsesjonstiden for landingsplass til allmenn bruk er utløpt, har staten rett til helt eller delvis å innløse konsesjonshaverens anlegg med rettigheter og løst tilbehør mot erstatning etter skjønn.</article> <article class="defaultP" margin-top="true">§ 7-10 Oppheves.</article> <article class="defaultP" margin-top="true">§ 7-11 Overskriften, første og nytt annet ledd skal lyde:<p class="leddfortsettelse"><strong>§ 7-11.</strong> <i>Teknisk og operativ godkjenning av landingsplass m.v.</i></p></article><article class="legalP" id="kapittel-1-ledd-18">Landingsplass må være godkjent av luftfartsmyndigheten.</article><article class="legalP" id="kapittel-1-ledd-19">Departementet kan gi forskrifter om at en landingsplass etter første ledd under hensyn til dens karakter, trafikkens omfang eller varighet eller andre særlige forhold skal kunne drives uten teknisk og operativ godkjenning.</article> <article class="defaultP" margin-top="true">Nåværende annet, tredje og fjerde ledd blir tredje, fjerde og femte ledd.</article> <article class="defaultP" margin-top="true">§ 7-12 skal lyde:<p class="leddfortsettelse"><strong>§ 7-12.</strong> <i>Plan over luftfartshindringer m.v.</i></p></article><article class="legalP" id="kapittel-1-ledd-20">Vedkommende departement kan bestemme at det for en landingsplass skal utarbeides og fastsettes en plan over de høydebegrensninger og andre rådighetsinnskrenkninger som finnes nødvendige i området utenfor landingsplassen med hensyn til bebyggelse, master, ledninger, beplantning, forstyrrende virksomhet og andre luftfartshindringer. I sjø- og isflyhavner kan planen også omfatte selve havneområdet.</article><article class="legalP" id="kapittel-1-ledd-21">Restriksjoner skal normalt fastsettes gjennom utarbeiding av reguleringsplan etter plan- og bygningsloven. Særskilt plan i medhold av første punktum skal bare utarbeides dersom det etter en konkret vurdering anses nødvendig.</article><article class="legalP" id="kapittel-1-ledd-22">I planen skal angis grensene for det område den omfatter.</article><article class="legalP" id="kapittel-1-ledd-23">Planens gyldighet kan begrenses til et bestemt tidsrom.</article> <article class="defaultP" margin-top="true">§ 7-22 nytt annet ledd skal lyde:</article><article class="legalP" id="kapittel-1-ledd-24">Departementet kan gi forskrifter om rapportering og merking av luftfartshindringer. Tiltakshaver eller eier bærer kostnadene for merking av luftfartshindre og vedlikehold av merkingen.</article> <article class="defaultP" margin-top="true">§ 7-26 skal lyde:<p class="leddfortsettelse"><strong>§ 7-26.</strong> <i>Fastsettelse av avgifter</i></p></article><article class="legalP" id="kapittel-1-ledd-25">Departementet kan fastsette avgifter for benyttelse av landingsplasser som er til allmenn bruk. Departementet kan også fastsette avgifter for at andre luftfartsanlegg eller tjenester stilles til rådighet for eier eller bruker av luftfartøy, selv om fartøyet ikke gjør bruk av dem.</article> <article class="defaultP" margin-top="true">§ 8-1 skal lyde:<p class="leddfortsettelse"><strong>§ 8-1.</strong> <i>Krav til konsesjon</i></p></article><article class="legalP" id="kapittel-1-ledd-26">For luftfart i ervervsmessig og regelbundet trafikk (rutefart) innenfor norsk område kreves konsesjon fra Kongen, hvis ikke annet følger av regler gitt i denne lov, jf. særlig § 16-1.</article><article class="legalP" id="kapittel-1-ledd-27">For luftfart som er hjemlet i en luftfartsavtale kreves godkjennelse fra departementet.</article><article class="legalP" id="kapittel-1-ledd-28">Departementet kan bestemme at det for visse arter rutefart skal være tilstrekkelig med tillatelse etter § 8-8.</article> <article class="defaultP" margin-top="true">§ 8-11 Oppheves.</article> <article class="defaultP" margin-top="true">§ 12-5 nytt femte ledd skal lyde:</article><article class="legalP" id="kapittel-1-ledd-29">Forklaringer avgitt i henhold til første ledd kan kun brukes til flytryggingsmessige formål. Opplysninger fremkommet under forklaringer avgitt i henhold til første ledd kan ikke brukes som bevis mot den som har avgitt forklaringen, i en senere straffesak mot vedkommende.</article> <article class="defaultP" margin-top="true">§ 13-2 fjerde ledd skal lyde:</article><article class="legalP" id="kapittel-1-ledd-30">Reglene i første og andre ledd får anvendelse i den grad de ikke kommer i konflikt med lov 26. juni 1992 nr. 86 om tvangsfullbyrdelse og midlertidig sikring (tvangsfullbyrdelsesloven) og Overenskomst om innføring av visse ensartede regler om arrest i luftfartøyer av 29. mai 1993.</article> <article class="defaultP" margin-top="true">§ 13-4 første ledd skal lyde:</article><article class="legalP" id="kapittel-1-ledd-31">Eier eller bruker av luftfartøy, innehaver av godkjent landingsplass eller annet luftfartsanlegg og andre leverandører på og brukere av lufthavner plikter å gi slike opplysninger som luftfartsmyndigheten forlanger for å kunne utføre sine gjøremål. Det samme gjelder innehaver av godkjent bedrift som nevnt i § 4-10 eller av annen virksomhet som drives med godkjenning eller tillatelse etter denne lov eller forskrifter gitt med hjemmel i den.</article> <article class="defaultP" margin-top="true">§ 13-5 Oppheves.</article> <article class="defaultP" margin-top="true">§ 14-11 skal lyde:<p class="leddfortsettelse"><strong>§ 14-11.</strong> <i>Lydighetsnektelse fra passasjerer og besetning</i></p></article><article class="legalP" id="kapittel-1-ledd-32">Dersom noen som hører til besetningen på luftfartøy, ikke adlyder en foresatts ordre i tjenesten, straffes han med bøter eller fengsel inntil 3 måneder.</article><article class="legalP" id="kapittel-1-ledd-33">Passasjerer som opptrer i strid med § 6-3 tredje ledd straffes med bøter eller fengsel inntil 6 måneder eller med begge deler.</article><article class="legalP" id="kapittel-1-ledd-34">Har besetningsmedlem eller passasjer ved lydighetsnektelsen utsatt fartøyet eller menneskeliv for fare, eller har han fastholdt den tross gjentatt ordre, eller foreligger det for øvrig særdeles skjerpende omstendigheter, kan fengsel inntil 3 år anvendes.</article> <article class="defaultP" margin-top="true">§ 14-13 Overskriften skal lyde:<p class="leddfortsettelse"><strong>§ 14-13.</strong> <i>Overtredelse av forskrift etter § 9-1 m.v.</i></p></article> <article class="defaultP" margin-top="true">Ny § 14-23 a skal lyde:<p class="leddfortsettelse"><strong>§ 14-23 a.</strong> <i>Overtredelse av krav til lisens m.v. etter loven § 16-1</i></p></article><article class="legalP" id="kapittel-1-ledd-35">Med bøter eller fengsel inntil 6 måneder straffes den som forsettlig eller uaktsomt<ul class="defaultList"><li data-li-identifier="1." data-name="1."><article class="listArticle" id="kapittel-1-ledd-35-punkt-1"><article class="legalP" id="kapittel-1-ledd-35-punkt-1-ledd-1">utfører transport uten nødvendig gyldig lisens utstedt i medhold av EØS-avtalen vedlegg XIII nr. 66 b Rådsforordning (EØF) nr. 2407/92 om lisenser til luftfartsselskaper ved å utføre lufttransport uten nødvendig gyldig lisens, ikke oppfyller kravet til forsikring i artikkel 7 i forordningen, eller ikke innhenter en forhåndsgodkjennelse i samsvar med artikkel 10 i forordningen,</article></article></li><li data-li-identifier="2." data-name="2."><article class="listArticle" id="kapittel-1-ledd-35-punkt-2"><article class="legalP" id="kapittel-1-ledd-35-punkt-2-ledd-1">bryter EØS-avtalen vedlegg XIII nr. 64 a Rådsforordning (EØF) nr. 2408/92 om EF-luftfartsselskapers adgang til flyruter innenfor EØS-området ved å utføre lufttransport på en rute eller i et ruteområde der et annet lufttransportforetak gjennom anbud er meddelt enerett i samsvar med artikkel 4 i forordningen, utøver lufttransport i strid med forbud som er gitt med hjemmel i artikkel 6 i forordningen, eller utøver lufttrafikk i strid med forskrifter eller vilkår som er gitt i samsvar med artikkel 8 og 9 i forordningen, eller</article></article></li><li data-li-identifier="3." data-name="3."><article class="listArticle" id="kapittel-1-ledd-35-punkt-3"><article class="legalP" id="kapittel-1-ledd-35-punkt-3-ledd-1">bryter EØS-avtalen vedlegg XIII nr. 65 Rådsforordning (EØF) nr. 2409/92 om takster og rater i lufttrafikk ved ikke å følge beslutninger som treffes med hjemmel i artikkel 6 i forordningen.</article></article></li></ul></article> <article class="defaultP" margin-top="true">§ 14-31 annet punktum skal lyde:</article><article class="legalP" id="kapittel-1-ledd-36">Dette gjelder ikke overtredelse som nevnt i § 14-11 annet ledd.</article> <article class="defaultP" margin-top="true">§ 14-33 skal lyde:<p class="leddfortsettelse"><strong>§ 14-33.</strong> <i>Andre enn eier eller bruker som straffebudene er rettet mot</i></p></article><article class="legalP" id="kapittel-1-ledd-37">Straffebud i dette kapittel som er rettet mot eieren eller brukeren av et luftfartøy, mot innehaveren av en landingsplass eller et annet luftfartsanlegg eller mot innehaveren av en virksomhet som nevnt i §§ 14-23 og 14-23 a, får anvendelse også på underordnede, når de i sin tjeneste forgår seg på den måte som er nevnt i vedkommende straffebud. Det som her er bestemt, gjelder tilsvarende for styremedlemmer og andre tillitsmenn i selskaper og andre juridiske personer.</article> <article class="defaultP" margin-top="true">§ 16-1 første ledd skal lyde:</article><article class="legalP" id="kapittel-1-ledd-38">Kongen kan gi forskrifter om utfylling og gjennomføring av EØS-avtalen på luftfartens område, herunder regler om krav om lisens, markedsadgang (anbud for regional luftfart), tidsluker, takster og rater i lufttrafikk, erstatningsordning ved nektelse av ombordstigning i regelbundet luftfart, harmonisering av tekniske krav og administrative fremgangsmåter, fraktflygning og om deling av setekapasitet mellom luftfartsselskaper.</article></section><section class="section" data-name="kapII" id="kapittel-2" data-lovdata-URL="LTI/lov/2001-05-04-18/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Fra den dag loven trer i kraft gjøres følgende endringer i lov 16. juli 1936 nr. 2 om pliktmessig avhold for personer i visse stillinger fra nytelse av alkohol eller annet berusende eller bedøvende middel:</article> <article class="defaultP" margin-top="true">§ 1 første ledd bokstav e) oppheves.</article> <article class="defaultP" margin-top="true">§ 9 skal lyde:</article><article class="legalP" id="kapittel-2-ledd-2">Kongen kan bestemme at denne lov helt eller delvis skal gis anvendelse på dem som tjenestegjør ombord i norsk skip med passasjersertifikat i henhold til lov om Statskontrol med Skibes Sjødygtighed m.v. av 9. juni 1903 nr. 7 med tilleggslover.</article><article class="legalP" id="kapittel-2-ledd-3">Forskrifter om hvem som går inn under første ledd fastsettes av Kongen.</article></section><section class="section" data-name="kapIII" id="kapittel-3" data-lovdata-URL="LTI/lov/2001-05-04-18/KAPITTEL_3"><h2 data-text-align="center">III</h2><article class="centeredP" data-text-align="center"><i>Ikrafttredelses- og overgangsbestemmelser</i></article><article class="legalP" id="kapittel-3-ledd-1">Denne lov trer i kraft fra den tid Kongen bestemmer. Kongen kan gi nærmere overgangsbestemmelser.</article></section></main></body></html>