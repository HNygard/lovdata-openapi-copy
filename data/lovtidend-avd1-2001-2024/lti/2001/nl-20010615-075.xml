<!DOCTYPE html><html lang="no"><head><title>Lov om veterinærer og annet dyrehelsepersonell.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2001-06-15-75</dd><dt class="dokid">DokumentID</dt><dd class="dokid">LTI/lov/2001-06-15-75</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 7</dd><dt class="dateInForce">I kraft fra</dt><dd class="dateInForce">Kongen bestemmer.</dd><dt class="changesToDocuments">Endrer</dt><dd class="changesToDocuments"><ul><li>lov/1948-12-10-3</li><li>lov/1974-12-20-73</li></ul></dd><dt class="dateOfPublication">Kunngjort</dt><dd class="dateOfPublication">2001-06-15</dd><dt class="journalNumber">Journalnummer</dt><dd class="journalNumber">2001-0704</dd><dt class="titleShort">Korttittel</dt><dd class="titleShort">Veterinærloven 2001</dd><dt class="title">Tittel</dt><dd class="title">Lov om veterinærer og annet dyrehelsepersonell.</dd><dt class="miscInformation">Annet om dokumentet</dt><dd class="miscInformation">Ot.prp.nr.52 (2000–2001), Innst.O.nr.114 (2000–2001) og Besl.O.nr.114 (2000–2001). Odels- og lagtingsvedtak hhv. 1. og 7. juni 2001. Fremmet av Landbruksdepartementet.</dd><dt class="refid">RefID</dt><dd class="refid">lov/2001-06-15-75</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om veterinærer og annet dyrehelsepersonell.<ul class="tocSubUl"><li>Kapittel 1 Formål, definisjoner og virkeområde<ul class="tocSubUl"><li>§ 1. Lovens formål</li><li>§ 2. Definisjoner</li><li>§ 3. Lovens virkeområde</li></ul></li><li>Kapittel 2 Autorisasjon, lisens og andre godkjenninger<ul class="tocSubUl"><li>§ 4. Autorisasjon</li><li>§ 5. Lisens</li><li>§ 6. Internasjonale avtaler</li><li>§ 7. Grensepraksis</li><li>§ 8. Godkjenning av spesialister</li><li>§ 9. Myndighet til å gi autorisasjon, lisens og andre godkjenninger</li><li>§ 10. Avslag på søknad om autorisasjon, lisens eller andre godkjenninger</li><li>§ 11. Aldersgrense og fraskrivelse av autorisasjon, lisens og spesialistgodkjenning</li></ul></li><li>Kapittel 3 Dyrehelsepersonells plikter og rettigheter<ul class="tocSubUl"><li>§ 12. Dyrehelsepersonells plikter</li><li>§ 13. Virkninger av autorisasjonsforholdet m.m.</li><li>§ 14. Nødhjelp</li><li>§ 15. Bruk av medhjelper</li><li>§ 16. Bruk av beskyttet tittel</li><li>§ 17. Rekvirering av legemidler til dyr</li><li>§ 18. Om medisinsk behandling av dyr og bruk av bestemte metoder m.m.</li><li>§ 19. Tillatelse til eller forbud mot bruk av bestemte metoder etc.</li><li>§ 20. Hovedregel om taushetsplikt</li><li>§ 21. Begrensninger i taushetsplikten</li><li>§ 22. Opplysninger til dyreeier</li><li>§ 23. Forsvarlig virksomhet</li><li>§ 24. Om ordnede opptegnelser, meldinger, rapporter og innsyn i journal</li><li>§ 25. Sikkerhetsstillelse</li><li>§ 26. Om klinisk vakt</li><li>§ 27. Beordring i krisesituasjoner</li><li>§ 28. Utstedelse av faglige attester og erklæringer</li><li>§ 29. Bortfall av rett til å utøve virksomhet der dyrehelsepersonell opptrer som apoteker eller apotekbestyrer</li></ul></li><li>Kapittel 4 Det veterinærmedisinske rettsråd<ul class="tocSubUl"><li>§ 30. Rådets oppnevning og sammensetning</li><li>§ 31. Rådets oppgaver</li><li>§ 32. Rådets innsynsrett i journaler m.v.</li><li>§ 33. Godtgjørelse</li></ul></li><li>Kapittel 5 Straff og andre sanksjoner<ul class="tocSubUl"><li>§ 34. Advarsel</li><li>§ 35. Tilbakekall og suspensjon av autorisasjon, lisens eller andre godkjenninger</li><li>§ 36. Tap av rekvireringsrett</li><li>§ 37. Straff</li></ul></li><li>Kapittel 6 Avsluttende bestemmelser<ul class="tocSubUl"><li>§ 38. Ikrafttreden</li><li>§ 39. Overgangsordninger</li><li>§ 40. Endringer i andre lover</li></ul></li></ul></li></ul></dd></dl></header><main class="documentBody" data-lovdata-URL="LTI/lov/2001-06-15-75" id="dokument"><h1>Lov om veterinærer og annet dyrehelsepersonell.</h1><article class="defaultP" data-text-size="small">Endringer i følgende lov:<ul class="defaultList" data-text-size="small"><li><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov av 20. desember 1974 nr. 73 om dyrevern.</article></article></li></ul></article><section class="section" data-name="kap1" id="kapittel-1" data-lovdata-URL="LTI/lov/2001-06-15-75/KAPITTEL_1"><h2>Kapittel 1 Formål, definisjoner og virkeområde</h2><article class="legalArticle" data-lovdata-URL="LTI/lov/2001-06-15-75/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Lovens formål</span></h3><article class="legalP" id="kapittel-1-paragraf-1-ledd-1">Lovens formål er å bidra til at dyrehelsepersonell utøver forsvarlig virksomhet og dermed bidrar til god dyrehelse, forsvarlig dyrevern, trygg mat og ivaretakelse av miljøhensyn.</article><article class="legalP" id="kapittel-1-paragraf-1-ledd-2">Staten har det overordnede ansvaret for å sikre en landsdekkende dyrehelsetjeneste.</article></article><article class="legalArticle" data-lovdata-URL="LTI/lov/2001-06-15-75/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-2-ledd-1">Med dyrehelsepersonell forstås i denne loven personer som har autorisasjon eller lisens etter §§ 4 og 5.</article><article class="legalP" id="kapittel-1-paragraf-2-ledd-2">Med akvatiske dyr forstås i denne loven vannlevende dyr, herunder sjøpattedyr, samt kjønnsprodukter, hvile- og forplantningsstadier av vannlevende dyr.</article></article><article class="legalArticle" data-lovdata-URL="LTI/lov/2001-06-15-75/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Lovens virkeområde</span></h3><article class="legalP" id="kapittel-1-paragraf-3-ledd-1">Loven gjelder for dyrehelsepersonell i riket.</article><article class="legalP" id="kapittel-1-paragraf-3-ledd-2">Kongen kan gi forskrifter om lovens anvendelse på Svalbard og Jan Mayen, og kan fastsette særlige regler under hensyn til de stedlige forhold.</article></article></section><section class="section" data-name="kap2" id="kapittel-2" data-lovdata-URL="LTI/lov/2001-06-15-75/KAPITTEL_2"><h2>Kapittel 2 Autorisasjon, lisens og andre godkjenninger</h2><article class="legalArticle" data-lovdata-URL="LTI/lov/2001-06-15-75/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Autorisasjon</span></h3><article class="legalP" id="kapittel-2-paragraf-1-ledd-1">Rett til autorisasjon som veterinær (dyrlege) og fiskehelsebiolog har den som dokumenterer relevant eksamen ved norsk universitet eller vitenskapelig høgskole.</article><article class="legalP" id="kapittel-2-paragraf-1-ledd-2">Rett til autorisasjon har også den som har avlagt utenlandsk eksamen som er anerkjent etter avtale om gjensidig godkjenning etter § 6.</article><article class="legalP" id="kapittel-2-paragraf-1-ledd-3">Autorisasjon som veterinær eller fiskehelsebiolog kan også gis den som har utenlandsk eksamen som departementet anerkjenner som faglig jevngod, eller som på annen måte godtgjør å ha nødvendig kyndighet. Departementet skal først innhente uttalelser fra norsk universitet eller vitenskapelig høgskole.</article><article class="legalP" id="kapittel-2-paragraf-1-ledd-4">Departementet kan ved forskrift fastsette at andre enn de personellgruppene som omfattes av foregående ledd, kan gis autorisasjon.</article><article class="legalP" id="kapittel-2-paragraf-1-ledd-5">Autorisasjon gis etter søknad. Søkeren må være under 75 år og ellers være skikket.</article><article class="legalP" id="kapittel-2-paragraf-1-ledd-6">Departementet kan gi nærmere forskrifter om praktisk tjeneste, tilleggsutdannelse og krav om skriftlig løfte som vilkår for å få autorisasjon.</article></article><article class="legalArticle" data-lovdata-URL="LTI/lov/2001-06-15-75/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Lisens</span></h3><article class="legalP" id="kapittel-2-paragraf-2-ledd-1">Den som ikke fyller vilkårene for å få autorisasjon, kan i stedet gis lisens etter søknad. Departementet kan fastsette at en lisens skal være begrenset i tid, til bestemt stilling, til utførelse av praktisk tjeneste som omtalt i § 4 siste ledd, til visse undersøkelses- eller behandlingsmåter eller knyttet til andre vilkår og innskrenkninger.</article><article class="legalP" id="kapittel-2-paragraf-2-ledd-2">Lisens kan også gis til dyrehelsepersonell med utenlandsk eksamen som er anerkjent etter avtale om gjensidig godkjenning etter § 6.</article><article class="legalP" id="kapittel-2-paragraf-2-ledd-3">Autorisert dyrehelsepersonell som godtgjør at de er skikket til fortsatt å utøve forsvarlig virksomhet etter nådd aldersgrense, kan gis lisens.</article><article class="legalP" id="kapittel-2-paragraf-2-ledd-4">Departementet gir nærmere forskrifter om betingelsene for å få lisens og de vilkårene som kan knyttes til den.</article></article><article class="legalArticle" data-lovdata-URL="LTI/lov/2001-06-15-75/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Internasjonale avtaler</span></h3><article class="legalP" id="kapittel-2-paragraf-3-ledd-1">Autorisasjon, lisens og andre godkjenninger kan gis etter gjensidig avtale med fremmed stat. Departementet kan ved forskrift gi nærmere regler om autorisasjon, lisens og godkjenninger av dyrehelsepersonell på grunnlag av utenlandsk utdanning.</article></article><article class="legalArticle" data-lovdata-URL="LTI/lov/2001-06-15-75/§7" data-name="§7" id="kapittel-2-paragraf-4"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Grensepraksis</span></h3><article class="legalP" id="kapittel-2-paragraf-4-ledd-1">Autoriserte veterinærer som driver praksis i Sverige og Finland i veterinærdistrikter som grenser til Norge, kan i særlige tilfeller yte veterinære tjenester i tilgrensende norsk veterinærdistrikt uten autorisasjon eller lisens fra departementet.</article></article><article class="legalArticle" data-lovdata-URL="LTI/lov/2001-06-15-75/§8" data-name="§8" id="kapittel-2-paragraf-5"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Godkjenning av spesialister</span></h3><article class="legalP" id="kapittel-2-paragraf-5-ledd-1">Departementet kan gi forskrifter om vilkår for godkjenning av spesialister innen avgrensede fagområder.</article></article><article class="legalArticle" data-lovdata-URL="LTI/lov/2001-06-15-75/§9" data-name="§9" id="kapittel-2-paragraf-6"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Myndighet til å gi autorisasjon, lisens og andre godkjenninger</span></h3><article class="legalP" id="kapittel-2-paragraf-6-ledd-1">Autorisasjon, lisens og godkjenning av spesialister gis av departementet eller den departementet bemyndiger.</article></article><article class="legalArticle" data-lovdata-URL="LTI/lov/2001-06-15-75/§10" data-name="§10" id="kapittel-2-paragraf-7"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Avslag på søknad om autorisasjon, lisens eller andre godkjenninger</span></h3><article class="legalP" id="kapittel-2-paragraf-7-ledd-1">Dersom det foreligger forhold som gir grunnlag for tilbakekall etter § 35, kan departementet eller den departementet bemyndiger avslå søknad om autorisasjon, lisens eller spesialistgodkjenning.</article></article><article class="legalArticle" data-lovdata-URL="LTI/lov/2001-06-15-75/§11" data-name="§11" id="kapittel-2-paragraf-8"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Aldersgrense og fraskrivelse av autorisasjon, lisens og spesialistgodkjenning</span></h3><article class="legalP" id="kapittel-2-paragraf-8-ledd-1">Autorisasjon, lisens og spesialistgodkjenning i medhold av denne loven opphører når innehaveren fyller 75 år, jf. § 5 tredje ledd, men retten til å benytte yrkesbetegnelsen beholdes etter nådd aldersgrense.</article><article class="legalP" id="kapittel-2-paragraf-8-ledd-2">Autorisasjon, lisens og spesialistgodkjenning gitt i medhold av denne loven kan fraskrives ved innlevering av dokumentet til departementet.</article></article></section><section class="section" data-name="kap3" id="kapittel-3" data-lovdata-URL="LTI/lov/2001-06-15-75/KAPITTEL_3"><h2>Kapittel 3 Dyrehelsepersonells plikter og rettigheter</h2><article class="legalArticle" data-lovdata-URL="LTI/lov/2001-06-15-75/§12" data-name="§12" id="kapittel-3-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Dyrehelsepersonells plikter</span></h3><article class="legalP" id="kapittel-3-paragraf-1-ledd-1">Dyrehelsepersonells plikter innen sitt fagområde er<ul class="defaultList"><li data-li-identifier="1." data-name="1."><article class="listArticle" id="kapittel-3-paragraf-1-ledd-1-punkt-1"><article class="legalP" id="kapittel-3-paragraf-1-ledd-1-punkt-1-ledd-1">å arbeide for velferd og sunnhet hos dyr, herunder viltlevende dyrebestander,</article></article></li><li data-li-identifier="2." data-name="2."><article class="listArticle" id="kapittel-3-paragraf-1-ledd-1-punkt-2"><article class="legalP" id="kapittel-3-paragraf-1-ledd-1-punkt-2-ledd-1">å medvirke til etisk og miljømessig forsvarlig dyrehold,</article></article></li><li data-li-identifier="3." data-name="3."><article class="listArticle" id="kapittel-3-paragraf-1-ledd-1-punkt-3"><article class="legalP" id="kapittel-3-paragraf-1-ledd-1-punkt-3-ledd-1">å verne samfunnet mot fare og skader forårsaket av dyresjukdommer eller av næringsmidler og produkter av animalsk opprinnelse.</article></article></li></ul></article></article><article class="legalArticle" data-lovdata-URL="LTI/lov/2001-06-15-75/§13" data-name="§13" id="kapittel-3-paragraf-2"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Virkninger av autorisasjonsforholdet m.m.</span></h3><article class="legalP" id="kapittel-3-paragraf-2-ledd-1">Den som har autorisasjon eller lisens etter denne loven, kan utøve slik virksomhet som utdanningen kvalifiserer til innen de rammene denne og andre relevante lover setter.</article><article class="legalP" id="kapittel-3-paragraf-2-ledd-2">Innehaver av autorisasjon eller lisens har plikt til å utøve sin virksomhet på en faglig forsvarlig måte.</article><article class="legalP" id="kapittel-3-paragraf-2-ledd-3">Departementet kan i medhold av § 5 knytte vilkår til lisens og herunder bestemme at innehaver skal være underlagt tilsyn av annet dyrehelsepersonell.</article></article><article class="legalArticle" data-lovdata-URL="LTI/lov/2001-06-15-75/§14" data-name="§14" id="kapittel-3-paragraf-3"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Nødhjelp</span></h3><article class="legalP" id="kapittel-3-paragraf-3-ledd-1">Dyrehelsepersonell plikter snarest mulig å yte den hjelp vedkommende evner – personlig eller ved stedfortreder – når det etter tilgjengelige opplysninger må antas at øyeblikkelig hjelp er påtrengende nødvendig. Plikten faller bort ved gyldig forfall eller ved at hjelp i tide blir ytt av annet dyrehelsepersonell.</article><article class="legalP" id="kapittel-3-paragraf-3-ledd-2">For den hjelp dyrehelsepersonell har ytt etter foregående ledd, kan hun eller han kreve en passende godtgjørelse fra staten, dersom hun eller han ikke etter krav får betaling av rekvirenten eller den som har betalingsplikten.</article></article><article class="legalArticle" data-lovdata-URL="LTI/lov/2001-06-15-75/§15" data-name="§15" id="kapittel-3-paragraf-4"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Bruk av medhjelper</span></h3><article class="legalP" id="kapittel-3-paragraf-4-ledd-1">Dyrehelsepersonell kan i sin virksomhet la seg bistå av annet personell forutsatt at det gis tilstrekkelig instruksjon og føres tilsyn. Den som overlater utførelse av oppgaver til andre, skal påse at vedkommende har de kvalifikasjonene som kreves for forsvarlig utførelse av oppgavene.</article><article class="legalP" id="kapittel-3-paragraf-4-ledd-2">Departementet kan gi nærmere forskrifter om dyrehelsepersonells bruk av medhjelper.</article></article><article class="legalArticle" data-lovdata-URL="LTI/lov/2001-06-15-75/§16" data-name="§16" id="kapittel-3-paragraf-5"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Bruk av beskyttet tittel</span></h3><article class="legalP" id="kapittel-3-paragraf-5-ledd-1">Bare den som har autorisasjon, lisens eller spesialistgodkjenning i medhold av denne loven har, med det unntaket som fremgår av § 11, rett til å benytte slik tittel som er fastsatt for vedkommende gruppe av dyrehelsepersonell.</article><article class="legalP" id="kapittel-3-paragraf-5-ledd-2">Andre må ikke benytte titler eller annonsere virksomhet på en slik måte at det gir eller er egnet til å gi inntrykk av at vedkommende har en bestemt autorisasjon, lisens eller spesialistgodkjenning.</article></article><article class="legalArticle" data-lovdata-URL="LTI/lov/2001-06-15-75/§17" data-name="§17" id="kapittel-3-paragraf-6"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Rekvirering av legemidler til dyr</span></h3><article class="legalP" id="kapittel-3-paragraf-6-ledd-1">Bare veterinærer kan rekvirere reseptpliktige legemidler til dyr.</article><article class="legalP" id="kapittel-3-paragraf-6-ledd-2">Uten hinder av første ledd kan fiskehelsebiologer rekvirere reseptpliktige legemidler til akvatiske dyr, unntatt sjøpattedyr.</article><article class="legalP" id="kapittel-3-paragraf-6-ledd-3">Departementet kan helt eller delvis forby rekvirering av bestemte legemidler til dyr. Den samme retten har det departementet som helselovgivningen hører under.</article><article class="legalP" id="kapittel-3-paragraf-6-ledd-4">Det departementet som helselovgivningen hører under gir alminnelige bestemmelser om utstedelse av resept og kan fastsette at resept på spesielt nevnte legemidler skal oppbevares på apotek til ettersyn for dyrehelsemyndighetene som ledd i offentlig tilsyn med forsvarlig virksomhet.</article><article class="legalP" id="kapittel-3-paragraf-6-ledd-5">Apotek som har grunn til å tro at dyrehelsepersonell misbruker bedøvende midler eller rekvirerer legemidler det er forbud mot å rekvirere, skal uten hinder av sin taushetsplikt gi melding om dette til dyrehelsemyndighetene.</article><article class="legalP" id="kapittel-3-paragraf-6-ledd-6">Departementet kan gi nærmere forskrifter om rekvirering forbeholdt dyrehelsepersonell med spesialkompetanse, og om rekvirering til bruk i eget praksisområde.</article></article><article class="legalArticle" data-lovdata-URL="LTI/lov/2001-06-15-75/§18" data-name="§18" id="kapittel-3-paragraf-7"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Om medisinsk behandling av dyr og bruk av bestemte metoder m.m.</span></h3><article class="legalP" id="kapittel-3-paragraf-7-ledd-1">Bare den som er veterinær kan<ul class="defaultList"><li data-li-identifier="1." data-name="1."><article class="listArticle" id="kapittel-3-paragraf-7-ledd-1-punkt-1"><article class="legalP" id="kapittel-3-paragraf-7-ledd-1-punkt-1-ledd-1">behandle dyr som det er grunn til å tro er angrepet av smittsom sjukdom eller som har sjukdom hvis behandling krever veterinærmedisinsk kyndighet,</article></article></li><li data-li-identifier="2." data-name="2."><article class="listArticle" id="kapittel-3-paragraf-7-ledd-1-punkt-2"><article class="legalP" id="kapittel-3-paragraf-7-ledd-1-punkt-2-ledd-1">nytte undersøkelses- og behandlingsmetoder som krever spesiell kyndighet i forbindelse med diagnostisering, forebygging og behandling av sjukdom hos dyr. Til slike metoder regnes operative inngrep, injeksjoner og annen perforering av hud eller slimhinne,</article></article></li><li data-li-identifier="3." data-name="3."><article class="listArticle" id="kapittel-3-paragraf-7-ledd-1-punkt-3"><article class="legalP" id="kapittel-3-paragraf-7-ledd-1-punkt-3-ledd-1">iverksette fullstendig eller lokal bedøvelse,</article></article></li><li data-li-identifier="4." data-name="4."><article class="listArticle" id="kapittel-3-paragraf-7-ledd-1-punkt-4"><article class="legalP" id="kapittel-3-paragraf-7-ledd-1-punkt-4-ledd-1">bruke reseptpliktige legemidler til behandling av dyr,</article></article></li><li data-li-identifier="5." data-name="5."><article class="listArticle" id="kapittel-3-paragraf-7-ledd-1-punkt-5"><article class="legalP" id="kapittel-3-paragraf-7-ledd-1-punkt-5-ledd-1">forestå kjøttkontroll.</article></article></li></ul></article><article class="legalP" id="kapittel-3-paragraf-7-ledd-2">Fiskehelsebiologene kan behandle smittsomme og andre sjukdommer etter bestemmelsene i første ledd, punktene 1-4, men bare hos akvatiske dyr unntatt sjøpattedyr.</article><article class="legalP" id="kapittel-3-paragraf-7-ledd-3">Bestemmelsene i denne paragrafen er ikke til hinder for at dyrehelsepersonell kan nytte medhjelper jf. § 15. Dyreeier kan etter instruksjon fra dyrehelsepersonell foreta medisinsk behandling av egne dyr med legemidler som kun er beregnet brukt av dyrehelsepersonell. Departementet kan gi forskrifter om bruk av legemidler på dyr.</article><article class="legalP" id="kapittel-3-paragraf-7-ledd-4">Departementet kan i forskrift fastsette nærmere regler for immobilisering av dyr. Uten hinder av første ledd pkt. 3 kan departementet tillate at andre enn veterinær kan utføre dette i spesielle tilfeller.</article></article><article class="legalArticle" data-lovdata-URL="LTI/lov/2001-06-15-75/§19" data-name="§19" id="kapittel-3-paragraf-8"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Tillatelse til eller forbud mot bruk av bestemte metoder etc.</span></h3><article class="legalP" id="kapittel-3-paragraf-8-ledd-1">Departementet kan ved forskrift fastsette at nærmere bestemte hjelpemidler, undersøkelses- og behandlingsmetoder kan nyttes bare av dyrehelsepersonell som har autorisasjon eller lisens etter denne loven.</article><article class="legalP" id="kapittel-3-paragraf-8-ledd-2">Departementet kan ved forskrift fastsette at spesielle hjelpemidler, undersøkelses- og behandlingsmetoder kan nyttes bare av autorisert dyrehelsepersonell etter særskilt tillatelse fra departementet. Departementet kan også forby bruk av bestemte undersøkelses- og behandlingsmetoder.</article></article><article class="legalArticle" data-lovdata-URL="LTI/lov/2001-06-15-75/§20" data-name="§20" id="kapittel-3-paragraf-9"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Hovedregel om taushetsplikt</span></h3><article class="legalP" id="kapittel-3-paragraf-9-ledd-1">Dyrehelsepersonell og deres medhjelpere skal hindre at andre får adgang eller kjennskap til opplysninger som han eller hun har fått i sin virksomhet om<ul class="defaultList"><li data-li-identifier="1." data-name="1."><article class="listArticle" id="kapittel-3-paragraf-9-ledd-1-punkt-1"><article class="legalP" id="kapittel-3-paragraf-9-ledd-1-punkt-1-ledd-1">noens personlige forhold eller</article></article></li><li data-li-identifier="2." data-name="2."><article class="listArticle" id="kapittel-3-paragraf-9-ledd-1-punkt-2"><article class="legalP" id="kapittel-3-paragraf-9-ledd-1-punkt-2-ledd-1">driftsmessige forhold som det vil være av konkurransemessig betydning å hemmeligholde av hensyn til den som opplysningene angår.</article></article></li></ul></article><article class="legalP" id="kapittel-3-paragraf-9-ledd-2">Vedkommende kan heller ikke utnytte slike opplysninger i egen virksomhet eller i tjeneste eller arbeid for andre.</article><article class="legalP" id="kapittel-3-paragraf-9-ledd-3">Også enhver annen som omhandles i denne lov, har taushetsplikt om opplysninger nevnt i første ledd, i den grad vedkommende har fått kjennskap til opplysningene gjennom dyrehelsepersonell.</article></article><article class="legalArticle" data-lovdata-URL="LTI/lov/2001-06-15-75/§21" data-name="§21" id="kapittel-3-paragraf-10"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Begrensninger i taushetsplikten</span></h3><article class="legalP" id="kapittel-3-paragraf-10-ledd-1">Taushetsplikten etter § 20 er ikke til hinder for<ul class="defaultList"><li data-li-identifier="1." data-name="1."><article class="listArticle" id="kapittel-3-paragraf-10-ledd-1-punkt-1"><article class="legalP" id="kapittel-3-paragraf-10-ledd-1-punkt-1-ledd-1">at opplysninger gjøres kjent for den opplysningene direkte gjelder, eller for andre i den grad den som har krav på taushetsplikt, samtykker,</article></article></li><li data-li-identifier="2." data-name="2."><article class="listArticle" id="kapittel-3-paragraf-10-ledd-1-punkt-2"><article class="legalP" id="kapittel-3-paragraf-10-ledd-1-punkt-2-ledd-1">at opplysninger gis den som fra før er kjent med opplysningene,</article></article></li><li data-li-identifier="3." data-name="3."><article class="listArticle" id="kapittel-3-paragraf-10-ledd-1-punkt-3"><article class="legalP" id="kapittel-3-paragraf-10-ledd-1-punkt-3-ledd-1">at opplysninger gis når ingen berettiget interesse tilsier hemmelighold,</article></article></li><li data-li-identifier="4." data-name="4."><article class="listArticle" id="kapittel-3-paragraf-10-ledd-1-punkt-4"><article class="legalP" id="kapittel-3-paragraf-10-ledd-1-punkt-4-ledd-1">at opplysninger gis videre når behovet for beskyttelse må anses ivaretatt ved at individualiserende kjennetegn er utelatt,</article></article></li><li data-li-identifier="5." data-name="5."><article class="listArticle" id="kapittel-3-paragraf-10-ledd-1-punkt-5"><article class="legalP" id="kapittel-3-paragraf-10-ledd-1-punkt-5-ledd-1">at opplysninger gis videre når tungtveiende private eller offentlige interesser gjør det rettmessig å gi opplysningene videre, eller</article></article></li><li data-li-identifier="6." data-name="6."><article class="listArticle" id="kapittel-3-paragraf-10-ledd-1-punkt-6"><article class="legalP" id="kapittel-3-paragraf-10-ledd-1-punkt-6-ledd-1">at opplysningene gis videre etter regler fastsatt i lov eller i medhold av lov når det er uttrykkelig fastsatt eller klart forutsatt at taushetsplikt ikke skal gjelde.</article></article></li></ul></article></article><article class="legalArticle" data-lovdata-URL="LTI/lov/2001-06-15-75/§22" data-name="§22" id="kapittel-3-paragraf-11"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Opplysninger til dyreeier</span></h3><article class="legalP" id="kapittel-3-paragraf-11-ledd-1">Dyrehelsepersonell skal uoppfordret gi dyreeieren eller dennes representant, opplysninger om undersøkelsesmetoder, diagnoser og aktuelle behandlingsalternativer og prognose. Videre skal eieren informeres om mulig risiko og bivirkning som undersøkelsen eller behandlingen medfører. Dersom det i tilknytning til undersøkelsen eller behandlingen oppstår skade eller komplikasjoner, skal dyreeieren informeres om dette. Opplysninger skal gis i en forståelig form og ut fra dyreeierens forutsetninger.</article></article><article class="legalArticle" data-lovdata-URL="LTI/lov/2001-06-15-75/§23" data-name="§23" id="kapittel-3-paragraf-12"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Forsvarlig virksomhet</span></h3><article class="legalP" id="kapittel-3-paragraf-12-ledd-1">Dyrehelsepersonell plikter å utøve sin virksomhet forsvarlig og skal herunder<ul class="defaultList"><li data-li-identifier="1." data-name="1."><article class="listArticle" id="kapittel-3-paragraf-12-ledd-1-punkt-1"><article class="legalP" id="kapittel-3-paragraf-12-ledd-1-punkt-1-ledd-1">holde sine relevante faglige ferdigheter og kunnskaper ved like,</article></article></li><li data-li-identifier="2." data-name="2."><article class="listArticle" id="kapittel-3-paragraf-12-ledd-1-punkt-2"><article class="legalP" id="kapittel-3-paragraf-12-ledd-1-punkt-2-ledd-1">være bevisst egne faglige begrensninger,</article></article></li><li data-li-identifier="3." data-name="3."><article class="listArticle" id="kapittel-3-paragraf-12-ledd-1-punkt-3"><article class="legalP" id="kapittel-3-paragraf-12-ledd-1-punkt-3-ledd-1">sikre kvaliteten på sine tjenester og påse at virksomheten og tjenestene planlegges og utføres i samsvar med allment aksepterte faglige og etiske normer og krav fastsatt i medhold av lov eller forskrift,</article></article></li><li data-li-identifier="4." data-name="4."><article class="listArticle" id="kapittel-3-paragraf-12-ledd-1-punkt-4"><article class="legalP" id="kapittel-3-paragraf-12-ledd-1-punkt-4-ledd-1">dersom pasientenes tilstand krever spesiell behandling som en ikke behersker selv, henvise dyreeieren til annet dyrehelsepersonell som har nødvendig kyndighet og utstyr og</article></article></li><li data-li-identifier="5." data-name="5."><article class="listArticle" id="kapittel-3-paragraf-12-ledd-1-punkt-5"><article class="legalP" id="kapittel-3-paragraf-12-ledd-1-punkt-5-ledd-1">gjøre seg kjent med de reglene som gjelder og følge de bestemmelsene som er gitt for utøvelse av egen virksomhet.</article></article></li></ul></article><article class="legalP" id="kapittel-3-paragraf-12-ledd-2">Departementet kan gi forskrifter med nærmere krav til hvordan virksomheter skal drives.</article></article><article class="legalArticle" data-lovdata-URL="LTI/lov/2001-06-15-75/§24" data-name="§24" id="kapittel-3-paragraf-13"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Om ordnede opptegnelser, meldinger, rapporter og innsyn i journal</span></h3><article class="legalP" id="kapittel-3-paragraf-13-ledd-1">Dyrehelsepersonell plikter å melde fra til offentlige veterinærmyndigheter om bostedsadresse, om de driver privat virksomhet og om utgangspunktet for denne virksomheten.</article><article class="legalP" id="kapittel-3-paragraf-13-ledd-2">Dyrehelsepersonell skal føre ordnede opptegnelser over sin virksomhet. Opptegnelsene skal føres i samsvar med god yrkesskikk og skal inneholde fullstendige opplysninger om pasienter og deres behandling, samt opplysninger som er nødvendige for å oppfylle melde- og rapporteringsplikten etter tredje ledd. Opptegnelsene kan kreves framlagt som bevis i en rettssak eller administrativ sak om vedkommendes virksomhet.</article><article class="legalP" id="kapittel-3-paragraf-13-ledd-3">Dyrehelsepersonell skal avgi de rapportene og meldingene som offentlige dyrehelsemyndigheter bestemmer.</article><article class="legalP" id="kapittel-3-paragraf-13-ledd-4">Dyrehelsepersonell skal gi dyrehelsemyndighetene adgang til virksomhetens lokaler og gi alle de opplysningene som anses påkrevet for utøvelsen av tilsyn med dyrehelsepersonells virksomhet. Dyrehelsepersonell skal, uten hinder av taushetsplikten, utlevere de dokumenter, lyd- og bildeopptak og lignende som kreves av tilsynsmyndigheten.</article><article class="legalP" id="kapittel-3-paragraf-13-ledd-5">En dyreeier har rett til selv eller ved en representant han utpeker å gjøre seg kjent med egne dyrs journal med vedlegg. Etter anmodning har dyrehelsepersonell plikt til å låne ut eller utlevere journal med vedlegg til annen dyreklinikk eller annet dyrehelsepersonell når dette anses nødvendig for videre behandling av pasient.</article><article class="legalP" id="kapittel-3-paragraf-13-ledd-6">Departementet kan gi forskrifter om bestemmelsene i denne paragrafen.</article></article><article class="legalArticle" data-lovdata-URL="LTI/lov/2001-06-15-75/§25" data-name="§25" id="kapittel-3-paragraf-14"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Sikkerhetsstillelse</span></h3><article class="legalP" id="kapittel-3-paragraf-14-ledd-1">Dyrehelsepersonell som vil utøve privat virksomhet, skal stille sikkerhet for det ansvar de kan pådra seg i sin virksomhet. Forsikringen skal også omfatte skade voldt av eventuelle arbeidstakere.</article><article class="legalP" id="kapittel-3-paragraf-14-ledd-2">Departementet kan gi nærmere forskrifter om hvor stor sikkerhet som bør kreves.</article></article><article class="legalArticle" data-lovdata-URL="LTI/lov/2001-06-15-75/§26" data-name="§26" id="kapittel-3-paragraf-15"><h3 class="legalArticleHeader"><span class="legalArticleValue">§ 26</span>. <span class="legalArticleTitle">Om klinisk vakt</span></h3><ul class="defaultList"><li data-li-identifier="1." data-name="1."><article class="listArticle" id="kapittel-3-paragraf-15-punkt-1"><article class="legalP" id="kapittel-3-paragraf-15-punkt-1-ledd-1">Det skal etableres klinisk vakt for dyrehelsepersonell i alle deler av landet. Vaktdeltagelse baseres på frivillighet, og departementet inngår avtale med yrkesorganisasjonene etter forhandlinger om organisering og gjennomføring av vaktene samt om godtgjøring/tilskudd for deltagelse.</article></article></li><li data-li-identifier="2." data-name="2."><article class="listArticle" id="kapittel-3-paragraf-15-punkt-2"><article class="legalP" id="kapittel-3-paragraf-15-punkt-2-ledd-1">Departementet kan, hvis det gjennom frivillige ordninger ikke er mulig å dekke opp den kliniske vakttjenesten, bestemme at praktiserende dyrehelsepersonell skal delta i den kliniske vakten på det stedet de utfører sin virksomhet i henhold til betingelser avtalt med yrkesorganisasjonene. Plikt til å delta i vakt begrenses i forhold til type praksis den enkelte yrkesutøver driver daglig. Plikten til å delta i vakt faller bort ved gyldig forfall, og det må tas hensyn til praktiserende dyrehelsepersonells behov for ordnet fritid.</article></article></li><li data-li-identifier="3." data-name="3."><article class="listArticle" id="kapittel-3-paragraf-15-punkt-3"><article class="legalP" id="kapittel-3-paragraf-15-punkt-3-ledd-1">Departementet kan gi nærmere forskrift om gjennomføringen av bestemmelsene i denne paragrafen.</article></article></li></ul></article><article class="legalArticle" data-lovdata-URL="LTI/lov/2001-06-15-75/§27" data-name="§27" id="kapittel-3-paragraf-16"><h3 class="legalArticleHeader"><span class="legalArticleValue">§ 27</span>. <span class="legalArticleTitle">Beordring i krisesituasjoner</span></h3><article class="legalP" id="kapittel-3-paragraf-16-ledd-1">I alvorlige krisesituasjoner kan departementet, eller den departementet bemyndiger, pålegge praktiserende dyrehelsepersonell plikt til å utføre offentlige tjenester etter avtalt godtgjørelse. Beordringen skal være for så kort tid som mulig. Plikten faller bort ved gyldig forfall.</article></article><article class="legalArticle" data-lovdata-URL="LTI/lov/2001-06-15-75/§28" data-name="§28" id="kapittel-3-paragraf-17"><h3 class="legalArticleHeader"><span class="legalArticleValue">§ 28</span>. <span class="legalArticleTitle">Utstedelse av faglige attester og erklæringer</span></h3><article class="legalP" id="kapittel-3-paragraf-17-ledd-1">En attestutsteder må være varsom, nøyaktig og objektiv. Dokumentet skal være korrekt og bare inneholde opplysninger som er nødvendige for formålet. Dyrehelsepersonell som er inhabile etter forvaltningsloven § 6, skal ikke utstede attest eller lignende erklæring.</article></article><article class="legalArticle" data-lovdata-URL="LTI/lov/2001-06-15-75/§29" data-name="§29" id="kapittel-3-paragraf-18"><h3 class="legalArticleHeader"><span class="legalArticleValue">§ 29</span>. <span class="legalArticleTitle">Bortfall av rett til å utøve virksomhet der dyrehelsepersonell opptrer som apoteker eller apotekbestyrer</span></h3><article class="legalP" id="kapittel-3-paragraf-18-ledd-1">Dyrehelsepersonell med rekvireringsrett til legemidler, har ikke rett til å utøve sin virksomhet i den tid vedkommende er apoteker eller apotekbestyrer.</article></article></section><section class="section" data-name="kap4" id="kapittel-4" data-lovdata-URL="LTI/lov/2001-06-15-75/KAPITTEL_4"><h2>Kapittel 4 Det veterinærmedisinske rettsråd</h2><article class="legalArticle" data-lovdata-URL="LTI/lov/2001-06-15-75/§30" data-name="§30" id="kapittel-4-paragraf-1"><h3 class="legalArticleHeader"><span class="legalArticleValue">§ 30</span>. <span class="legalArticleTitle">Rådets oppnevning og sammensetning</span></h3><article class="legalP" id="kapittel-4-paragraf-1-ledd-1">Det oppnevnes et veterinærmedisinsk rettsråd med 7 medlemmer, som med personlige varamedlemmer oppnevnes av departementet for en periode på 5 år. Leder og nestleder oppnevnes av departementet. Ett av medlemmene med varamedlem skal være jurist. Av de øvrige seks medlemmene skal fire være dyrehelsepersonell i vitenskapelige stillinger innen relevante fagområder og to har erfaring fra klinisk praksis. De to sistnevnte oppnevnes etter forslag fra yrkesorganisasjonene. Ved oppnevningen skal det tas hensyn til at de forskjellige grenene av veterinærmedisinen blir best mulig representert.</article><article class="legalP" id="kapittel-4-paragraf-1-ledd-2">Rådet kan innhente uttalelser fra eller tilkalle sakkyndige når den nødvendige kompetansen ikke finnes blant rådets medlemmer.</article><article class="legalP" id="kapittel-4-paragraf-1-ledd-3">Departementet tilsetter rådets sekretær.</article></article><article class="legalArticle" data-lovdata-URL="LTI/lov/2001-06-15-75/§31" data-name="§31" id="kapittel-4-paragraf-2"><h3 class="legalArticleHeader"><span class="legalArticleValue">§ 31</span>. <span class="legalArticleTitle">Rådets oppgaver</span></h3><article class="legalP" id="kapittel-4-paragraf-2-ledd-1">Rådet skal være rådgiver for veterinærmyndighetene i disiplinærsaker, saker om forsvarlig virksomhet, saker av veterinærmedisinsk art og dyrevernspørsmål. Rådet kan også ta opp saker av eget tiltak.</article><article class="legalP" id="kapittel-4-paragraf-2-ledd-2">Rådet skal stå til disposisjon for retten, påtalemyndigheten, offentlige forsvarere og oppnevnte sakkyndige i veterinærmedisinske spørsmål og dyrevern i forbindelse med sivile saker og straffesaker.</article><article class="legalP" id="kapittel-4-paragraf-2-ledd-3">Rådet kan avgi uttalelser og foreta undersøkelser for forsikringsselskaper og andre i saker om forsikring av dyr, dyrehelsepersonells ansvar, handelstvister og andre saker av veterinærmedisinsk eller dyrevernmessig art. Det betales i disse tilfelle et gebyr etter en norm som departementet fastsetter.</article><article class="legalP" id="kapittel-4-paragraf-2-ledd-4">Departementet kan fastsette nærmere bestemmelser om arbeidsform og ytterligere arbeidsoppgaver.</article></article><article class="legalArticle" data-lovdata-URL="LTI/lov/2001-06-15-75/§32" data-name="§32" id="kapittel-4-paragraf-3"><h3 class="legalArticleHeader"><span class="legalArticleValue">§ 32</span>. <span class="legalArticleTitle">Rådets innsynsrett i journaler m.v.</span></h3><article class="legalP" id="kapittel-4-paragraf-3-ledd-1">Dyrehelsepersonells journal med vedlegg og øvrige dokumenter om saker som behandles av Det veterinærmedisinske rettsråd, skal på forespørsel forelegges rådet.</article></article><article class="legalArticle" data-lovdata-URL="LTI/lov/2001-06-15-75/§33" data-name="§33" id="kapittel-4-paragraf-4"><h3 class="legalArticleHeader"><span class="legalArticleValue">§ 33</span>. <span class="legalArticleTitle">Godtgjørelse</span></h3><article class="legalP" id="kapittel-4-paragraf-4-ledd-1">Rådets leder, medlemmer og sekretær, samt tilkalte sakkyndige gis godtgjørelse etter satser fastsatt av departementet.</article></article></section><section class="section" data-name="kap5" id="kapittel-5" data-lovdata-URL="LTI/lov/2001-06-15-75/KAPITTEL_5"><h2>Kapittel 5 Straff og andre sanksjoner</h2><article class="legalArticle" data-lovdata-URL="LTI/lov/2001-06-15-75/§34" data-name="§34" id="kapittel-5-paragraf-1"><h3 class="legalArticleHeader"><span class="legalArticleValue">§ 34</span>. <span class="legalArticleTitle">Advarsel</span></h3><article class="legalP" id="kapittel-5-paragraf-1-ledd-1">Den regionale dyrehelsemyndigheten (fylkesveterinæren) kan gi advarsel til dyrehelsepersonell som forsettlig eller uaktsomt overtrer plikter etter denne loven eller bestemmelser gitt i medhold av den, hvis pliktbruddet er egnet til å medføre fare for sikkerheten i dyrehelsetjenesten eller til å påføre dyreeier store belastninger og dyr unødig lidelse. Tilsvarende gjelder hvis dyrehelsepersonell har utvist atferd som er egnet til å svekke tilliten til deres yrkesgruppe. Advarsel er enkeltvedtak etter forvaltningsloven.</article></article><article class="legalArticle" data-lovdata-URL="LTI/lov/2001-06-15-75/§35" data-name="§35" id="kapittel-5-paragraf-2"><h3 class="legalArticleHeader"><span class="legalArticleValue">§ 35</span>. <span class="legalArticleTitle">Tilbakekall og suspensjon av autorisasjon, lisens eller andre godkjenninger</span></h3><article class="legalP" id="kapittel-5-paragraf-2-ledd-1">Autorisasjon, lisens eller spesialistgodkjenning gitt i medhold av denne loven, kan av departementet kalles tilbake dersom innehaver er uskikket til å utøve sitt yrke på grunn av alvorlig sinnslidelse, psykisk eller fysisk svekkelse, langt fravær fra yrket, misbruk av alkohol, bruk av narkotika eller midler med lignende virkning, grov mangel på faglig innsikt, uforsvarlig virksomhet eller ved grove pliktbrudd etter denne loven, eller forskrift gitt i medhold av den. I forbindelse med vurderingen, kan departementet pålegge vedkommende å la seg undersøke av relevant fagpersonell.</article><article class="legalP" id="kapittel-5-paragraf-2-ledd-2">Autorisasjon, lisens eller spesialistgodkjenning kan også kalles tilbake dersom innehaveren tross advarsel unnlater å innrette seg etter lov- eller forskriftsbestemte krav.</article><article class="legalP" id="kapittel-5-paragraf-2-ledd-3">Autorisasjon, lisens eller annen godkjenning gitt på grunnlag av tilsvarende godkjenning i en annen stat kan kalles tilbake dersom godkjenningen taper sin gyldighet i vedkommende stat.</article><article class="legalP" id="kapittel-5-paragraf-2-ledd-4">Istedenfor fullstendig tilbakekall kan autorisasjon, lisens eller andre godkjenninger begrenses til utøvelse av bestemt virksomhet. Til slikt vedtak kan det knyttes vilkår.</article><article class="legalP" id="kapittel-5-paragraf-2-ledd-5">Dersom det er skjellig grunn til å anta at det foreligger grunnlag for tilbakekall kan departementet suspendere autorisasjon, lisens og andre godkjenninger, i den utstrekning det finnes nødvendig.</article><article class="legalP" id="kapittel-5-paragraf-2-ledd-6">Ved tilbakekall, begrensning eller suspensjon av autorisasjon, lisens eller spesialistgodkjenninger skal det gis melding til godkjennende myndighet i annen stat hvor det er kjent at vedkommende utøver virksomhet, dersom dette er nødvendig for å oppfylle en internasjonal overenskomst.</article></article><article class="legalArticle" data-lovdata-URL="LTI/lov/2001-06-15-75/§36" data-name="§36" id="kapittel-5-paragraf-3"><h3 class="legalArticleHeader"><span class="legalArticleValue">§ 36</span>. <span class="legalArticleTitle">Tap av rekvireringsrett</span></h3><article class="legalP" id="kapittel-5-paragraf-3-ledd-1">Dersom en veterinærs eller fiskehelsebiologs rekvirering og bruk av legemidler til dyr er uforsvarlig eller i strid med lov eller forskrift gitt med hjemmel i lov, kan departementet helt eller delvis frata vedkommende retten til rekvirering og bruk av bestemte legemidler for en bestemt tid eller for alltid.</article><article class="legalP" id="kapittel-5-paragraf-3-ledd-2">Hvis departementet finner det forsvarlig, kan det etter søknad gi tilbake retten før utløpet av den tid som er fastsatt.</article><article class="legalP" id="kapittel-5-paragraf-3-ledd-3">En veterinær kan selv gi bindende avkall på retten til å rekvirere enkelte legemidler for en bestemt tid eller for alltid.</article></article><article class="legalArticle" data-lovdata-URL="LTI/lov/2001-06-15-75/§37" data-name="§37" id="kapittel-5-paragraf-4"><h3 class="legalArticleHeader"><span class="legalArticleValue">§ 37</span>. <span class="legalArticleTitle">Straff</span></h3><article class="legalP" id="kapittel-5-paragraf-4-ledd-1">Den som forsettlig eller uaktsomt overtrer denne loven eller bestemmelser gitt i medhold av den, straffes med bøter eller fengsel i inntil 3 måneder. Medvirkning straffes på samme måte. Når det gjelder overtredelse av § 18 eller bestemmelser gitt i medhold av § 18, kan straffen i gjentagelsestilfeller eller under særdeles skjerpende omstendigheter forhøyes til inntil 6 måneders fengsel.</article></article></section><section class="section" data-name="kap6" id="kapittel-6" data-lovdata-URL="LTI/lov/2001-06-15-75/KAPITTEL_6"><h2>Kapittel 6 Avsluttende bestemmelser</h2><article class="legalArticle" data-lovdata-URL="LTI/lov/2001-06-15-75/§38" data-name="§38" id="kapittel-6-paragraf-1"><h3 class="legalArticleHeader"><span class="legalArticleValue">§ 38</span>. <span class="legalArticleTitle">Ikrafttreden</span></h3><article class="legalP" id="kapittel-6-paragraf-1-ledd-1">Denne loven trer i kraft fra den tid Kongen bestemmer. Samtidig oppheves lov 10. desember 1948 nr. 3 om veterinærer m.v.</article><article class="legalP" id="kapittel-6-paragraf-1-ledd-2">Bestemmelsene i § 17 annet ledd om fiskehelsebiologers rett til rekvirering av legemidler gjelder ikke før det tidspunkt departementet bestemmer.</article></article><article class="legalArticle" data-lovdata-URL="LTI/lov/2001-06-15-75/§39" data-name="§39" id="kapittel-6-paragraf-2"><h3 class="legalArticleHeader"><span class="legalArticleValue">§ 39</span>. <span class="legalArticleTitle">Overgangsordninger</span></h3><article class="legalP" id="kapittel-6-paragraf-2-ledd-1">Forskrifter o.l. gitt med hjemmel i lov 10. desember 1948 nr. 3 om veterinærer m.v. gjelder i den utstrekning de ikke strider mot loven her eller forskrifter fastsatt med hjemmel i loven her.</article><article class="legalP" id="kapittel-6-paragraf-2-ledd-2">Den som ved lovens ikrafttredelse har autorisasjon og spesialistgodkjenning som dyrehelsepersonell, beholder sin autorisasjon og spesialistgodkjenning etter denne loven.</article><article class="legalP" id="kapittel-6-paragraf-2-ledd-3">Departementet kan fastsette forskrifter med overgangsbestemmelser.</article></article><article class="legalArticle" data-lovdata-URL="LTI/lov/2001-06-15-75/§40" data-name="§40" id="kapittel-6-paragraf-3"><h3 class="legalArticleHeader"><span class="legalArticleValue">§ 40</span>. <span class="legalArticleTitle">Endringer i andre lover</span></h3><article class="legalP" id="kapittel-6-paragraf-3-ledd-1">I lov 20. desember 1974 nr. 73 om dyrevern gjøres følgende endringer:</article> <article class="defaultP" margin-top="true">§ 3 skal lyde:</article><article class="legalP" id="kapittel-6-paragraf-3-ledd-2">Politiet, medlem av dyrevernnemnd og distrikts- eller fylkesveterinær kan, til kvar tid, inspisera dyr som kjem inn under lova og dei stader og rom o.l. der slike dyr held til.</article> <article class="defaultP" margin-top="true">§ 7 første ledd skal lyde:</article><article class="legalP" id="kapittel-6-paragraf-3-ledd-3">Ingen annan enn veterinær kan gjera kirurgisk inngrep eller setja i verk medisinsk behandling av dyr når det er grunn til å tru at inngrepet eller behandlinga kan føra til liding for dyret. Er det grunn til å tru at inngrepet eller behandlinga kjem til å gjera dyret mykje vondt, skal veterinæren nytta heil eller lokal svæving om ikkje medisinske grunnar er til hinder. Når det gjeld akvatiske dyr, med unntak av sjøpattedyr, har og fiskehelsebiologar høve til å setja i verk tilsvarande behandling, jf. lov ..... om veterinærer og annet dyrehelsepersonell § 18. Ein som ikkje er veterinær, kan likevel kastrera gris som ikkje er meir enn ei veke gamal og utan å svæva dyret. Den som kastrerar gris, skal gå gjennom opplæring slik departementet bestemmer.</article> <article class="defaultP" margin-top="true">§ 21 tredje ledd skal lyde:</article><article class="legalP" id="kapittel-6-paragraf-3-ledd-4">Den som har fått løyve etter fyrste leden, kan utan hinder av lov 15. juni 2001 nr. 75 om veterinærer og annet dyrehelsepersonell § 18 nytta heil eller lokal svæving på dei dyr det gjeld.</article></article></section></main></body></html>