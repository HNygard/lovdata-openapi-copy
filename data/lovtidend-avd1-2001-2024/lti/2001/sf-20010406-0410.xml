<!DOCTYPE html><html lang="no"><head><title>Forskrift om forskningsavgift på landbruksprodukter.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-04-06-410</dd><dt class="dokid">DokumentID</dt><dd class="dokid">LTI/forskrift/2001-04-06-410</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 6</dd><dt class="dateInForce">I kraft fra</dt><dd class="dateInForce">2001-04-06</dd><dt class="changesToDocuments">Endrer</dt><dd class="changesToDocuments"><ul><li>forskrift/1989-07-07-544</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1970-06-26-74/§2</li><li>lov/1970-06-26-74/§4</li><li>lov/1970-06-26-74/§5</li></ul></dd><dt class="dateOfPublication">Kunngjort</dt><dd class="dateOfPublication">2001-04-27</dd><dt class="journalNumber">Journalnummer</dt><dd class="journalNumber">2001-0443</dd><dt class="titleShort">Korttittel</dt><dd class="titleShort">Forskrift om forskningsavgift på landbruksprod.</dd><dt class="title">Tittel</dt><dd class="title">Forskrift om forskningsavgift på landbruksprodukter.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 6. april 2001 med hjemmel i lov av 26. juni 1970 nr. 74 om forskningsavgift på landbruksprodukter § 2, § 4 og § 5.</dd><dt class="refid">RefID</dt><dd class="refid">forskrift/2001-04-06-410</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om forskningsavgift på landbruksprodukter.<ul class="tocSubUl"><li>§ 1. Formål</li><li>§ 2. Definisjon</li><li>§ 3. Forvaltning av avgiftsmidlene</li><li>§ 4. Plikt til å betale avgift</li><li>§ 5. Landbruksprodukter som er avgiftspliktige</li><li>§ 6. Fritak fra avgiftsplikten</li><li>§ 7. Avgiftens størrelse og beregningsgrunnlag</li><li>§ 8. Innbetaling</li><li>§ 9. Innkreving</li><li>§ 10. Etterberegning og tilbakebetaling av avgift</li><li>§ 11. Kontroll</li><li>§ 12. Dispensasjon</li><li>§ 13. Klage</li><li>§ 14. Ikrafttredelse og opphevelse av andre bestemmelser</li><li>Vedlegg 1</li><li>Vedlegg 2</li></ul></li></ul></dd></dl></header><main class="documentBody" data-lovdata-URL="LTI/forskrift/2001-04-06-410" id="dokument"><h1>Forskrift om forskningsavgift på landbruksprodukter.</h1><article class="legalArticle" data-lovdata-URL="LTI/forskrift/2001-04-06-410/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med denne forskriften er å sikre økonomisk grunnlag for forskning knyttet til landbruksprodukter som nyttes til ervervsmessig bearbeiding eller framstilling av nærings- og nytelsesmidler.</article><article class="legalP" id="paragraf-1-ledd-2">Forskriften skal gi grunnlag for regulering av innkreving av forskningsavgift på landbruksprodukter.</article></article><article class="legalArticle" data-lovdata-URL="LTI/forskrift/2001-04-06-410/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjon</span></h2><article class="legalP" id="paragraf-2-ledd-1">Med landbruksprodukt menes enhver råvare av animalsk eller vegetabilsk opprinnelse som nyttes til ervervsmessig bearbeiding eller framstilling av nærings- og nytelsesmidler, herunder kjøtt, egg, melk, korn, grønnsaker, urter, røtter, poteter, frukt, bær, bønner, frø og nøtter. Fisk og andre akvatiske organismer anses ikke som et landbruksprodukt.</article><article class="legalP" id="paragraf-2-ledd-2">Av råvarer til fôr til husdyr anses for denne forskriftens formål kun fôrkorn som landbruksprodukt.</article></article><article class="legalArticle" data-lovdata-URL="LTI/forskrift/2001-04-06-410/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Forvaltning av avgiftsmidlene</span></h2><article class="legalP" id="paragraf-3-ledd-1">Avgiftsmidlene skal tilfalle et fond, Fondet for forskningsavgift på landbruksprodukter. Styret for fondet har ansvaret for innkreving og forvaltning av fondsmidlene.</article><article class="legalP" id="paragraf-3-ledd-2">Fondets midler skal anvendes til forskning knyttet til landbruksprodukter som nyttes til ervervsmessig bearbeiding eller framstilling av nærings- og nytelsesmidler.</article><article class="legalP" id="paragraf-3-ledd-3">Forskningen skal ha relevans for de produktgrupper som er avgiftspliktige.</article><article class="legalP" id="paragraf-3-ledd-4">Forskningen skal kunne omfatte et hvert ledd i kjeden fra primærproduksjon til ferdig vare til forbruker.</article><article class="legalP" id="paragraf-3-ledd-5">Fondets midler skal nyttes på en slik måte at de utfyller øvrige, offentlige midler til forskning.</article><article class="legalP" id="paragraf-3-ledd-6">Tildeling av midler fra fondet skal skje etter forskningsfaglige vurderinger gjennomført av Norges forskningsråd.</article><article class="legalP" id="paragraf-3-ledd-7">Det skal være en avtale mellom styret for fondet og Norges forskningsråd, som skal sikre løpende kontakt om strategiarbeid, arbeidsdeling og samordning.</article></article><article class="legalArticle" data-lovdata-URL="LTI/forskrift/2001-04-06-410/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Plikt til å betale avgift</span></h2><article class="legalP" id="paragraf-4-ledd-1">Enhver som bruker norskproduserte og importerte landbruksprodukter til ervervsmessig bearbeiding eller framstilling av nærings- og nytelsesmidler plikter å betale forskningsavgift. Importører av ferdigvare og halvfabrikata framstilt av slike produkter plikter også å betale forskningsavgift.</article></article><article class="legalArticle" data-lovdata-URL="LTI/forskrift/2001-04-06-410/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Landbruksprodukter som er avgiftspliktige</span></h2><article class="legalP" id="paragraf-5-ledd-1">Det skal betales forskningsavgift for ethvert norskprodusert og importert landbruksprodukt som nyttes til ervervsmessig bearbeiding eller framstilling av nærings- og nytelsesmidler. Importerte ferdigvarer og halvfabrikata framstilt av slike produkter er omfattet av avgiftsplikten.</article><article class="legalP" id="paragraf-5-ledd-2">Avgiftsplikten omfatter også fôrkorn.</article><article class="legalP" id="paragraf-5-ledd-3">Styret for fondet avgjør i tvilstilfeller om et produkt omfattes av bestemmelsen i første ledd.</article></article><article class="legalArticle" data-lovdata-URL="LTI/forskrift/2001-04-06-410/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Fritak fra avgiftsplikten</span></h2><article class="legalP" id="paragraf-6-ledd-1">De landbruksprodukter som er angitt i vedlegg 1 til denne forskrift, skal være fritatt fra plikten til å betale forskningsavgift.</article><article class="legalP" id="paragraf-6-ledd-2">I tillegg kan styret for fondet frita landbruksprodukter fra avgiftsplikten dersom de innføres tollfritt i henhold til tolltariffens innledende bestemmelser § 11, § 12 og § 14 nr. 4. Fritak fra avgiftsplikten kan også gis ved særlige forhold, som for de produkter som går under forskrift (nr. 12) av 12. desember 1975 nr. 2 om beregning og oppkreving av merverdiavgift ved innførsel § 5 pkt. 1.2.</article><article class="legalP" id="paragraf-6-ledd-3">Landbruksprodukter som ikke kommer fram til bestemmelsesstedet, samt for manko som oppstår ved lagring på tollager – og i de tilfeller sendingens verdi er under 200,- – skal være fritatt fra avgiftsplikten.</article></article><article class="legalArticle" data-lovdata-URL="LTI/forskrift/2001-04-06-410/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Avgiftens størrelse og beregningsgrunnlag</span></h2><article class="legalP" id="paragraf-7-ledd-1">Forskningsavgiften utgjør 0,3% av avgiftsgrunnlaget. På importerte ferdigvarer utgjør avgiften 0,2% av avgiftsgrunnlaget. Styret for fondet kan omregne avgiften til en øresats.</article><article class="legalP" id="paragraf-7-ledd-2">For norskproduserte landbruksprodukter legges brutto fakturabeløp eksklusive merverdiavgift, til grunn for avgiftsberegningen. For produkter av egen produksjon og kontraktsproduksjon beregnes avgiften av det beløp som må betales for tilsvarende produkter ved ordinært innkjøp.</article><article class="legalP" id="paragraf-7-ledd-3">Ved import legges tollverdien for produktene (råvare, halvfabrikata, ferdigvare) til grunn for avgiftsberegningen.</article><article class="legalP" id="paragraf-7-ledd-4">Dersom produsenten eller importøren godtgjør at den anvendte avgiftssats på et konkret produkt medfører en høyere avgiftssats på produktets råvarer enn 0,3% av råvareverdien, skal avgiftssatsen settes ned til 0,3% av råvareverdien.</article></article><article class="legalArticle" data-lovdata-URL="LTI/forskrift/2001-04-06-410/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Innbetaling</span></h2><article class="legalP" id="paragraf-8-ledd-1">Avgiftspliktige skal inngi oppgaver over avgiftsgrunnlaget til styret for fondet.</article><article class="legalP" id="paragraf-8-ledd-2">Oppgavene skal være attestert av den avgiftspliktiges revisor.</article><article class="legalP" id="paragraf-8-ledd-3">Styret for fondet kan fastsette nærmere bestemmelser om de oppgaver de avgiftspliktige skal inngi.</article><article class="legalP" id="paragraf-8-ledd-4">For norskproduserte landbruksprodukter med unntak av kjøtt, skal avgiften innbetales kvartalsvis og innen 30 dager etter utgangen av kvartalet. For norskprodusert kjøtt innbetales avgiften fortløpende.</article><article class="legalP" id="paragraf-8-ledd-5">For importerte produkter skal avgiften innbetales etter samme bestemmelser som gjelder for innbetaling av toll.</article><article class="legalP" id="paragraf-8-ledd-6">Styret for fondet kan fastsette andre betalingsordninger dersom dette anses praktisk.</article><article class="legalP" id="paragraf-8-ledd-7">Er oppgave ikke kommet i rett tid, kan avgiftsgrunnlaget fastsettes ved skjønn etter nærmere bestemmelser fastsatt av Landbruksdepartementet.</article><article class="legalP" id="paragraf-8-ledd-8">Ved forsinket betaling av avgiften skal det betales rente i samsvar med lov av 17. desember 1976 nr. 100 om rente ved forsinket betaling m.m.</article><article class="legalP" id="paragraf-8-ledd-9">Skyldig avgift er tvangsgrunnlag for utlegg.</article></article><article class="legalArticle" data-lovdata-URL="LTI/forskrift/2001-04-06-410/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Innkreving</span></h2><article class="legalP" id="paragraf-9-ledd-1">Statens landbruksforvaltning krever inn avgiften på norskprodusert kjøtt, egg, melk og korn.</article><article class="legalP" id="paragraf-9-ledd-2">Statens næringsmiddeltilsyn krever inn avgiften på norskproduserte vegetabilier.</article><article class="legalP" id="paragraf-9-ledd-3">Tollvesenet krever inn avgiften på importerte varer.</article><article class="legalP" id="paragraf-9-ledd-4">Styret for fondet kan bestemme at andre skal stå for innkrevingen, dersom dette anses praktisk.</article></article><article class="legalArticle" data-lovdata-URL="LTI/forskrift/2001-04-06-410/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Etterberegning og tilbakebetaling av avgift</span></h2><article class="legalP" id="paragraf-10-ledd-1">Tollvesenet kan foreta etterberegning eller tilbakebetaling av avgift etter samme bestemmelser som gjelder for toll i henhold til tollovens § 58 og § 59.</article><article class="legalP" id="paragraf-10-ledd-2">Innbetalt avgift på importerte produkter som ikke er et landbruksprodukt, også bearbeidede, skal tilbakebetales fra fondet.</article></article><article class="legalArticle" data-lovdata-URL="LTI/forskrift/2001-04-06-410/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Kontroll</span></h2><article class="legalP" id="paragraf-11-ledd-1">Styret for fondet skal ha rett til hos enhver som framstiller, lagrer eller transporterer varer etter denne forskrift, å foreta bokettersyn og kreve alle opplysninger som er nødvendige for gjennomføring av kontroll.</article></article><article class="legalArticle" data-lovdata-URL="LTI/forskrift/2001-04-06-410/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Dispensasjon</span></h2><article class="legalP" id="paragraf-12-ledd-1">Styret for fondet kan dersom særlige grunner tilsier det, frita fra avgiftsplikten i det enkelte tilfelle.</article></article><article class="legalArticle" data-lovdata-URL="LTI/forskrift/2001-04-06-410/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Klage</span></h2><article class="legalP" id="paragraf-13-ledd-1">De vedtak som fattes av styret for fondet overfor den enkelte avgiftspliktige i tilknytning til fastsettelse og innkreving av avgift i medhold av bestemmelsene i denne forskrift kan påklages til Landbruksdepartementet etter bestemmelsene i lov av 10. februar 1967 om behandlingsmåten i forvaltningssaker (forvaltningsloven).</article></article><article class="legalArticle" data-lovdata-URL="LTI/forskrift/2001-04-06-410/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Ikrafttredelse og opphevelse av andre bestemmelser</span></h2><article class="legalP" id="paragraf-14-ledd-1">Denne forskrift trer i kraft straks.</article><article class="legalP" id="paragraf-14-ledd-2">Fra samme tidsrom oppheves<ul class="defaultList"><li data-li-identifier="a)" data-name="a)"><article class="listArticle" id="paragraf-14-ledd-2-punkt-1"><article class="legalP" id="paragraf-14-ledd-2-punkt-1-ledd-1">forskrift av 7. juli 1989 nr. 544 om forskningsavgift,</article></article></li><li data-li-identifier="b)" data-name="b)"><article class="listArticle" id="paragraf-14-ledd-2-punkt-2"><article class="legalP" id="paragraf-14-ledd-2-punkt-2-ledd-1">tidligere vedtak om fritak fra plikten til å betale forskningsavgift for de landbruksprodukter som er angitt i vedlegg 2 til denne forskrift.</article></article></li></ul></article></article><section class="section" data-name="vedlegg1" id="kapittel-1" data-lovdata-URL="LTI/forskrift/2001-04-06-410/KAPITTEL_1"><h2>Vedlegg 1</h2><article class="defaultP">Importerte landbruksprodukter som skal være fritatt fra plikt til å betale forskningsavgift:</article><article class="marginIdArticle" id="kapittel-1-punkt-1"><span class="data-marginOriginalId">1.</span><span class="miscHeadline"><i>Spiselige frukter og nøtter; skall av sitrusfrukter eller meloner</i></span></article><article class="marginIdArticle" id="kapittel-1-punkt-2"><span class="data-marginOriginalId">1.1</span><article class="legalP" id="kapittel-1-punkt-2-ledd-1">Kokosnøtter, paranøtter, akajounøtter, friske eller tørkede</article></article><article class="marginIdArticle" id="kapittel-1-punkt-3"><span class="data-marginOriginalId">1.2</span><article class="legalP" id="kapittel-1-punkt-3-ledd-1">Mandler, hasselnøtter, valnøtter, pistasjnøtter med mer</article></article><article class="marginIdArticle" id="kapittel-1-punkt-4"><span class="data-marginOriginalId">1.3</span><article class="legalP" id="kapittel-1-punkt-4-ledd-1">Bananer, herunder pisanger, friske eller tørkede</article></article><article class="marginIdArticle" id="kapittel-1-punkt-5"><span class="data-marginOriginalId">1.4</span><article class="legalP" id="kapittel-1-punkt-5-ledd-1">Dadler, fikener, ananas, mango med mer, friske eller tørkede</article></article><article class="marginIdArticle" id="kapittel-1-punkt-6"><span class="data-marginOriginalId">1.5</span><article class="legalP" id="kapittel-1-punkt-6-ledd-1">Sitrusfrukter, friske eller tørkede</article></article><article class="marginIdArticle" id="kapittel-1-punkt-7"><span class="data-marginOriginalId">1.6</span><article class="legalP" id="kapittel-1-punkt-7-ledd-1">Vindruer, friske eller tørkede</article></article><article class="marginIdArticle" id="kapittel-1-punkt-8"><span class="data-marginOriginalId">1.7</span><article class="legalP" id="kapittel-1-punkt-8-ledd-1">Meloner og papaya, friske</article></article><article class="marginIdArticle" id="kapittel-1-punkt-9"><span class="data-marginOriginalId">1.8</span><article class="legalP" id="kapittel-1-punkt-9-ledd-1">Aprikoser</article></article><article class="marginIdArticle" id="kapittel-1-punkt-10"><span class="data-marginOriginalId">1.9</span><article class="legalP" id="kapittel-1-punkt-10-ledd-1">Ferskener</article></article><article class="marginIdArticle" id="kapittel-1-punkt-11"><span class="data-marginOriginalId">1.10</span><article class="legalP" id="kapittel-1-punkt-11-ledd-1">Nektariner</article></article><article class="marginIdArticle" id="kapittel-1-punkt-12"><span class="data-marginOriginalId">1.11</span><article class="legalP" id="kapittel-1-punkt-12-ledd-1">Kiwi</article></article><article class="marginIdArticle" id="kapittel-1-punkt-13"><span class="data-marginOriginalId">2.</span><span class="miscHeadline"><i>Kaffe, te, maté og krydderier</i></span></article><article class="marginIdArticle" id="kapittel-1-punkt-14"><span class="data-marginOriginalId">2.1</span><article class="legalP" id="kapittel-1-punkt-14-ledd-1">Kaffe, også brent eller koffeinfri</article></article><article class="marginIdArticle" id="kapittel-1-punkt-15"><span class="data-marginOriginalId">2.2</span><article class="legalP" id="kapittel-1-punkt-15-ledd-1">Te, også tilsatt smaksstoffer</article></article><article class="marginIdArticle" id="kapittel-1-punkt-16"><span class="data-marginOriginalId">2.3</span><article class="legalP" id="kapittel-1-punkt-16-ledd-1">Maté</article></article><article class="marginIdArticle" id="kapittel-1-punkt-17"><span class="data-marginOriginalId">2.4</span><article class="legalP" id="kapittel-1-punkt-17-ledd-1">Pepper</article></article><article class="marginIdArticle" id="kapittel-1-punkt-18"><span class="data-marginOriginalId">2.5</span><article class="legalP" id="kapittel-1-punkt-18-ledd-1">Vanilje</article></article><article class="marginIdArticle" id="kapittel-1-punkt-19"><span class="data-marginOriginalId">2.6</span><article class="legalP" id="kapittel-1-punkt-19-ledd-1">Kanel</article></article><article class="marginIdArticle" id="kapittel-1-punkt-20"><span class="data-marginOriginalId">2.7</span><article class="legalP" id="kapittel-1-punkt-20-ledd-1">Kryddernellik</article></article><article class="marginIdArticle" id="kapittel-1-punkt-21"><span class="data-marginOriginalId">2.8</span><article class="legalP" id="kapittel-1-punkt-21-ledd-1">Muskat og kardemomme</article></article><article class="marginIdArticle" id="kapittel-1-punkt-22"><span class="data-marginOriginalId">2.9</span><article class="legalP" id="kapittel-1-punkt-22-ledd-1">Anis, karve med mer</article></article><article class="marginIdArticle" id="kapittel-1-punkt-23"><span class="data-marginOriginalId">2.10</span><article class="legalP" id="kapittel-1-punkt-23-ledd-1">Ingefær, safran med mer</article></article><article class="marginIdArticle" id="kapittel-1-punkt-24"><span class="data-marginOriginalId">3.</span><span class="miscHeadline"><i>Oljeholdige frø og frukter; forskjellige andre frø og frukter; planter til industriell eller medisinsk bruk; halm og fôrplanter</i></span></article><article class="marginIdArticle" id="kapittel-1-punkt-25"><span class="data-marginOriginalId">3.1</span><article class="legalP" id="kapittel-1-punkt-25-ledd-1">Humle</article></article><article class="marginIdArticle" id="kapittel-1-punkt-26"><span class="data-marginOriginalId">4.</span><span class="miscHeadline"><i>Sukker og sukkervarer</i></span></article><article class="marginIdArticle" id="kapittel-1-punkt-27"><span class="data-marginOriginalId">4.1</span><article class="legalP" id="kapittel-1-punkt-27-ledd-1">Rør- og betesukker samt kjemisk ren sakkarose</article></article><article class="marginIdArticle" id="kapittel-1-punkt-28"><span class="data-marginOriginalId">4.2</span><article class="legalP" id="kapittel-1-punkt-28-ledd-1">Annet sukker, inklusive sirup</article></article><article class="marginIdArticle" id="kapittel-1-punkt-29"><span class="data-marginOriginalId">4.3</span><article class="legalP" id="kapittel-1-punkt-29-ledd-1">Melasse</article></article><article class="marginIdArticle" id="kapittel-1-punkt-30"><span class="data-marginOriginalId">4.4</span><article class="legalP" id="kapittel-1-punkt-30-ledd-1">Sukkervarer uten innhold av kakao: Tyggegummi, marsipanmasse, karameller, pastiller, sukkertøy, drops</article></article><article class="marginIdArticle" id="kapittel-1-punkt-31"><span class="data-marginOriginalId">5.</span><span class="miscHeadline"><i>Kakao og varer derav</i></span></article><article class="marginIdArticle" id="kapittel-1-punkt-32"><span class="data-marginOriginalId">5.1</span><article class="legalP" id="kapittel-1-punkt-32-ledd-1">Kakaobønner, hele eller knuste, også brente</article></article><article class="marginIdArticle" id="kapittel-1-punkt-33"><span class="data-marginOriginalId">5.2</span><article class="legalP" id="kapittel-1-punkt-33-ledd-1">Kakaoskall og annet kakaoavfall</article></article><article class="marginIdArticle" id="kapittel-1-punkt-34"><span class="data-marginOriginalId">5.3</span><article class="legalP" id="kapittel-1-punkt-34-ledd-1">Kakaomasse, også avfettet</article></article><article class="marginIdArticle" id="kapittel-1-punkt-35"><span class="data-marginOriginalId">5.4</span><article class="legalP" id="kapittel-1-punkt-35-ledd-1">Kakaosmør, -fett, -olje</article></article><article class="marginIdArticle" id="kapittel-1-punkt-36"><span class="data-marginOriginalId">5.5</span><article class="legalP" id="kapittel-1-punkt-36-ledd-1">Kakaopulver, uten tilsetning av sukker eller annet søtningsstoff</article></article><article class="marginIdArticle" id="kapittel-1-punkt-37"><span class="data-marginOriginalId">5.6</span><article class="legalP" id="kapittel-1-punkt-37-ledd-1">Sjokolade og andre næringsmidler som inneholder kakao</article></article><article class="marginIdArticle" id="kapittel-1-punkt-38"><span class="data-marginOriginalId">6.</span><span class="miscHeadline"><i>Drikkevarer, etylalkohol og eddik</i></span></article><article class="marginIdArticle" id="kapittel-1-punkt-39"><span class="data-marginOriginalId">6.1</span><article class="legalP" id="kapittel-1-punkt-39-ledd-1">Vann, herunder mineralvann og karbonisert vann, tilsatt sukker, andre søtningsstoffer eller smaksstoffer</article></article><article class="marginIdArticle" id="kapittel-1-punkt-40"><span class="data-marginOriginalId">6.2</span><article class="legalP" id="kapittel-1-punkt-40-ledd-1">Alkoholfrie viner</article></article><article class="marginIdArticle" id="kapittel-1-punkt-41"><span class="data-marginOriginalId">6.3</span><article class="legalP" id="kapittel-1-punkt-41-ledd-1">Alkoholfritt øl</article></article><article class="marginIdArticle" id="kapittel-1-punkt-42"><span class="data-marginOriginalId">6.4</span><article class="legalP" id="kapittel-1-punkt-42-ledd-1">Andre</article></article><article class="marginIdArticle" id="kapittel-1-punkt-43"><span class="data-marginOriginalId">6.5</span><article class="legalP" id="kapittel-1-punkt-43-ledd-1">Øl framstilt av malt</article></article><article class="marginIdArticle" id="kapittel-1-punkt-44"><span class="data-marginOriginalId">6.6</span><article class="legalP" id="kapittel-1-punkt-44-ledd-1">Vin</article></article><article class="marginIdArticle" id="kapittel-1-punkt-45"><span class="data-marginOriginalId">6.7</span><article class="legalP" id="kapittel-1-punkt-45-ledd-1">Vermut med mer</article></article><article class="marginIdArticle" id="kapittel-1-punkt-46"><span class="data-marginOriginalId">6.8</span><article class="legalP" id="kapittel-1-punkt-46-ledd-1">Andre gjærede drikkevarer</article></article><article class="marginIdArticle" id="kapittel-1-punkt-47"><span class="data-marginOriginalId">6.9</span><article class="legalP" id="kapittel-1-punkt-47-ledd-1">Udenaturert etylalkohol med alkoholstyrke minst 80 vol.% etylalkohol med alkoholstyrke under 80 vol.%</article></article><article class="marginIdArticle" id="kapittel-1-punkt-48"><span class="data-marginOriginalId">6.10</span><article class="legalP" id="kapittel-1-punkt-48-ledd-1">Eddik samt eddikerstatninger framstilt av eddiksyre</article></article><article class="marginIdArticle" id="kapittel-1-punkt-49"><span class="data-marginOriginalId">7.</span><span class="miscHeadline"><i>Tobakk og varer framstilte av tobakkerstatninger</i></span></article><article class="marginIdArticle" id="kapittel-1-punkt-50"><span class="data-marginOriginalId">7.1.</span><article class="legalP" id="kapittel-1-punkt-50-ledd-1">Tobakk og varer framstilte av tobakkerstatninger</article></article></section><section class="section" data-name="vedlegg2" id="kapittel-2" data-lovdata-URL="LTI/forskrift/2001-04-06-410/KAPITTEL_2"><h2>Vedlegg 2</h2><article class="defaultP">Importerte landbruksprodukter som ikke lenger skal være fritatt fra plikt til å betale forskningsavgift:</article><article class="marginIdArticle" id="kapittel-2-punkt-1"><span class="data-marginOriginalId">1.</span><span class="miscHeadline"><i>Oljeholdige frø og frukter; forskjellige andre frø og frukter; planter til industriell eller medisinsk bruk; halm og fôrplanter</i></span></article><article class="marginIdArticle" id="kapittel-2-punkt-2"><span class="data-marginOriginalId">1.1</span><article class="legalP" id="kapittel-2-punkt-2-ledd-1">Soyabønner</article></article><article class="marginIdArticle" id="kapittel-2-punkt-3"><span class="data-marginOriginalId">1.2</span><article class="legalP" id="kapittel-2-punkt-3-ledd-1">Jordnøtter</article></article><article class="marginIdArticle" id="kapittel-2-punkt-4"><span class="data-marginOriginalId">1.3</span><article class="legalP" id="kapittel-2-punkt-4-ledd-1">Kopra</article></article><article class="marginIdArticle" id="kapittel-2-punkt-5"><span class="data-marginOriginalId">1.4</span><article class="legalP" id="kapittel-2-punkt-5-ledd-1">Linfrø</article></article><article class="marginIdArticle" id="kapittel-2-punkt-6"><span class="data-marginOriginalId">1.5</span><article class="legalP" id="kapittel-2-punkt-6-ledd-1">Rapsfrø</article></article><article class="marginIdArticle" id="kapittel-2-punkt-7"><span class="data-marginOriginalId">1.6</span><article class="legalP" id="kapittel-2-punkt-7-ledd-1">Solsikkefrø</article></article><article class="marginIdArticle" id="kapittel-2-punkt-8"><span class="data-marginOriginalId">1.7</span><article class="legalP" id="kapittel-2-punkt-8-ledd-1">Bomullsfrø, sesamfrø, sennepsfrø, valmuefrø med mer</article></article><article class="marginIdArticle" id="kapittel-2-punkt-9"><span class="data-marginOriginalId">1.8</span><article class="legalP" id="kapittel-2-punkt-9-ledd-1">Mel av oljeholdige frø</article></article><article class="marginIdArticle" id="kapittel-2-punkt-10"><span class="data-marginOriginalId">2.</span><span class="miscHeadline"><i>Animalske og vegetabilske oljer og fettstoffer samt spaltingsprodukter derav; tilberedt spisefett; animalsk og vegetabilsk voks</i></span></article><article class="marginIdArticle" id="kapittel-2-punkt-11"><span class="data-marginOriginalId">2.1</span><article class="legalP" id="kapittel-2-punkt-11-ledd-1">Soyaolje og dens fraksjoner</article></article><article class="marginIdArticle" id="kapittel-2-punkt-12"><span class="data-marginOriginalId">2.2</span><article class="legalP" id="kapittel-2-punkt-12-ledd-1">Jordnøttolje og dens fraksjoner</article></article><article class="marginIdArticle" id="kapittel-2-punkt-13"><span class="data-marginOriginalId">2.3</span><article class="legalP" id="kapittel-2-punkt-13-ledd-1">Olivenolje og dens fraksjoner</article></article><article class="marginIdArticle" id="kapittel-2-punkt-14"><span class="data-marginOriginalId">2.4</span><article class="legalP" id="kapittel-2-punkt-14-ledd-1">Andre oljer fra oliven</article></article><article class="marginIdArticle" id="kapittel-2-punkt-15"><span class="data-marginOriginalId">2.5</span><article class="legalP" id="kapittel-2-punkt-15-ledd-1">Palmeolje og dens fraksjoner</article></article><article class="marginIdArticle" id="kapittel-2-punkt-16"><span class="data-marginOriginalId">2.6</span><article class="legalP" id="kapittel-2-punkt-16-ledd-1">Solsikkeolje, saflorolje, bomullsfrøolje og deres fraksjoner</article></article><article class="marginIdArticle" id="kapittel-2-punkt-17"><span class="data-marginOriginalId">2.7</span><article class="legalP" id="kapittel-2-punkt-17-ledd-1">Kokosolje, palmekjerneolje, babassuolje og deres fraksjoner</article></article><article class="marginIdArticle" id="kapittel-2-punkt-18"><span class="data-marginOriginalId">2.8</span><article class="legalP" id="kapittel-2-punkt-18-ledd-1">Rapsolje, sennepsolje og deres fraksjoner</article></article><article class="marginIdArticle" id="kapittel-2-punkt-19"><span class="data-marginOriginalId">2.9</span><article class="legalP" id="kapittel-2-punkt-19-ledd-1">Andre vegetabilske oljer og deres fraksjoner</article></article><article class="marginIdArticle" id="kapittel-2-punkt-20"><span class="data-marginOriginalId">2.10</span><article class="legalP" id="kapittel-2-punkt-20-ledd-1">Diverse oljer og fettstoffer</article></article><article class="marginIdArticle" id="kapittel-2-punkt-21"><span class="data-marginOriginalId">2.11</span><article class="legalP" id="kapittel-2-punkt-21-ledd-1">Margarin, andre animalske og vegetabilske fettstoffer</article></article></section></main></body></html>