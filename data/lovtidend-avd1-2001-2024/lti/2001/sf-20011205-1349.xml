<!DOCTYPE html><html lang="no"><head><title>Forskrift om instrumenter for automatisk veiing, «catchweighing».</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-12-05-1349</dd><dt class="dokid">DokumentID</dt><dd class="dokid">LTI/forskrift/2001-12-05-1349</dd><dt class="ministry">Departement</dt><dd class="ministry"><ul><li>Nærings- og handelsdepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 15</dd><dt class="dateInForce">I kraft fra</dt><dd class="dateInForce">2002-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1946-10-31-2/§22</li><li>lov/1946-10-31-2/§23</li><li>lov/1946-10-31-2/§50</li><li>forskrift/1999-08-24-964/§11</li></ul></dd><dt class="dateOfPublication">Kunngjort</dt><dd class="dateOfPublication">2001-12-11</dd><dt class="journalNumber">Journalnummer</dt><dd class="journalNumber">2001-1305</dd><dt class="titleShort">Korttittel</dt><dd class="titleShort">Forskrift om instrumenter for automatisk veiing</dd><dt class="title">Tittel</dt><dd class="title">Forskrift om instrumenter for automatisk veiing, «catchweighing».</dd><dt class="miscInformation">Annet om dokumentet</dt><dd class="miscInformation">Fastsatt av Justervesenet 5. desember 2001 med hjemmel i lov av 31. oktober 1946 nr. 2 om mål og vekt § 22, § 23 og § 50 og forskrift av 24. august 1999 nr. 964 om justering § 11.</dd><dt class="refid">RefID</dt><dd class="refid">forskrift/2001-12-05-1349</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om instrumenter for automatisk veiing, «catchweighing».<ul class="tocSubUl"><li>Kapittel 1: Innledende bestemmelser<ul class="tocSubUl"><li>§ 1. (virkeområde)</li><li>§ 2. (definisjoner)</li></ul></li><li>Kapittel 2: Generelle bestemmelser<ul class="tocSubUl"><li>§ 3. (OIML nøyaktighetsklasser)</li><li>§ 4. (bruk av vekter)</li><li>§ 5. (typegodkjenning)</li></ul></li><li>Kapittel 3: Nyjustering, omjustering og revisjon<ul class="tocSubUl"><li>§ 6. (revisjonstiden)</li><li>§ 7. (feilgrenser)</li><li>§ 8. (klasse X(x))</li><li>§ 9. (klasse Y(y))</li><li>§ 10. (maksimum- og minimumkapasiteter)</li><li>§ 11. (nyjustering og revisjon – tester (R 51, 5.3))</li><li>§ 12. (hjelpemidler ved testing)</li><li>§ 13. (testbelastningene)</li><li>§ 14. (antall testveiinger)</li><li>§ 15. (massen til testbelastningene (R 51, 6.1.6))</li></ul></li><li>Kapittel 4: Tilleggskrav for mobile vekter<ul class="tocSubUl"><li>§ 16. (krav til vinkelføler)</li><li>§ 17. (krav ved flere veieplattformer)</li><li>§ 18. (avvik fra R 51)</li></ul></li><li>Kapittel 5: Plombering, merking og påskrifter<ul class="tocSubUl"><li>§ 19. (plombering)</li><li>§ 20. (merking)</li><li>§ 21. (påskrifter)</li></ul></li><li>Kapitel 6: Ikrafttredelse og overgangsordninger<ul class="tocSubUl"><li>§ 22. (overgangsordninger)</li><li>§ 23. (ikrafttredelse)</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2001-12-05-1349" id="dokument"><h1>Forskrift om instrumenter for automatisk veiing, «catchweighing».</h1><section class="section" data-name="kap1" id="kapittel-1" data-lovdata-URL="LTI/forskrift/2001-12-05-1349/KAPITTEL_1"><h2>Kapittel 1: Innledende bestemmelser</h2><article class="legalArticle" data-lovdata-URL="LTI/forskrift/2001-12-05-1349/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">(virkeområde)</span></h3><article class="legalP" id="kapittel-1-paragraf-1-ledd-1">Denne forskriften gjelder for automatiske «catchweighing»-instrumenter.</article><article class="legalP" id="kapittel-1-paragraf-1-ledd-2">Instrumenter for automatiske veiing, catchvekter, tillates for salg i Norge uten nasjonal godkjennelse etter denne forskriften dersom godkjenning er gitt etter andre krav og av annet organ som Norge er forpliktet til å godta gjennom internasjonale avtaler.</article><article class="legalP" id="kapittel-1-paragraf-1-ledd-3">Justervesenet kan utover det som fremgår av forskriften her i det enkelte tilfelle fastsette ytterligere krav i overensstemmelse med OIML R 51-1: «Automatic catchweighing instruments» 1996 (E) (R 51).</article></article><article class="legalArticle" data-lovdata-URL="LTI/forskrift/2001-12-05-1349/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">(definisjoner)</span></h3><article class="legalP" id="kapittel-1-paragraf-2-ledd-1">I denne forskrift forstås med:<ul class="defaultList"><li><article class="listArticle" id="kapittel-1-paragraf-2-ledd-1-punkt-1"><article class="legalP" id="kapittel-1-paragraf-2-ledd-1-punkt-1-ledd-1"><i>«Catchweighing»-instrumenter:</i> vekter som automatisk veier enkeltmengder. Enkeltmengden kan utgjøre en del av en større mengde. Vekten kan sortere eller kontrollere enkeltmengder basert på forhåndsinnstilte verdier.</article><article class="defaultP">Vanligvis er «catchweighing»-instrumenter vekter som veier dynamisk. De omfatter f.eks.; automatiske sjekkvekter, sorteringsvekter (grader), prismerkevekter, merkevekter, vekter som veier pakker/brev automatisk og automatiske vekter påmontert hjullastere, bossbiler etc. Sjekkvekter som benyttes til e-merking faller også inn under denne forskriften.</article></article></li></ul></article></article></section><section class="section" data-name="kap2" id="kapittel-2" data-lovdata-URL="LTI/forskrift/2001-12-05-1349/KAPITTEL_2"><h2>Kapittel 2: Generelle bestemmelser</h2><article class="legalArticle" data-lovdata-URL="LTI/forskrift/2001-12-05-1349/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">(OIML nøyaktighetsklasser)</span></h3><article class="legalP" id="kapittel-2-paragraf-1-ledd-1">I samsvar med OIML R 51 deles instrumenter inn i to hovedklasser X(x) og Y(y).</article><article class="legalP" id="kapittel-2-paragraf-1-ledd-2">Klasse X(x) anvendes på instrumenter som benyttes til å produsere/kontrollere pakninger som er underlagt kravene i OIML R 87 «Net contents in packages» (Nettoinnhold i pakninger).</article><article class="legalP" id="kapittel-2-paragraf-1-ledd-3">Klasse X er basis for nøyaktighetsklassen hvor underklassen må være angitt av faktoren (x). Verdien av (x) skal være spesifisert av produsenten, følgende verdier tillates: 1 x 10<sup>k</sup> , 2 x 10<sup>k</sup> eller 5 x 10<sup>k</sup> , hvor k er et positivt eller negativt helt tall, eller null.</article><article class="legalP" id="kapittel-2-paragraf-1-ledd-4">Klasse Y(y) anvendes på alle andre typer automatiske «catchweighing»-instrumenter. Klasse Y har to underklasser spesifisert ved (a) eller (b).</article></article><article class="legalArticle" data-lovdata-URL="LTI/forskrift/2001-12-05-1349/§4" data-name="§4" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">(bruk av vekter)</span></h3><article class="defaultP">Klasse X(x) når x &lt; 1: Benyttes ved veiing av ferdig bearbeidede produkter og lignende handelstransaksjoner.</article><article class="defaultP">Klasse X(x) når 1 &lt; x &lt; 5: Vil bli vurdert av Justervesenet i hvert enkelt tilfelle.</article><article class="defaultP">Klasse Y(a): Benyttes ved veiing av ferdig bearbeidede produkter og lignende handelstransaksjoner.</article><article class="defaultP">Klasse Y(b): Benyttes ved beregning av frakt, tariff, etc. I tillegg kan de benyttes til veiing av sand, singel, malm, avfall og andre prislignende varer.</article><article class="defaultP">Klasser større enn X(5) tillates ikke benyttet til handel og vandel.</article></article><article class="legalArticle" data-lovdata-URL="LTI/forskrift/2001-12-05-1349/§5" data-name="§5" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>. <span class="legalArticleTitle">(typegodkjenning)</span></h3><article class="legalP" id="kapittel-2-paragraf-3-ledd-1">Alle vekter som nyjusteres skal være typegodkjent. Eventuelt kan nyjusteringen være en del av typegodkjenningsbehandlingen.</article><article class="legalP" id="kapittel-2-paragraf-3-ledd-2">Det kan ikke gis typegodkjenning til automatiske «catchveighing»-instrumenter som skal benyttes direkte ved salg til publikum.</article><article class="legalP" id="kapittel-2-paragraf-3-ledd-3">Gyldighetstiden for typegodkjenningsdokumentet står beskrevet i justerbestemmelsen for det enkelte instrument. Hvis ikke annet er spesifisert er varigheten av typegodkjenningen 10 år.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2001-12-05-1349/KAPITTEL_3"><h2>Kapittel 3: Nyjustering, omjustering og revisjon</h2><article class="legalArticle" data-lovdata-URL="LTI/forskrift/2001-12-05-1349/§6" data-name="§6" id="kapittel-3-paragraf-1"><h3 class="legalArticleHeader"><span class="legalArticleValue">§ 6</span>. <span class="legalArticleTitle">(revisjonstiden)</span></h3><article class="legalP" id="kapittel-3-paragraf-1-ledd-1">Revisjonstiden er normalt 3 år. I spesialtilfeller (f.eks. ny teknologi som innføres) kan det kreves at første revisjon skal skje tidligere, eventuelt kun godkjenne vekten på prøve. I dette tilfellet vil revisjonstiden være spesifisert i den aktuelle justerbestemmelse.</article></article><article class="legalArticle" data-lovdata-URL="LTI/forskrift/2001-12-05-1349/§7" data-name="§7" id="kapittel-3-paragraf-2"><h3 class="legalArticleHeader"><span class="legalArticleValue">§ 7</span>. <span class="legalArticleTitle">(feilgrenser)</span></h3><article class="legalP" id="kapittel-3-paragraf-2-ledd-1">Feilgrensene ved nyjustering og omjustering er den samme, mens den ved revisjon er noe høyere. Feilgrensene er gitt i avsnitt 2.2 og 2.3 i OIML R 51, tabell 1, 2 og 3.</article></article><article class="legalArticle" data-lovdata-URL="LTI/forskrift/2001-12-05-1349/§8" data-name="§8" id="kapittel-3-paragraf-3"><h3 class="legalArticleHeader"><span class="legalArticleValue">§ 8</span>. <span class="legalArticleTitle">(klasse X(x))</span></h3><article class="legalP" id="kapittel-3-paragraf-3-ledd-1">Den maksimale tillatte gjennomsnittlige (systematisk) feil for enhver nettobelastning større eller lik minimum kapasiteten (Min), og mindre eller lik den maksimale kapasitet (Max), i automatisk drift skal være som spesifisert i tabell 1.</article> <article class="defaultP" margin-top="true"><i>Tabell nr. 1 (R 51, 2.2. tabell 1)</i><table><thead><tr><th colspan="2" data-text-align="left" data-vertical-align="top"><i>Belastning (m) uttrykt i justerminstedelinger (e)</i></th><th colspan="2" data-text-align="left" data-vertical-align="top"><i>Maksimum tillatt gjennomsnittlig feil</i></th></tr><tr><th data-text-align="left" data-vertical-align="top">Når x &lt; 1</th><th data-text-align="left" data-vertical-align="top">Når x &gt; 1</th><th data-text-align="left" data-vertical-align="top">Ny-/omjustering</th><th data-text-align="left" data-vertical-align="top">Revisjon</th></tr></thead><tbody><tr><td data-text-align="left" data-vertical-align="top">0 &lt; m &lt; 500</td><td data-text-align="left" data-vertical-align="top">0 &lt; m &lt; 50</td><td data-text-align="left" data-vertical-align="top">± 0,5 e</td><td data-text-align="left" data-vertical-align="top">± 1 e</td></tr><tr><td data-text-align="left" data-vertical-align="top">500 &lt; m &lt; 2000</td><td data-text-align="left" data-vertical-align="top">50 &lt; m &lt; 200</td><td data-text-align="left" data-vertical-align="top">± 1 e</td><td data-text-align="left" data-vertical-align="top">± 2 e</td></tr><tr><td data-text-align="left" data-vertical-align="top">2000 &lt; m &lt; 10000</td><td data-text-align="left" data-vertical-align="top">200 &lt; m &lt; 1000</td><td data-text-align="left" data-vertical-align="top">± 1,5 e</td><td data-text-align="left" data-vertical-align="top">± 3 e</td></tr></tbody></table></article><article class="legalP" id="kapittel-3-paragraf-3-ledd-2">Det maksimale tillatte standardavvik av feilen (tilfeldig feil) skal være som spesifisert i tabell 2 for klasse X(1).</article> <article class="defaultP" margin-top="true"><i>Tabell nr. 2 (R 51, 2.2 tabell 2)</i><table><thead><tr><th data-text-align="left" data-vertical-align="top"><i>Verdien av massen av belastningen m (g)</i></th><th colspan="2" data-text-align="left" data-vertical-align="top"><i>Maksimum tillatte standardavvik (som prosent av m eller i gram)</i> for klasse X(1)</th></tr><tr><th data-text-align="left" data-vertical-align="top" /><th data-text-align="left" data-vertical-align="top"><i>Ny-/omjustering</i></th><th data-text-align="left" data-vertical-align="top"><i>Revisjon</i></th></tr></thead><tbody><tr><td data-text-align="center" data-vertical-align="top">m ≤ 50</td><td data-text-align="left" data-vertical-align="top">0,48%</td><td data-text-align="left" data-vertical-align="top">0,6%</td></tr><tr><td data-text-align="center" data-vertical-align="top">50 &lt; m ≤ 100</td><td data-text-align="left" data-vertical-align="top">0,24 g</td><td data-text-align="left" data-vertical-align="top">0,3 g</td></tr><tr><td data-text-align="center" data-vertical-align="top">100 &lt; m ≤ 200</td><td data-text-align="left" data-vertical-align="top">0,24%</td><td data-text-align="left" data-vertical-align="top">0,3%</td></tr><tr><td data-text-align="center" data-vertical-align="top">200 &lt; m ≤ 300</td><td data-text-align="left" data-vertical-align="top">0,48 g</td><td data-text-align="left" data-vertical-align="top">0,6 g</td></tr><tr><td data-text-align="center" data-vertical-align="top">300 &lt; m ≤ 500</td><td data-text-align="left" data-vertical-align="top">0,16%</td><td data-text-align="left" data-vertical-align="top">0,2%</td></tr><tr><td data-text-align="center" data-vertical-align="top">500 &lt; m ≤ 1000</td><td data-text-align="left" data-vertical-align="top">0,8 g</td><td data-text-align="left" data-vertical-align="top">1,0 g</td></tr><tr><td data-text-align="center" data-vertical-align="top">1000 &lt; m ≤ 10000</td><td data-text-align="left" data-vertical-align="top">0,08%</td><td data-text-align="left" data-vertical-align="top">0,1%</td></tr><tr><td data-text-align="center" data-vertical-align="top">10000 &lt; m ≤ 15000</td><td data-text-align="left" data-vertical-align="top">8 g</td><td data-text-align="left" data-vertical-align="top">10 g</td></tr><tr><td data-text-align="center" data-vertical-align="top">15000 &lt; m</td><td data-text-align="left" data-vertical-align="top">0,053%</td><td data-text-align="left" data-vertical-align="top">0,067%</td></tr></tbody></table></article><article class="legalP" id="kapittel-3-paragraf-3-ledd-3">For nøyaktighetsklasse X(0,5) er toleransegrensene halvparten av de angitte verdiene i tabell 2, og for klasse X(2) er toleransegrensene det dobbelte av verdiene i tabell 2 osv.</article></article><article class="legalArticle" data-lovdata-URL="LTI/forskrift/2001-12-05-1349/§9" data-name="§9" id="kapittel-3-paragraf-4"><h3 class="legalArticleHeader"><span class="legalArticleValue">§ 9</span>. <span class="legalArticleTitle">(klasse Y(y))</span></h3><article class="legalP" id="kapittel-3-paragraf-4-ledd-1">Den maksimale tillatte feil for enhver belastning større eller lik minimum kapasitet (Min) og mindre eller lik maksimum kapasitet (Max), skal i automatisk drift være som spesifisert i tabell.</article> <article class="defaultP" margin-top="true"><i>Tabell 3 (R 51, 2.3., tabell 3)</i> <table><thead><tr><th colspan="2" data-text-align="left" data-vertical-align="top"><i>Belastning (m) uttrykt i justerminstedelinger (e)</i></th><th colspan="2" data-text-align="left" data-vertical-align="top"><i>Maksimum tillatte feil</i></th></tr><tr><th data-text-align="left" data-vertical-align="top"><i>Klasse Y(a)</i></th><th data-text-align="left" data-vertical-align="top"><i>Klasse Y(b)</i></th><th data-text-align="left" data-vertical-align="top"><i>Ny-/omjustering</i></th><th data-text-align="left" data-vertical-align="top"><i>Revisjon</i></th></tr></thead><tbody><tr><td data-text-align="center" data-vertical-align="top">0 &lt; m &lt; 500</td><td data-text-align="center" data-vertical-align="top">0 &lt; m &lt; 50</td><td data-text-align="left" data-vertical-align="top">± 1.5 e</td><td data-text-align="left" data-vertical-align="top">± 2 e</td></tr><tr><td data-text-align="center" data-vertical-align="top">500 &lt; m &lt; 2000</td><td data-text-align="center" data-vertical-align="top">50 &lt; m &lt; 200</td><td data-text-align="left" data-vertical-align="top">± 2 e</td><td data-text-align="left" data-vertical-align="top">± 3 e</td></tr><tr><td data-text-align="center" data-vertical-align="top">2000 &lt; m &lt; 10000</td><td data-text-align="center" data-vertical-align="top">200 &lt; m &lt; 1000</td><td data-text-align="left" data-vertical-align="top">± 2.5 e</td><td data-text-align="left" data-vertical-align="top">± 4 e</td></tr></tbody></table></article></article><article class="legalArticle" data-lovdata-URL="LTI/forskrift/2001-12-05-1349/§10" data-name="§10" id="kapittel-3-paragraf-5"><h3 class="legalArticleHeader"><span class="legalArticleValue">§ 10</span>. <span class="legalArticleTitle">(maksimum- og minimumkapasiteter)</span></h3><article class="legalP" id="kapittel-3-paragraf-5-ledd-1">Maksimumkapasiteten (Max) og minimumskapasiteten (Min) skal være spesifisert av produsenten.</article><article class="legalP" id="kapittel-3-paragraf-5-ledd-2">Minimumskapasiteten kan ikke være mindre enn:<ul class="defaultList"><li><article class="listArticle" id="kapittel-3-paragraf-5-ledd-2-punkt-1"><article class="legalP" id="kapittel-3-paragraf-5-ledd-2-punkt-1-ledd-1">For klasse Y(a): 20 e</article></article></li><li><article class="listArticle" id="kapittel-3-paragraf-5-ledd-2-punkt-2"><article class="legalP" id="kapittel-3-paragraf-5-ledd-2-punkt-2-ledd-1">For klasse Y(b): 10 e</article></article></li><li><article class="listArticle" id="kapittel-3-paragraf-5-ledd-2-punkt-3"><article class="legalP" id="kapittel-3-paragraf-5-ledd-2-punkt-3-ledd-1">For postvekter: 5 e</article></article></li></ul></article></article><article class="legalArticle" data-lovdata-URL="LTI/forskrift/2001-12-05-1349/§11" data-name="§11" id="kapittel-3-paragraf-6"><h3 class="legalArticleHeader"><span class="legalArticleValue">§ 11</span>. <span class="legalArticleTitle">(nyjustering og revisjon – tester (R 51, 5.3))</span></h3><article class="legalP" id="kapittel-3-paragraf-6-ledd-1">Det skal undersøkes om instrumentet er i overensstemmelse med typegodkjenning og tilfredstiller kravene i R 51 nr. 2 unntatt punkt 2.9.</article><article class="legalP" id="kapittel-3-paragraf-6-ledd-2">Vekten skal testes for det/de produkt(er) den er tenkt benyttet til under normale bruksbetingelser.</article><article class="legalP" id="kapittel-3-paragraf-6-ledd-3">Testene utføres av Justervesenet på bruksstedet med vekten montert og plassert der den er tenkt benyttet. Installasjonen av en vekt skal være konstruert slik at en automatisk veieoperasjon praktisk talt er den samme ved testing som ved en transaksjon.</article><article class="legalP" id="kapittel-3-paragraf-6-ledd-4">Testene skal utføres på en måte som medfører minst mulig bruk av ressurser. Når det er hensiktsmessig og for å unngå gjentagelse av tester som er utført tidligere på vekten, kan resultatene fra typegodkjenningen benyttes ved nyjustering for det aktuelle bruksstedet (OIML R 51, 5.2.3.1).</article><article class="legalP" id="kapittel-3-paragraf-6-ledd-5">Dynamiske tester på brukerstedet skal bli utført<ul class="defaultList"><li data-li-identifier="1)" data-name="1)"><article class="listArticle" id="kapittel-3-paragraf-6-ledd-5-punkt-1"><article class="legalP" id="kapittel-3-paragraf-6-ledd-5-punkt-1-ledd-1">i overensstemmelse med påskriftene</article></article></li><li data-li-identifier="2)" data-name="2)"><article class="listArticle" id="kapittel-3-paragraf-6-ledd-5-punkt-2"><article class="legalP" id="kapittel-3-paragraf-6-ledd-5-punkt-2-ledd-1">under de bruksbetingelser som vekten er tenkt benyttet</article></article></li><li data-li-identifier="3)" data-name="3)"><article class="listArticle" id="kapittel-3-paragraf-6-ledd-5-punkt-3"><article class="legalP" id="kapittel-3-paragraf-6-ledd-5-punkt-3-ledd-1">i overensstemmelse med testmetodene i § 6 i OIML R 51, og benytte testbelastninger som beskrevet i punkt 5.3.1 (R 51, 6.1.3).</article></article></li></ul></article><article class="legalP" id="kapittel-3-paragraf-6-ledd-6">Kravene til feilgrensene skal anvendes i overensstemmelse med aktuell(e) del(er) i 5.2 (R 51, 2.2 eller 2.3).</article></article><article class="legalArticle" data-lovdata-URL="LTI/forskrift/2001-12-05-1349/§12" data-name="§12" id="kapittel-3-paragraf-7"><h3 class="legalArticleHeader"><span class="legalArticleValue">§ 12</span>. <span class="legalArticleTitle">(hjelpemidler ved testing)</span></h3><article class="legalP" id="kapittel-3-paragraf-7-ledd-1">Til testformål kreves det at tilstrekkelig mengde av produktet(ene), et kontrollinstrument og kvalifisert personell er tilgjengelig.</article></article><article class="legalArticle" data-lovdata-URL="LTI/forskrift/2001-12-05-1349/§13" data-name="§13" id="kapittel-3-paragraf-8"><h3 class="legalArticleHeader"><span class="legalArticleValue">§ 13</span>. <span class="legalArticleTitle">(testbelastningene)</span></h3><article class="legalP" id="kapittel-3-paragraf-8-ledd-1">Testbelastningene skal være den type artikkel(ler) som er tenkt benyttet på vekten (R 51, 6.1.3).</article><article class="legalP" id="kapittel-3-paragraf-8-ledd-2">Hvis det er hensiktsmessig skal verdiene på testbelastningene være (R 51, 6.1.1):<ul class="defaultList"><li data-li-identifier="1)" data-name="1)"><article class="listArticle" id="kapittel-3-paragraf-8-ledd-2-punkt-1"><article class="legalP" id="kapittel-3-paragraf-8-ledd-2-punkt-1-ledd-1">verdier nær Min og Max</article></article></li><li data-li-identifier="2)" data-name="2)"><article class="listArticle" id="kapittel-3-paragraf-8-ledd-2-punkt-2"><article class="legalP" id="kapittel-3-paragraf-8-ledd-2-punkt-2-ledd-1">to kritiske punkter mellom Min og Max</article></article></li></ul></article><article class="legalP" id="kapittel-3-paragraf-8-ledd-3">Det er tilstrekkelig med en testartikkel for hver av de nominelle verdiene ovenfor.</article></article><article class="legalArticle" data-lovdata-URL="LTI/forskrift/2001-12-05-1349/§14" data-name="§14" id="kapittel-3-paragraf-9"><h3 class="legalArticleHeader"><span class="legalArticleValue">§ 14</span>. <span class="legalArticleTitle">(antall testveiinger)</span></h3><article class="legalP" id="kapittel-3-paragraf-9-ledd-1">Antall etterfølgende testveiinger som skal utføres for å bestemme middelverdien og standardavviket for instrument i klasse X(x) skal være i henhold til tabell 4:</article> <article class="defaultP" margin-top="true"><i>Tabell 4 (R 51, 6.1.2 tabell 4)</i><table><thead><tr><th data-text-align="left" data-vertical-align="top"><i>Klasse</i></th><th data-text-align="left" data-vertical-align="top"><i>Massen til belastningen</i></th><th data-text-align="left" data-vertical-align="top"><i>Antall testveiinger</i></th></tr></thead><tbody><tr><td data-text-align="left" data-vertical-align="top">X(x)</td><td data-text-align="center" data-vertical-align="top">m &lt; 10 kg</td><td data-text-align="center" data-vertical-align="top">60</td></tr><tr><td data-text-align="left" data-vertical-align="top" /><td data-text-align="center" data-vertical-align="top">10 kg &lt; m &lt; 25 kg</td><td data-text-align="center" data-vertical-align="top">32</td></tr><tr><td data-text-align="left" data-vertical-align="top" /><td data-text-align="center" data-vertical-align="top">25 kg &lt; m &lt; 100 kg</td><td data-text-align="center" data-vertical-align="top">20</td></tr><tr><td data-text-align="left" data-vertical-align="top" /><td data-text-align="center" data-vertical-align="top">100 kg &lt; m</td><td data-text-align="center" data-vertical-align="top">10</td></tr><tr><td data-text-align="left" data-vertical-align="top">Y(y)</td><td colspan="2" data-text-align="left" data-vertical-align="top">Minimum 10 for alle belastninger</td></tr></tbody></table></article><article class="legalP" id="kapittel-3-paragraf-9-ledd-2">Merk: For klasse Y(y)-instrumenter skal antall veiinger være minimum 10, hvis ikke dette er svært upraktisk.</article><article class="legalP" id="kapittel-3-paragraf-9-ledd-3">Ved nyjustering og revisjon kan antall veiinger reduseres.</article></article><article class="legalArticle" data-lovdata-URL="LTI/forskrift/2001-12-05-1349/§15" data-name="§15" id="kapittel-3-paragraf-10"><h3 class="legalArticleHeader"><span class="legalArticleValue">§ 15</span>. <span class="legalArticleTitle">(massen til testbelastningene (R 51, 6.1.6))</span></h3><article class="legalP" id="kapittel-3-paragraf-10-ledd-1">Massen til testbelastningene skal bestemmes på et kontrollinstrument med en feilgrense (toleranse) minst fem ganger mindre (tre ganger mindre hvis kontrollinstrumentet er justert umiddelbart for de automatiske testene), enn den minste av de aktuelle feilgrensene i tabell 1 eller 2, eller den aktuelle feilgrense i tabell 3.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2001-12-05-1349/KAPITTEL_4"><h2>Kapittel 4: Tilleggskrav for mobile vekter</h2><article class="legalArticle" data-lovdata-URL="LTI/forskrift/2001-12-05-1349/§16" data-name="§16" id="kapittel-4-paragraf-1"><h3 class="legalArticleHeader"><span class="legalArticleValue">§ 16</span>. <span class="legalArticleTitle">(krav til vinkelføler)</span></h3><article class="legalP" id="kapittel-4-paragraf-1-ledd-1">For vekter påmontert hjullastere, søppelbiler etc. gjelder at vekten skal være utstyrt med en inklinasjonsføler (vinkelføler) som blokkerer displayet og utskrift/dataoverføringen når helningen overskrider en gitt grense. Denne grensen skal være definert av produsenten.</article><article class="legalP" id="kapittel-4-paragraf-1-ledd-2">I tillegg kan denne føleren benyttes til å kompensere for effekten ved helning på veieresultatet. I dette tilfellet er føleren å betrakte som en essensiell del av vekten som har innflytelse på veieresultatet. Den må derfor gjennomgå de essensielle testene som temperatur, fuktighet og EMC under typegodkjenningsbehandlingen.</article><article class="legalP" id="kapittel-4-paragraf-1-ledd-3">I alle tilfeller vil kontroll for at føleren fungerer riktig bli utført ved justering.</article></article><article class="legalArticle" data-lovdata-URL="LTI/forskrift/2001-12-05-1349/§17" data-name="§17" id="kapittel-4-paragraf-2"><h3 class="legalArticleHeader"><span class="legalArticleValue">§ 17</span>. <span class="legalArticleTitle">(krav ved flere veieplattformer)</span></h3><article class="legalP" id="kapittel-4-paragraf-2-ledd-1">Når vekten har flere reguleringskanaler er det mulig å bytte «veieplattform», for eksempel for hjullastere ulike typer skuffer. Vekten skal i dette tilfellet klart og entydig identifisere både på displayet og utskriften hvilken veieplattform som blir/er benyttet.</article></article><article class="legalArticle" data-lovdata-URL="LTI/forskrift/2001-12-05-1349/§18" data-name="§18" id="kapittel-4-paragraf-3"><h3 class="legalArticleHeader"><span class="legalArticleValue">§ 18</span>. <span class="legalArticleTitle">(avvik fra R 51)</span></h3><article class="legalP" id="kapittel-4-paragraf-3-ledd-1">Ved justering av for eksempel hjullastere med maksimum kapasitet på flere tonn er det tillatt å benytte loddnormaler.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2001-12-05-1349/KAPITTEL_5"><h2>Kapittel 5: Plombering, merking og påskrifter</h2><article class="legalArticle" data-lovdata-URL="LTI/forskrift/2001-12-05-1349/§19" data-name="§19" id="kapittel-5-paragraf-1"><h3 class="legalArticleHeader"><span class="legalArticleValue">§ 19</span>. <span class="legalArticleTitle">(plombering)</span></h3><article class="legalP" id="kapittel-5-paragraf-1-ledd-1">Relevante elektroniske deler, software og mekanisk utstyr skal plomberes mot utilsiktet misbruk.</article><article class="legalP" id="kapittel-5-paragraf-1-ledd-2">Relevante deler skal ikke kunne byttes ut uten at plomberingen må brytes.</article><article class="legalP" id="kapittel-5-paragraf-1-ledd-3">Vekten må ikke være av en slik art at den lett kan benyttes til bedrageri.</article><article class="legalP" id="kapittel-5-paragraf-1-ledd-4">Hvordan man plomberer vekten for å forhindre dette beskrives i justerbestemmelsen for den enkelte vekt.</article></article><article class="legalArticle" data-lovdata-URL="LTI/forskrift/2001-12-05-1349/§20" data-name="§20" id="kapittel-5-paragraf-2"><h3 class="legalArticleHeader"><span class="legalArticleValue">§ 20</span>. <span class="legalArticleTitle">(merking)</span></h3><article class="legalP" id="kapittel-5-paragraf-2-ledd-1">Man skal benytte forseglingslapper eller lignende som beskrevet i typegodkjenningsdokumentet og merke med informasjon om revisjonsperioden. Justervesenet og/eller JV skal være påtrykt minst ett av disse merkene.</article><article class="legalP" id="kapittel-5-paragraf-2-ledd-2">For vekter påmontert hjullastere, søppelbiler etc., med antall justerminstedelinger &gt; 500, skal g-sonemerket være påført. I dette tilfellet har justeringen et gyldighetsområde i henhold til forskrift om ikke-automatiske vekter som for ikke automatiske vekter klasse III.</article></article><article class="legalArticle" data-lovdata-URL="LTI/forskrift/2001-12-05-1349/§21" data-name="§21" id="kapittel-5-paragraf-3"><h3 class="legalArticleHeader"><span class="legalArticleValue">§ 21</span>. <span class="legalArticleTitle">(påskrifter)</span></h3><article class="legalP" id="kapittel-5-paragraf-3-ledd-1">Vekten skal være merket med hvilke produkt(er) den skal benytte. For mobile vekter skal maksimale helning spesifisert av produsenten være påført. Forøvrig se avsnitt 3.8 i OIML R 51 og justerbestemmelsen for den aktuelle vekten.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2001-12-05-1349/KAPITTEL_6"><h2>Kapitel 6: Ikrafttredelse og overgangsordninger</h2><article class="legalArticle" data-lovdata-URL="LTI/forskrift/2001-12-05-1349/§22" data-name="§22" id="kapittel-6-paragraf-1"><h3 class="legalArticleHeader"><span class="legalArticleValue">§ 22</span>. <span class="legalArticleTitle">(overgangsordninger)</span></h3><article class="legalP" id="kapittel-6-paragraf-1-ledd-1">Vekter som er typegodkjent i henhold til generell justerbestemmelse 14/96 kan nyjusteres i henhold til den frem til og med år 2011. Det forutsetter at justerbestemmelsen for den aktuelle vekten ikke er mer enn 10 år når vekten skal nyjusteres.</article></article><article class="legalArticle" data-lovdata-URL="LTI/forskrift/2001-12-05-1349/§23" data-name="§23" id="kapittel-6-paragraf-2"><h3 class="legalArticleHeader"><span class="legalArticleValue">§ 23</span>. <span class="legalArticleTitle">(ikrafttredelse)</span></h3><article class="legalP" id="kapittel-6-paragraf-2-ledd-1">Denne forskrift trer i kraft 1. januar 2002.</article></article></section></main></body></html>