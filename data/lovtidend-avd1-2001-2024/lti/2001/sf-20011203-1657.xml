<!DOCTYPE html><html lang="no"><head><title>Forskrift om midler til bygdeutvikling – tildeling på fylkesnivå ved fylkesmannen.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-12-03-1657</dd><dt class="dokid">DokumentID</dt><dd class="dokid">LTI/forskrift/2001-12-03-1657</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">I 2002 hefte 1</dd><dt class="dateInForce">I kraft fra</dt><dd class="dateInForce">2002-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2000-12-20-1623</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-23/§3</li><li>forskrift/1995-05-12-413</li></ul></dd><dt class="dateOfPublication">Kunngjort</dt><dd class="dateOfPublication">2002-01-25</dd><dt class="journalNumber">Journalnummer</dt><dd class="journalNumber">2002-0103</dd><dt class="titleShort">Korttittel</dt><dd class="titleShort">Forskrift om BU-midler fra fylkesmannen</dd><dt class="title">Tittel</dt><dd class="title">Forskrift om midler til bygdeutvikling – tildeling på fylkesnivå ved fylkesmannen.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 3. desember 2001 med hjemmel i lov av 12. mai 1995 nr. 23 om jord (jordlova) § 3, jf. kgl.res. av 12. mai 1995 nr. 413, og i medhold av vedtektene for Landbrukets utviklingsfond.</dd><dt class="refid">RefID</dt><dd class="refid">forskrift/2001-12-03-1657</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om midler til bygdeutvikling – tildeling på fylkesnivå ved fylkesmannen.<ul class="tocSubUl"><li>Kapittel I. Alminnelige bestemmelser<ul class="tocSubUl"><li>§ 1. Formål</li><li>§ 2. Geografisk virkeområde</li><li>§ 3. Tilpasning til EØS-avtalens regelverk om offentlig støtte</li></ul></li><li>Kapittel II. Vilkår, tiltaksgrupper og støttenivå<ul class="tocSubUl"><li>§ 4. Vilkår</li><li>§ 5. Tiltaksgrupper og støttenivå</li></ul></li><li>Kapittel III. Saksbehandling<ul class="tocSubUl"><li>§ 6. Søknad</li><li>§ 7. Saksbehandlingsorganer</li><li>§ 8. Saksbehandling</li></ul></li><li>Kapittel IV. Utbetaling og kontroll mv.<ul class="tocSubUl"><li>§ 9. Utbetaling og rapportering</li><li>§ 10. Oppfølging og kontroll</li><li>§ 11. Tilbakebetaling</li></ul></li><li>Kapittel V. Dispensasjon og klage<ul class="tocSubUl"><li>§ 12. Dispensasjon</li><li>§ 13. Klage</li></ul></li><li>Kapittel VI. Utfyllende bestemmelser<ul class="tocSubUl"><li>§ 14. Utfyllende regler</li><li>§ 15. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2001-12-03-1657" id="dokument"><h1>Forskrift om midler til bygdeutvikling – tildeling på fylkesnivå ved fylkesmannen.</h1><section class="section" data-name="kapI" id="kapittel-1" data-lovdata-URL="LTI/forskrift/2001-12-03-1657/KAPITTEL_1"><h2>Kapittel I. Alminnelige bestemmelser</h2><article class="legalArticle" data-lovdata-URL="LTI/forskrift/2001-12-03-1657/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Forskriften gjelder midler til bygdeutviklingstiltak avsatt i jordbruksavtalen over Landbrukets utviklingsfond (BU-midler) og som forvaltes av fylkesmannen.</article><article class="legalP" id="kapittel-1-paragraf-1-ledd-2">Formålet med BU-midlene er å fremme lønnsom næringsutvikling på bygdene innen og i tilknytning til landbruket ved å:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-1-ledd-2-punkt-1"><article class="legalP" id="kapittel-1-paragraf-1-ledd-2-punkt-1-ledd-1">Medvirke til etablering og utvikling av småskalapregede virksomheter (tiltak).</article></article></li><li data-li-identifier="b)" data-name="b)"><article class="listArticle" id="kapittel-1-paragraf-1-ledd-2-punkt-2"><article class="legalP" id="kapittel-1-paragraf-1-ledd-2-punkt-2-ledd-1">Fremme lokalsamfunnstiltak som legger forholdene til rette for næringsutvikling.</article></article></li><li data-li-identifier="c)" data-name="c)"><article class="listArticle" id="kapittel-1-paragraf-1-ledd-2-punkt-3"><article class="legalP" id="kapittel-1-paragraf-1-ledd-2-punkt-3-ledd-1">Stimulere til rekruttering av begge kjønn til landbruket.</article></article></li></ul></article><article class="legalP" id="kapittel-1-paragraf-1-ledd-3">Hovedmålgruppen for midlene er personer med tilknytning til landbrukseiendom. Fellesprosjekter der også personer og bedrifter uten landbrukstilknytning deltar, samt tiltak som fører til økt verdiskaping fra landbruket og landbrukstilknyttet virksomhet, kan støttes.</article><article class="legalP" id="kapittel-1-paragraf-1-ledd-4">Det skal særlig satses på menneskelige og naturgitte ressurser knyttet til bygda og til landbruket. Tiltak for å skape strukturer og miljø for omstillinger i bygdesamfunnene, og tiltak som fremmer innovasjon og nyskaping skal vektlegges.</article><article class="legalP" id="kapittel-1-paragraf-1-ledd-5">Det skal legges særlig vekt på fremme av samarbeidstiltak og tiltak som gir lønnsom sysselsetting i distrikter med særlige sysselsettingsvansker eller svakt utbygget næringsgrunnlag. Kvinner og ungdom under 35 år, skal prioriteres både for næringsmessige tiltak og andre tiltak.</article></article><article class="legalArticle" data-lovdata-URL="LTI/forskrift/2001-12-03-1657/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Geografisk virkeområde</span></h3><article class="legalP" id="kapittel-1-paragraf-2-ledd-1">BU-midlene kan nyttes i hele landet. Landbruksdepartementet fastsetter fylkeskvoter i henhold til rammer fastsatt ved jordbruksoppgjøret.</article></article><article class="legalArticle" data-lovdata-URL="LTI/forskrift/2001-12-03-1657/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Tilpasning til EØS-avtalens regelverk om offentlig støtte</span></h3><article class="legalP" id="kapittel-1-paragraf-3-ledd-1">Støtte (tilskudd, rentefordeler mv.) til næringsvirksomhet, gitt i henhold til denne forskrift, skal være i samsvar med EØS-avtalens regelverk for bagatellmessig støtte.</article><article class="legalP" id="kapittel-1-paragraf-3-ledd-2">Den tradisjonelle landbrukssektoren, inkludert skogbruk (til og med felling av tømmer), omfattes ikke av EØS-avtalen, jf. artikkel 8, nr. 3 i EØS-avtalen.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2001-12-03-1657/KAPITTEL_2"><h2>Kapittel II. Vilkår, tiltaksgrupper og støttenivå</h2><article class="legalArticle" data-lovdata-URL="LTI/forskrift/2001-12-03-1657/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Vilkår</span></h3><article class="legalP" id="kapittel-2-paragraf-1-ledd-1">Ved søknad om støtte skal tiltaket være i samsvar med de krav som er gitt i gjeldende lover, forskrifter og standarder. Tiltaket skal være miljømessig forsvarlig.</article><article class="legalP" id="kapittel-2-paragraf-1-ledd-2">Inntjeningsmuligheter, markeds- og konkurranseforhold må være grundig vurdert der dette er aktuelt for tiltaket.</article></article><article class="legalArticle" data-lovdata-URL="LTI/forskrift/2001-12-03-1657/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Tiltaksgrupper og støttenivå</span></h3> <article class="defaultP" margin-top="true"><i>5.1 Utrednings- og tilretteleggingstiltak</i></article><article class="legalP" id="kapittel-2-paragraf-2-ledd-1">Til utrednings- og tilretteleggingstiltak, bl.a. bygdemobilisering, ungdomstiltak herunder sosiale og kulturelle aktiviteter, og utviklingstiltak med basis i kommunenes generelle arbeid for næringsutvikling kan det gis tilskudd med inntil 75% av godkjent kostnadsoverslag. I særlige tilfeller kan fylkesmannen innvilge tilskudd utover denne grensen.</article><article class="legalP" id="kapittel-2-paragraf-2-ledd-2">Det skal legges stor vekt på koordinering og samhandling med det generelle distriktspolitiske virkemiddelapparatet på fylkesnivå, bl.a. gjennom de regionale utviklingsprogrammene.</article> <article class="defaultP" margin-top="true"><i>5.2 Praktikantordning</i></article><article class="legalP" id="kapittel-2-paragraf-2-ledd-3">Det primære målet med praktikantordningen skal være rekruttering til landbruket og landbruksrelaterte næringer. Hovedmålgruppen er ungdom av begge kjønn som ellers ville ha vansker med å skaffe seg praksis for videre arbeid eller utdanning innenfor landbruket. Nedre aldersgrense er 16 år.</article><article class="legalP" id="kapittel-2-paragraf-2-ledd-4">Det kan gis tilskudd til 60% dekning av arbeidsgiveravgift, yrkesskadeforsikring samt lønn til praktikant tilsvarende 65% av lønnstrinn 1 i Statens regulativ. Praksisvertens egenandel er på 40%. I tillegg kan faktiske dokumenterte utgifter til barnepass samt kursutgifter dekkes.</article><article class="legalP" id="kapittel-2-paragraf-2-ledd-5">Det skal inngås en skriftlig arbeidsavtale mellom praktikant og vert. Systematisert og konkretisert opplæringstilbud både på og utenfor gården bør benyttes.</article><article class="legalP" id="kapittel-2-paragraf-2-ledd-6">Praksisperioden bør normalt være 12 måneder, og så langt som råd følge skoleåret.</article><article class="legalP" id="kapittel-2-paragraf-2-ledd-7">Praksis på egen eller foreldres/svigerforeldres gård kommer ikke inn under ordningen.</article></article></section><section class="section" data-name="kapIII" id="kapittel-3" data-lovdata-URL="LTI/forskrift/2001-12-03-1657/KAPITTEL_3"><h2>Kapittel III. Saksbehandling</h2><article class="legalArticle" data-lovdata-URL="LTI/forskrift/2001-12-03-1657/§6" data-name="§6" id="kapittel-3-paragraf-1"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Søknad</span></h3><article class="legalP" id="kapittel-3-paragraf-1-ledd-1">Landbruksdepartementet kan bestemme hvilke søknadsblanketter som skal nyttes.</article><article class="legalP" id="kapittel-3-paragraf-1-ledd-2">Fylkesmannen kan sette krav om nødvendige vedlegg.</article><article class="legalP" id="kapittel-3-paragraf-1-ledd-3">Søknaden med vedlegg sendes til kommunen ev. direkte til fylkesmannen om prosjektet har regional karakter/omfang. Fylkesmannen kan fastsette søknadsfrister.</article></article><article class="legalArticle" data-lovdata-URL="LTI/forskrift/2001-12-03-1657/§7" data-name="§7" id="kapittel-3-paragraf-2"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Saksbehandlingsorganer</span></h3><article class="legalP" id="kapittel-3-paragraf-2-ledd-1">Dersom saken er sendt kommunen, sender kommunen saken med sin uttalelse til fylkesmannen. Fylkesmannen avgjør søknadene. Det forutsettes koordinering og samhandling mellom fylkesmannen, kommunene, fylkeskommunen og SNDs distriktskontor.</article><article class="legalP" id="kapittel-3-paragraf-2-ledd-2">Overordnede prioriteringer for BU-midler til tiltak etter denne forskrift skal drøftes med fylkeslagene av Norges Bondelag og Norsk Bonde- og Småbrukarlag.</article></article><article class="legalArticle" data-lovdata-URL="LTI/forskrift/2001-12-03-1657/§8" data-name="§8" id="kapittel-3-paragraf-3"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Saksbehandling</span></h3><article class="legalP" id="kapittel-3-paragraf-3-ledd-1">Ved innvilgning av søknad skal fylkesmannen fastsette de vilkår som er nødvendig for å ivareta formålet med forskriften. Det skal settes en frist for gjennomføring av arbeidet.</article></article></section><section class="section" data-name="kapIV" id="kapittel-4" data-lovdata-URL="LTI/forskrift/2001-12-03-1657/KAPITTEL_4"><h2>Kapittel IV. Utbetaling og kontroll mv.</h2><article class="legalArticle" data-lovdata-URL="LTI/forskrift/2001-12-03-1657/§9" data-name="§9" id="kapittel-4-paragraf-1"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Utbetaling og rapportering</span></h3><article class="legalP" id="kapittel-4-paragraf-1-ledd-1">Fylkesmannen foretar utbetaling av tilskudd når det foreligger skriftlig melding fra søkeren og anmodning fra kommunen der saken tidligere er behandlet i kommunen. Det kan foretas delutbetalinger etter hvert som tiltaket blir gjennomført. Minst 25% av beløpet holdes tilbake til sluttrapport og attestert regnskapssammendrag over utgiftene er godkjent av fylkesmannen eller den fylkesmannen gir fullmakt. For virksomheter som er pålagt revisjonsplikt kreves revidert regnskap over utgiftene.</article><article class="legalP" id="kapittel-4-paragraf-1-ledd-2">Før utbetaling til selskap må dette være registrert i Foretaksregisteret og firmaattest foreligge. Det er ikke anledning til å overdra krav på tilskudd til eie eller pant.</article><article class="legalP" id="kapittel-4-paragraf-1-ledd-3">Fylkesmannen må gjennomføre resultatrapportering etter nærmere retningslinjer.</article></article><article class="legalArticle" data-lovdata-URL="LTI/forskrift/2001-12-03-1657/§10" data-name="§10" id="kapittel-4-paragraf-2"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Oppfølging og kontroll</span></h3><article class="legalP" id="kapittel-4-paragraf-2-ledd-1">Kommunen og fylkesmannen skal veilede og følge opp de tiltak som får støtte.</article><article class="legalP" id="kapittel-4-paragraf-2-ledd-2">Fylkesmannen skal kontrollere at vilkårene for tilskudd blir overholdt. Mottaker av tilskudd må godta kontroll i samband med dette og er forpliktet til å gi nødvendige opplysninger.</article><article class="legalP" id="kapittel-4-paragraf-2-ledd-3">Fylkesmannen eller den fylkesmannen har gitt fullmakt har ansvaret for ferdiggodkjenning av landbruksbygg finansiert med BU-midler i SND. Det forutsettes et samarbeid med SND om dette.</article><article class="legalP" id="kapittel-4-paragraf-2-ledd-4">Riksrevisjonen har rett til innsyn.</article></article><article class="legalArticle" data-lovdata-URL="LTI/forskrift/2001-12-03-1657/§11" data-name="§11" id="kapittel-4-paragraf-3"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Tilbakebetaling</span></h3><article class="legalP" id="kapittel-4-paragraf-3-ledd-1">Dersom det oppstår forhold som er i strid med forutsetningene for støtten, kan fylkesmannen avgjøre at støtten skal avkortes, eventuelt at tilskudd skal tilbakebetales helt eller delvis.</article></article></section><section class="section" data-name="kapV" id="kapittel-5" data-lovdata-URL="LTI/forskrift/2001-12-03-1657/KAPITTEL_5"><h2>Kapittel V. Dispensasjon og klage</h2><article class="legalArticle" data-lovdata-URL="LTI/forskrift/2001-12-03-1657/§12" data-name="§12" id="kapittel-5-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Dispensasjon</span></h3><article class="legalP" id="kapittel-5-paragraf-1-ledd-1">Landbruksdepartementet kan fravike bestemmelsene i denne forskrift når særlige grunner tilsier det. Dispensasjon kan ikke gå utover formålet med støtteordningen.</article></article><article class="legalArticle" data-lovdata-URL="LTI/forskrift/2001-12-03-1657/§13" data-name="§13" id="kapittel-5-paragraf-2"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Klage</span></h3><article class="legalP" id="kapittel-5-paragraf-2-ledd-1">Vedtak truffet i medhold av denne forskrift kan påklages etter lov av 10. februar 1967 om behandlingsmåten i forvaltningssaker (forvaltningsloven). Klagefristen er tre uker fra melding om avgjørelsen er mottatt. Etter forskrift av 16. desember 1977 nr. 15 del IX er det ikke klagerett på vedtak fattet av Landbruksdepartementet i dispensasjonssaker.</article><article class="legalP" id="kapittel-5-paragraf-2-ledd-2">Statens landbruksforvaltning er klageinstans over vedtak i medhold av denne forskrift. Klagen sendes fylkesmannen som vurderer saken på nytt. Dersom nytt vedtak ikke blir truffet, skal fylkesmannen sende saken videre til Statens landbruksforvaltning som treffer endelig vedtak i saken.</article></article></section><section class="section" data-name="kapVI" id="kapittel-6" data-lovdata-URL="LTI/forskrift/2001-12-03-1657/KAPITTEL_6"><h2>Kapittel VI. Utfyllende bestemmelser</h2><article class="legalArticle" data-lovdata-URL="LTI/forskrift/2001-12-03-1657/§14" data-name="§14" id="kapittel-6-paragraf-1"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Utfyllende regler</span></h3><article class="legalP" id="kapittel-6-paragraf-1-ledd-1">Landbruksdepartementet kan gi nærmere retningslinjer til utfylling av denne forskriften.</article></article><article class="legalArticle" data-lovdata-URL="LTI/forskrift/2001-12-03-1657/§15" data-name="§15" id="kapittel-6-paragraf-2"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Ikrafttredelse</span></h3><article class="legalP" id="kapittel-6-paragraf-2-ledd-1">Denne forskrift trer i kraft 1. januar 2002. Fra samme tid oppheves forskrift om midler til bygdeutvikling – tildeling på fylkesnivå ved fylkesmannen, fastsatt av Landbruksdepartementet 20. desember 2000 nr. 1623.</article></article></section></main></body></html>