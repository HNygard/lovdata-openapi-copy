<!DOCTYPE html><html lang="no"><head><title>Forskrift om innførsel og utførsel av levende bier, bisæd, biembryoner, biavlsprodukter og brukt bimateriell.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-02-21-170</dd><dt class="dokid">DokumentID</dt><dd class="dokid">LTI/forskrift/2001-02-21-170</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 2</dd><dt class="dateInForce">I kraft fra</dt><dd class="dateInForce">2001-02-21</dd><dt class="changesToDocuments">Endrer</dt><dd class="changesToDocuments"><ul><li>forskrift/1999-05-03-636</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1962-06-08-4/§3</li><li>lov/1962-06-08-4/§8</li></ul></dd><dt class="dateOfPublication">Kunngjort</dt><dd class="dateOfPublication">2001-03-06</dd><dt class="journalNumber">Journalnummer</dt><dd class="journalNumber">2001-0218</dd><dt class="titleShort">Korttittel</dt><dd class="titleShort">Forskrift om innførsel av bier mv.</dd><dt class="title">Tittel</dt><dd class="title">Forskrift om innførsel og utførsel av levende bier, bisæd, biembryoner, biavlsprodukter og brukt bimateriell.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 21. februar 2001 med hjemmel i lov av 8. juni 1962 nr. 4 om dyrehelse (husdyrloven) § 3 og § 8, jf. EØS-avtalens vedlegg I, Rdir. 1992/65/EØF og Rdir. 1992/118/EØF.</dd><dt class="refid">RefID</dt><dd class="refid">forskrift/2001-02-21-170</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om innførsel og utførsel av levende bier, bisæd, biembryoner, biavlsprodukter og brukt bimateriell.<ul class="tocSubUl"><li>Kap. I. Formål, virkeområde og definisjoner<ul class="tocSubUl"><li>§ 1. Formål og virkeområde</li><li>§ 2. Definisjoner</li></ul></li><li>Kap. II. Vilkår for import fra/eksport til land i EØS av levende bier, bisæd, biembryoner og biavlsprodukter<ul class="tocSubUl"><li>§ 3. Registrering av eksportør</li><li>§ 4. Levende bier</li><li>§ 5. Biavlsprodukter</li><li>§ 6. Bisæd og biembryoner</li><li>§ 7. Merking</li><li>§ 8. Dokumentasjon</li></ul></li><li>Kap. III. Forbud<ul class="tocSubUl"><li>§ 9. Forbud</li></ul></li><li>Kap. IV. Avsluttende bestemmelser<ul class="tocSubUl"><li>§ 10. Tilsyn og kontroll</li><li>§ 11. Utgifter</li><li>§ 12. Dispensasjon</li><li>§ 13. Sikkerhetsbestemmelser</li><li>§ 14. Straffebestemmelser</li><li>§ 15. Ikrafttreden</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2001-02-21-170" id="dokument"><h1>Forskrift om innførsel og utførsel av levende bier, bisæd, biembryoner, biavlsprodukter og brukt bimateriell.</h1><section class="section" data-name="kapI" id="kapittel-1" data-lovdata-URL="LTI/forskrift/2001-02-21-170/KAPITTEL_1"><h2>Kap. I. Formål, virkeområde og definisjoner</h2><article class="legalArticle" data-lovdata-URL="LTI/forskrift/2001-02-21-170/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål og virkeområde</span></h3><article class="legalP" id="kapittel-1-paragraf-1-ledd-1">Formålet med denne forskriften er å forebygge spredning av smittsomme sjukdommer på bier i forbindelse med innførsel og utførsel ved å fastsette:<ul class="defaultList"><li data-li-identifier="1." data-name="1."><article class="listArticle" id="kapittel-1-paragraf-1-ledd-1-punkt-1"><article class="legalP" id="kapittel-1-paragraf-1-ledd-1-punkt-1-ledd-1">vilkår for import fra og eksport til land i EØS av levende bier og biavlsprodukter,</article></article></li><li data-li-identifier="2." data-name="2."><article class="listArticle" id="kapittel-1-paragraf-1-ledd-1-punkt-2"><article class="legalP" id="kapittel-1-paragraf-1-ledd-1-punkt-2-ledd-1">vilkår for import av bisæd og biembryoner fra land i EØS,</article></article></li><li data-li-identifier="3." data-name="3."><article class="listArticle" id="kapittel-1-paragraf-1-ledd-1-punkt-3"><article class="legalP" id="kapittel-1-paragraf-1-ledd-1-punkt-3-ledd-1">forbud mot annen innførsel enn det som er definert som import av levende bier, bisæd, biembryoner og biavlsprodukter fra land i EØS, herunder å drive vandrebirøkt over riksgrensene,</article></article></li><li data-li-identifier="4." data-name="4."><article class="listArticle" id="kapittel-1-paragraf-1-ledd-1-punkt-4"><article class="legalP" id="kapittel-1-paragraf-1-ledd-1-punkt-4-ledd-1">forbud mot innførsel av levende bier, bisæd, biembryoner og biavlsprodukter fra land utenfor EØS,</article></article></li><li data-li-identifier="5." data-name="5."><article class="listArticle" id="kapittel-1-paragraf-1-ledd-1-punkt-5"><article class="legalP" id="kapittel-1-paragraf-1-ledd-1-punkt-5-ledd-1">forbud mot innførsel av brukt bimateriell, unntatt utstyr til honningbehandling som er rengjort og desinfisert.</article></article></li></ul></article></article><article class="legalArticle" data-lovdata-URL="LTI/forskrift/2001-02-21-170/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-2-ledd-1">I denne forskriften menes med:</article><article class="defaultP"><i>Bier:</i> Honningbier (Apis mellifera).</article><article class="defaultP"><i>Biavlsprodukter:</i> Honning, bivoks, dronninggele, propolis og pollen til bruk i birøkt.</article><article class="defaultP"><i>Brukt bimateriell:</i> Brukte bikuber og annet utstyr som har vært brukt i birøkt.</article><article class="defaultP"><i>Innførsel/utførsel:</i> Grensepassering.</article><article class="defaultP"><i>Import/eksport:</i> Grensepassering i forbindelse med overdragelse av eiendomsrett.</article><article class="defaultP"><i>Eksportør:</i> Juridisk eller fysisk person som eier eller har ansvaret for bigård/bedrift hvorfra levende bier og/eller biavlsprodukter eksporteres til land i EØS.</article><article class="defaultP"><i>Vandrebirøkt:</i> Midlertidig flytting av bikuber for pollinering eller utnytting av trekk.</article><article class="defaultP"><i>Bigård:</i> Virksomhet hvor bier holdes og/eller omsettes.</article><article class="defaultP"><i>Bedrift:</i> Anlegg, herunder bigård, hvor biavlsprodukter produseres, lagres og/eller behandles.</article><article class="defaultP"><i>Offentlig veterinær:</i> Veterinær gitt offentlig myndighet i det aktuelle land. I Norge; Statens dyrehelsetilsyn – distriktsveterinæren.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2001-02-21-170/KAPITTEL_2"><h2>Kap. II. Vilkår for import fra/eksport til land i EØS av levende bier, bisæd, biembryoner og biavlsprodukter</h2><article class="legalArticle" data-lovdata-URL="LTI/forskrift/2001-02-21-170/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Registrering av eksportør</span></h3><article class="legalP" id="kapittel-2-paragraf-1-ledd-1">Eksportør av levende bier og/eller biavlsprodukter til land i EØS skal være registrert av Statens dyrehelsetilsyn – fylkesveterinæren. Søknad om registrering skal skje skriftlig og følges av en erklæring der eksportøren forplikter seg til å:<ul class="defaultList"><li data-li-identifier="1." data-name="1."><article class="listArticle" id="kapittel-2-paragraf-1-ledd-1-punkt-1"><article class="legalP" id="kapittel-2-paragraf-1-ledd-1-punkt-1-ledd-1">la bigården/bedriften være gjenstand for inspeksjon av Statens dyrehelsetilsyn – distriktsveterinæren,</article></article></li><li data-li-identifier="2." data-name="2."><article class="listArticle" id="kapittel-2-paragraf-1-ledd-1-punkt-2"><article class="legalP" id="kapittel-2-paragraf-1-ledd-1-punkt-2-ledd-1">bare eksportere bier og/eller biavlsprodukter som oppfyller kravene i henholdsvis § 4 og § 5 og sørge for at forsendelsene merkes i henhold til § 7 og følges av dokumentasjon i henhold til § 8. Registreringen gjelder for 3 år, men fylkesveterinæren kan trekke den tilbake tidligere dersom eksportøren ikke etterlever forpliktelsene etter første ledd.</article></article></li></ul></article></article><article class="legalArticle" data-lovdata-URL="LTI/forskrift/2001-02-21-170/§4" data-name="§4" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Levende bier</span></h3><article class="legalP" id="kapittel-2-paragraf-2-ledd-1">Levende bier, inkludert larver og pupper, som importeres fra eller eksporteres til land i EØS skal:<ul class="defaultList"><li data-li-identifier="1." data-name="1."><article class="listArticle" id="kapittel-2-paragraf-2-ledd-1-punkt-1"><article class="legalP" id="kapittel-2-paragraf-2-ledd-1-punkt-1-ledd-1">komme fra eksportør som er registrert av kompetent myndighet i avsenderlandet,</article></article></li><li data-li-identifier="2." data-name="2."><article class="listArticle" id="kapittel-2-paragraf-2-ledd-1-punkt-2"><article class="legalP" id="kapittel-2-paragraf-2-ledd-1-punkt-2-ledd-1">ikke vise tegn på sjukdom eller komme fra område eller bigård hvor det er restriksjoner på grunn av smittsom bisjukdom,</article></article></li><li data-li-identifier="3." data-name="3."><article class="listArticle" id="kapittel-2-paragraf-2-ledd-1-punkt-3"><article class="legalP" id="kapittel-2-paragraf-2-ledd-1-punkt-3-ledd-1">komme fra et område hvor det ikke er restriksjoner som følge av lukket yngelråte, og</article></article></li><li data-li-identifier="4." data-name="4."><article class="listArticle" id="kapittel-2-paragraf-2-ledd-1-punkt-4"><article class="legalP" id="kapittel-2-paragraf-2-ledd-1-punkt-4-ledd-1">oppfylle eventuelle tilleggsgarantier som mottakerlandet er innvilget.</article></article></li></ul></article></article><article class="legalArticle" data-lovdata-URL="LTI/forskrift/2001-02-21-170/§5" data-name="§5" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Biavlsprodukter</span></h3><article class="legalP" id="kapittel-2-paragraf-3-ledd-1">Biavlsprodukter som importeres fra eller eksporteres til land i EØS skal:<ul class="defaultList"><li data-li-identifier="1." data-name="1."><article class="listArticle" id="kapittel-2-paragraf-3-ledd-1-punkt-1"><article class="legalP" id="kapittel-2-paragraf-3-ledd-1-punkt-1-ledd-1">komme fra eksportør som er registrert av kompetent myndighet i avsenderlandet,</article></article></li><li data-li-identifier="2." data-name="2."><article class="listArticle" id="kapittel-2-paragraf-3-ledd-1-punkt-2"><article class="legalP" id="kapittel-2-paragraf-3-ledd-1-punkt-2-ledd-1">ikke komme fra område eller bedrift hvor det er restriksjoner på grunn av smittsom bisjukdom,</article></article></li><li data-li-identifier="3." data-name="3."><article class="listArticle" id="kapittel-2-paragraf-3-ledd-1-punkt-3"><article class="legalP" id="kapittel-2-paragraf-3-ledd-1-punkt-3-ledd-1">komme fra et område hvor det ikke er restriksjoner som følge av lukket yngelråte, og</article></article></li><li data-li-identifier="4." data-name="4."><article class="listArticle" id="kapittel-2-paragraf-3-ledd-1-punkt-4"><article class="legalP" id="kapittel-2-paragraf-3-ledd-1-punkt-4-ledd-1">oppfylle eventuelle tilleggsgarantier som mottakerlandet er innvilget.</article></article></li></ul></article></article><article class="legalArticle" data-lovdata-URL="LTI/forskrift/2001-02-21-170/§6" data-name="§6" id="kapittel-2-paragraf-4"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Bisæd og biembryoner</span></h3><article class="legalP" id="kapittel-2-paragraf-4-ledd-1">Bisæd og biembryoner som importeres fra land i EØS skal:<ul class="defaultList"><li data-li-identifier="1." data-name="1."><article class="listArticle" id="kapittel-2-paragraf-4-ledd-1-punkt-1"><article class="legalP" id="kapittel-2-paragraf-4-ledd-1-punkt-1-ledd-1">komme fra eksportør som er registrert av kompetent myndighet i avsenderlandet,</article></article></li><li data-li-identifier="2." data-name="2."><article class="listArticle" id="kapittel-2-paragraf-4-ledd-1-punkt-2"><article class="legalP" id="kapittel-2-paragraf-4-ledd-1-punkt-2-ledd-1">stamme fra bier som ikke viser tegn til sjukdom eller kommer fra område eller bigård hvor det er restriksjoner på grunn av smittsom bisjukdom, og</article></article></li><li data-li-identifier="3." data-name="3."><article class="listArticle" id="kapittel-2-paragraf-4-ledd-1-punkt-3"><article class="legalP" id="kapittel-2-paragraf-4-ledd-1-punkt-3-ledd-1">komme fra et område hvor det ikke er restriksjoner som følge av lukket yngelråte.</article></article></li></ul></article></article><article class="legalArticle" data-lovdata-URL="LTI/forskrift/2001-02-21-170/§7" data-name="§7" id="kapittel-2-paragraf-5"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Merking</span></h3><article class="legalP" id="kapittel-2-paragraf-5-ledd-1">Enhver forsendelse av levende bier, bisæd, biembryoner og biavlsprodukter skal være merket på en slik måte at det er mulig å fastslå hvilket land og hvilken bigård eller bedrift den kommer fra.</article></article><article class="legalArticle" data-lovdata-URL="LTI/forskrift/2001-02-21-170/§8" data-name="§8" id="kapittel-2-paragraf-6"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Dokumentasjon</span></h3><article class="legalP" id="kapittel-2-paragraf-6-ledd-1">Med hver forsendelse av levende bier, bisæd eller biembryoner skal det følge et helsesertifikat utstedt av offentlig veterinær i avsenderlandet i løpet av det siste døgnet før avsendelse. Sertifikatet skal inneholde en bekreftelse om at forsendelsen oppfyller vilkårene i henholdsvis § 4 og § 6. Originalsertifikatet, som er gyldig i 10 dager etter utstedelse, skal følge forsendelsen fram til mottaker.</article><article class="legalP" id="kapittel-2-paragraf-6-ledd-2">Med hver forsendelse av biavlsprodukter skal det følge et handelsdokument utferdiget av eksportøren. Av dokumentet skal det framgå produktets navn og art, bedriftens registreringsnummer og at forsendelsen oppfyller vilkårene i § 5. Originaldokumentet skal følge forsendelsen fram til mottaker.</article></article></section><section class="section" data-name="kapIII" id="kapittel-3" data-lovdata-URL="LTI/forskrift/2001-02-21-170/KAPITTEL_3"><h2>Kap. III. Forbud</h2><article class="legalArticle" data-lovdata-URL="LTI/forskrift/2001-02-21-170/§9" data-name="§9" id="kapittel-3-paragraf-1"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Forbud</span></h3><article class="legalP" id="kapittel-3-paragraf-1-ledd-1">Det er forbudt å innføre:<ul class="defaultList"><li data-li-identifier="1." data-name="1."><article class="listArticle" id="kapittel-3-paragraf-1-ledd-1-punkt-1"><article class="legalP" id="kapittel-3-paragraf-1-ledd-1-punkt-1-ledd-1">levende bier, bisæd, biembryoner og biavlsprodukter fra land i EØS når innførselen ikke er definert som import jf. § 2, herunder å drive vandrebirøkt over riksgrensene,</article></article></li><li data-li-identifier="2." data-name="2."><article class="listArticle" id="kapittel-3-paragraf-1-ledd-1-punkt-2"><article class="legalP" id="kapittel-3-paragraf-1-ledd-1-punkt-2-ledd-1">levende bier, bisæd, biembryoner og biavlsprodukter fra land utenfor EØS,</article></article></li><li data-li-identifier="3." data-name="3."><article class="listArticle" id="kapittel-3-paragraf-1-ledd-1-punkt-3"><article class="legalP" id="kapittel-3-paragraf-1-ledd-1-punkt-3-ledd-1">brukt bimateriell med unntak av utstyr til honningbehandling som er rengjort og desinfisert.</article></article></li></ul></article></article></section><section class="section" data-name="kapIV" id="kapittel-4" data-lovdata-URL="LTI/forskrift/2001-02-21-170/KAPITTEL_4"><h2>Kap. IV. Avsluttende bestemmelser</h2><article class="legalArticle" data-lovdata-URL="LTI/forskrift/2001-02-21-170/§10" data-name="§10" id="kapittel-4-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Tilsyn og kontroll</span></h3><article class="legalP" id="kapittel-4-paragraf-1-ledd-1">Tilsyn og kontroll med innførsel og utførsel av levende bier, bisæd, biembryoner og biavlsprodukter skal føres i henhold til bestemmelsene i forskrift av 31. desember 1998 nr. 1484 om tilsyn og kontroll ved innførsel og utførsel av levende dyr, annet avlsmateriale og animalsk avfall og forskrift av 23. desember 1998 nr. 1471 om tilsyn og kontroll ved import og eksport av næringsmidler og av produkter av animalsk opprinnelse.</article></article><article class="legalArticle" data-lovdata-URL="LTI/forskrift/2001-02-21-170/§11" data-name="§11" id="kapittel-4-paragraf-2"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Utgifter</span></h3><article class="legalP" id="kapittel-4-paragraf-2-ledd-1">Alle utgifter forbundet med innførsel og utførsel av levende bier, bisæd, biembryoner, biavlsprodukter og brukt bimateriell er det offentlige uvedkommende.</article></article><article class="legalArticle" data-lovdata-URL="LTI/forskrift/2001-02-21-170/§12" data-name="§12" id="kapittel-4-paragraf-3"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Dispensasjon</span></h3><article class="legalP" id="kapittel-4-paragraf-3-ledd-1">Statens dyrehelsetilsyn – Sentralforvaltningen kan dispensere fra bestemmelsene i denne forskriften og sette vilkår for slik dispensasjon.</article></article><article class="legalArticle" data-lovdata-URL="LTI/forskrift/2001-02-21-170/§13" data-name="§13" id="kapittel-4-paragraf-4"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Sikkerhetsbestemmelser</span></h3><article class="legalP" id="kapittel-4-paragraf-4-ledd-1">Landbruksdepartementet kan på kort varsel og uten erstatning for importør eller eksportør, stoppe innførsel eller utførsel av levende bier, bisæd, biembryoner, biavlsprodukter og brukt bimateriell dersom spesielle forhold vedrørende avsenderlandets dyrehelsesituasjon eller andre forhold skulle tilsi det.</article></article><article class="legalArticle" data-lovdata-URL="LTI/forskrift/2001-02-21-170/§14" data-name="§14" id="kapittel-4-paragraf-5"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Straffebestemmelser</span></h3><article class="legalP" id="kapittel-4-paragraf-5-ledd-1">Bestemmelsene om straff i lov av 8. juni 1962 nr. 4 om dyrehelse (husdyrloven) § 19 kommer til anvendelse ved overtredelse av denne forskrift.</article></article><article class="legalArticle" data-lovdata-URL="LTI/forskrift/2001-02-21-170/§15" data-name="§15" id="kapittel-4-paragraf-6"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Ikrafttreden</span></h3><article class="legalP" id="kapittel-4-paragraf-6-ledd-1">Denne forskrift trer i kraft straks. Fra samme tidspunkt oppheves forskrift av 3. mai 1999 nr. 636 om innførsel og utførsel av levende bier, bisæd, biembryoner, biavlsprodukter og bimateriell.</article></article></section></main></body></html>