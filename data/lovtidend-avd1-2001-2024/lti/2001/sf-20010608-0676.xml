<!DOCTYPE html><html lang="no"><head><title>Forskrift om individuelle planer etter helselovgivningen.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-06-08-676</dd><dt class="dokid">DokumentID</dt><dd class="dokid">LTI/forskrift/2001-06-08-676</dd><dt class="ministry">Departement</dt><dd class="ministry"><ul><li>Sosialdepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 8</dd><dt class="dateInForce">I kraft fra</dt><dd class="dateInForce">2001-07-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1982-11-19-66/§6-2a</li><li>lov/1999-07-02-61/§2-6</li><li>lov/1999-07-02-62/§4-1</li><li>forskrift/2000-11-03-1097</li></ul></dd><dt class="dateOfPublication">Kunngjort</dt><dd class="dateOfPublication">2001-06-26</dd><dt class="journalNumber">Journalnummer</dt><dd class="journalNumber">2001-0723</dd><dt class="titleShort">Korttittel</dt><dd class="titleShort">Forskrift om individuelle helseplaner</dd><dt class="title">Tittel</dt><dd class="title">Forskrift om individuelle planer etter helselovgivningen.</dd><dt class="miscInformation">Annet om dokumentet</dt><dd class="miscInformation">Fastsatt av Sosial- og helsedepartementet 8. juni 2001 med hjemmel i lov av 19. november 1982 nr. 66 om helsetjenesten i kommunene § 6-2a, lov av 2. juli 1999 nr. 61 om spesialisthelsetjenesten m.m. § 2-6 og lov av 2. juli 1999 nr. 62 om etablering og gjennomføring av psykisk helsevern (psykisk helsevernloven) § 4-1, jf. kgl.res. av 3. november 2000 nr. 1097.</dd><dt class="refid">RefID</dt><dd class="refid">forskrift/2001-06-08-676</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om individuelle planer etter helselovgivningen.<ul class="tocSubUl"><li>Kap. 1. Virkeområde og formål<ul class="tocSubUl"><li>§ 1. Virkeområde</li><li>§ 2. Formål</li></ul></li><li>Kap. 2. Alminnelige bestemmelser om individuell plan<ul class="tocSubUl"><li>§ 3. Pasientens rettigheter</li><li>§ 4. Samtykke</li><li>§ 5. Ansvar for å utarbeide individuell plan</li><li>§ 6. Innholdet i individuell plan</li><li>§ 7. Taushetsplikt</li><li>§ 8. Gjennomføringen av den individuelle planen</li><li>§ 9. Klage</li><li>§ 10. Ikraftsetting</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2001-06-08-676" id="dokument"><h1>Forskrift om individuelle planer etter helselovgivningen.</h1><section class="section" data-name="kap1" id="kapittel-1" data-lovdata-URL="LTI/forskrift/2001-06-08-676/KAPITTEL_1"><h2>Kap. 1. Virkeområde og formål</h2><article class="legalArticle" data-lovdata-URL="LTI/forskrift/2001-06-08-676/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-1-ledd-1">Forskriften gjelder individuelle planer som skal utarbeides etter bestemmelser gitt i kommunehelsetjenesteloven § 6-2a, spesialisthelsetjenesteloven § 2-6 og psykisk helsevernloven § 4-1.</article></article><article class="legalArticle" data-lovdata-URL="LTI/forskrift/2001-06-08-676/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Formål</span></h3><article class="legalP" id="kapittel-1-paragraf-2-ledd-1">Formålet med utarbeidelsen av en individuell plan er:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-2-ledd-1-punkt-1"><article class="legalP" id="kapittel-1-paragraf-2-ledd-1-punkt-1-ledd-1">å bidra til at pasienten får et helhetlig, koordinert og individuelt tilpasset tjenestetilbud, herunder å sikre at det til en hver tid er en tjenesteyter som har ansvaret for oppfølgingen av pasienten,</article></article></li><li data-li-identifier="b)" data-name="b)"><article class="listArticle" id="kapittel-1-paragraf-2-ledd-1-punkt-2"><article class="legalP" id="kapittel-1-paragraf-2-ledd-1-punkt-2-ledd-1">å kartlegge pasientens mål, ressurser og behov for tjenester på ulike områder, samt å vurdere og koordinere tiltak som kan bidra til å dekke pasientens bistandsbehov,</article></article></li><li data-li-identifier="c)" data-name="c)"><article class="listArticle" id="kapittel-1-paragraf-2-ledd-1-punkt-3"><article class="legalP" id="kapittel-1-paragraf-2-ledd-1-punkt-3-ledd-1">å styrke samhandlingen mellom tjenesteyter og pasient og eventuelt pårørende, og mellom tjenesteytere og etater innen et forvaltningsnivå eller på tvers av forvaltningsnivåene.</article></article></li></ul></article></article></section><section class="section" data-name="kap2" id="kapittel-2" data-lovdata-URL="LTI/forskrift/2001-06-08-676/KAPITTEL_2"><h2>Kap. 2. Alminnelige bestemmelser om individuell plan</h2><article class="legalArticle" data-lovdata-URL="LTI/forskrift/2001-06-08-676/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Pasientens rettigheter</span></h3><article class="legalP" id="kapittel-2-paragraf-1-ledd-1">Pasient med behov for langvarige og koordinerte helsetjenester har rett til å få utarbeidet individuell plan. Pasienten har rett til å delta i arbeidet med sin individuelle plan, og det skal legges til rette for dette. Pårørende skal trekkes inn i arbeidet i den utstrekning pasienten og pasientens pårørende ønsker det. Dersom pasienten ikke har samtykkekompetanse, har pasientens nærmeste pårørende rett til å medvirke sammen med pasienten.</article><article class="legalP" id="kapittel-2-paragraf-1-ledd-2">Den individuelle planen gir ikke pasienten større rett til helsehjelp enn det som følger av det øvrige regelverket.</article></article><article class="legalArticle" data-lovdata-URL="LTI/forskrift/2001-06-08-676/§4" data-name="§4" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Samtykke</span></h3><article class="legalP" id="kapittel-2-paragraf-2-ledd-1">Individuell plan skal ikke utarbeides uten pasientens samtykke.</article><article class="legalP" id="kapittel-2-paragraf-2-ledd-2">Uavhengig av bestemmelsen i første ledd skal det utarbeides individuelle planer for pasienter under tvungent psykisk helsevern. Dersom samtykke ikke foreligger skal det likevel søkes å oppnå et samarbeid med pasienten om planleggingen.</article><article class="legalP" id="kapittel-2-paragraf-2-ledd-3">Pasientrettighetsloven kapittel 4 om samtykke til helsehjelp gjelder tilsvarende.</article></article><article class="legalArticle" data-lovdata-URL="LTI/forskrift/2001-06-08-676/§5" data-name="§5" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Ansvar for å utarbeide individuell plan</span></h3><article class="legalP" id="kapittel-2-paragraf-3-ledd-1">Kommunen og fylkeskommunen har plikt til å sørge for at individuell plan etter § 1 utarbeides for pasienter med behov for langvarige og koordinerte tjenester jf. kommunehelsetjenesteloven § 6-2a og spesialisthelsetjenesteloven § 2-6. Har pasienten behov for tjenester fra andre tjenesteytere eller etater skal kommunen og fylkeskommunen samarbeide med disse. For pasienter under psykisk helsevern har institusjonen ansvar for å utarbeide individuell plan for vernet, jf. psykisk helsevernloven § 4-1. Den del av helsetjenesten pasienten henvender seg til har plikt til å sørge for at arbeidet igangsettes.</article><article class="legalP" id="kapittel-2-paragraf-3-ledd-2">Planarbeidet må koordineres, og det skal kun utarbeides én individuell plan for hver enkelt pasient, som skal omfatte behov for tjenester fra primær- og spesialisthelsetjenesten.</article></article><article class="legalArticle" data-lovdata-URL="LTI/forskrift/2001-06-08-676/§6" data-name="§6" id="kapittel-2-paragraf-4"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Innholdet i individuell plan</span></h3><article class="legalP" id="kapittel-2-paragraf-4-ledd-1">Den individuelle planens innhold og omfang skal tilpasses behovene til den enkelte pasient. Det skal under utarbeidelsen av planen tas hensyn til pasientens etniske, kulturelle og språklige forutsetninger.</article><article class="legalP" id="kapittel-2-paragraf-4-ledd-2">Planen skal inneholde følgende hovedpunkter:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-4-ledd-2-punkt-1"><article class="legalP" id="kapittel-2-paragraf-4-ledd-2-punkt-1-ledd-1">en oversikt over pasientens mål, ressurser og behov for tjenester,</article></article></li><li data-li-identifier="b)" data-name="b)"><article class="listArticle" id="kapittel-2-paragraf-4-ledd-2-punkt-2"><article class="legalP" id="kapittel-2-paragraf-4-ledd-2-punkt-2-ledd-1">en oversikt over hvem som deltar i arbeidet med planen,</article></article></li><li data-li-identifier="c)" data-name="c)"><article class="listArticle" id="kapittel-2-paragraf-4-ledd-2-punkt-3"><article class="legalP" id="kapittel-2-paragraf-4-ledd-2-punkt-3-ledd-1">en angivelse av hvem som gis et ansvar for å sikre samordningen av og framdriften i arbeidet med planen,</article></article></li><li data-li-identifier="d)" data-name="d)"><article class="listArticle" id="kapittel-2-paragraf-4-ledd-2-punkt-4"><article class="legalP" id="kapittel-2-paragraf-4-ledd-2-punkt-4-ledd-1">en oversikt over hva pasienten, tjeneste- og bidragsyterne og ev. pårørende vil bidra med i planarbeidet,</article></article></li><li data-li-identifier="e)" data-name="e)"><article class="listArticle" id="kapittel-2-paragraf-4-ledd-2-punkt-5"><article class="legalP" id="kapittel-2-paragraf-4-ledd-2-punkt-5-ledd-1">en oversikt over hvilke tiltak som er aktuelle og omfanget av dem, og hvem som skal ha ansvaret for disse,</article></article></li><li data-li-identifier="f)" data-name="f)"><article class="listArticle" id="kapittel-2-paragraf-4-ledd-2-punkt-6"><article class="legalP" id="kapittel-2-paragraf-4-ledd-2-punkt-6-ledd-1">en beskrivelse av hvordan tiltakene skal gjennomføres,</article></article></li><li data-li-identifier="g)" data-name="g)"><article class="listArticle" id="kapittel-2-paragraf-4-ledd-2-punkt-7"><article class="legalP" id="kapittel-2-paragraf-4-ledd-2-punkt-7-ledd-1">en angivelse av planperioden og tidspunkt for eventuelle justeringer og revisjoner av planen,</article></article></li><li data-li-identifier="h)" data-name="h)"><article class="listArticle" id="kapittel-2-paragraf-4-ledd-2-punkt-8"><article class="legalP" id="kapittel-2-paragraf-4-ledd-2-punkt-8-ledd-1">pasientens samtykke til at planen utarbeides og eventuelt samtykke til at deltakere i planleggingen gis tilgang til taushetsbelagte opplysninger og</article></article></li><li data-li-identifier="i)" data-name="i)"><article class="listArticle" id="kapittel-2-paragraf-4-ledd-2-punkt-9"><article class="legalP" id="kapittel-2-paragraf-4-ledd-2-punkt-9-ledd-1">en oversikt over nødvendig eller ønskelig samarbeid med andre tjenesteytere, institusjoner eller etater.</article></article></li></ul></article></article><article class="legalArticle" data-lovdata-URL="LTI/forskrift/2001-06-08-676/§7" data-name="§7" id="kapittel-2-paragraf-5"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Taushetsplikt</span></h3><article class="legalP" id="kapittel-2-paragraf-5-ledd-1">De alminnelige reglene om taushetsplikt, jf. forvaltningsloven § 13 til § 13e, pasientrettighetsloven § 3-6 og helsepersonelloven kapittel 5 kommer til anvendelse.</article></article><article class="legalArticle" data-lovdata-URL="LTI/forskrift/2001-06-08-676/§8" data-name="§8" id="kapittel-2-paragraf-6"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Gjennomføringen av den individuelle planen</span></h3><article class="legalP" id="kapittel-2-paragraf-6-ledd-1">Den alminnelige ansvars- og funksjonsdelingen mellom kommune, fylkeskommune og statlige etater legges til grunn ved gjennomføringen av planen, dersom ikke annet avtales.</article></article><article class="legalArticle" data-lovdata-URL="LTI/forskrift/2001-06-08-676/§9" data-name="§9" id="kapittel-2-paragraf-7"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Klage</span></h3><article class="legalP" id="kapittel-2-paragraf-7-ledd-1">Ved klage på rett til individuell plan kommer bestemmelsene i pasientrettighetsloven kapittel 7 til anvendelse.</article></article><article class="legalArticle" data-lovdata-URL="LTI/forskrift/2001-06-08-676/§10" data-name="§10" id="kapittel-2-paragraf-8"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Ikraftsetting</span></h3><article class="legalP" id="kapittel-2-paragraf-8-ledd-1">Forskriften trer i kraft 1. juli 2001.</article></article></section></main></body></html>