<!DOCTYPE html><html lang="no"><head><title>Lov om endringer i lov 19. juni 1997 nr. 62 om familievernkontorer m.m.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2001-06-15-38</dd><dt class="dokid">DokumentID</dt><dd class="dokid">LTI/lov/2001-06-15-38</dd><dt class="ministry">Departement</dt><dd class="ministry"><ul><li>Barne- og familiedepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 7</dd><dt class="dateInForce">I kraft fra</dt><dd class="dateInForce">Kongen bestemmer.</dd><dt class="changesToDocuments">Endrer</dt><dd class="changesToDocuments"><ul><li>lov/1997-06-19-62</li><li>lov/1915-08-13-6</li><li>lov/1981-05-22-25</li></ul></dd><dt class="dateOfPublication">Kunngjort</dt><dd class="dateOfPublication">2001-06-15</dd><dt class="journalNumber">Journalnummer</dt><dd class="journalNumber">2001-0698</dd><dt class="titleShort">Korttittel</dt><dd class="titleShort">Endringslov til familievernkontorloven</dd><dt class="title">Tittel</dt><dd class="title">Lov om endringer i lov 19. juni 1997 nr. 62 om familievernkontorer m.m.</dd><dt class="miscInformation">Annet om dokumentet</dt><dd class="miscInformation">Ot.prp.nr.83 (2000–2001), Innst.O.nr.100 (2000–2001) og Besl.O.nr.109 (2000–2001). Odels- og lagtingsvedtak hhv. 29. mai og 7. juni 2001. Fremmet av Barne- og familiedepartementet.</dd><dt class="refid">RefID</dt><dd class="refid">lov/2001-06-15-38</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i lov 19. juni 1997 nr. 62 om familievernkontorer m.m.<ul class="tocSubUl"><li>I</li><li>II</li><li>III</li><li>IV</li></ul></li></ul></dd></dl></header><main class="documentBody" data-lovdata-URL="LTI/lov/2001-06-15-38" id="dokument"><h1>Lov om endringer i lov 19. juni 1997 nr. 62 om familievernkontorer m.m.</h1><article class="defaultP" data-text-size="small">Endringer i følgende andre lover:<ul class="defaultList" data-text-size="small"><li data-li-identifier="1." data-name="1."><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov av 13. august 1915 nr. 6 om rettergangsmåten for tvistemål (tvistemålsloven).</article></article></li><li data-li-identifier="2." data-name="2."><article class="listArticle" data-text-size="small" id="punkt-2"><article class="legalP" id="punkt-2-ledd-1">Lov av 22. mai 1981 nr. 25 om rettergangsmåten i straffesaker (Straffeprosessloven).</article></article></li></ul></article><section class="section" data-name="kapI" id="kapittel-1" data-lovdata-URL="LTI/lov/2001-06-15-38/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I lov 19. juni 1997 nr. 62 om familievernkontorer gjøres følgende endringer:</article> <article class="defaultP" margin-top="true">§ 1 første ledd skal lyde:</article><article class="legalP" id="kapittel-1-ledd-2">Familievernet er en spesialtjeneste som har familierelaterte problemer som sitt fagfelt. Familievernkontorene skal gi et tilbud om behandling og rådgivning der det foreligger vansker, konflikter eller kriser i familien. Familievernkontorene skal foreta mekling etter lov om ekteskap § 26 og barneloven § 34 tredje ledd og § 44 a tredje ledd.</article> <article class="defaultP" margin-top="true">§ 4 skal lyde:<p class="leddfortsettelse"><strong>§ 4.</strong> <i>Legers selvstendige beslutningsansvar</i></p></article><article class="legalP" id="kapittel-1-ledd-3">I tilfeller der faglig leder ikke er psykiater eller annen lege, og det er ansatt lege/psykiater ved kontoret, berører ikke dette legens selvstendige beslutningsansvar etter helsepersonelloven § 4 tredje ledd.</article> <article class="defaultP" margin-top="true">§ 5 skal lyde:<p class="leddfortsettelse"><strong>§ 5.</strong> <i>Taushetsplikt</i></p></article><article class="legalP" id="kapittel-1-ledd-4">Enhver som utfører arbeid eller tjeneste for et familievernkontor har taushetsplikt etter helsepersonelloven §§ 21 og 23 med mindre noe annet fremgår av loven her.</article><article class="legalP" id="kapittel-1-ledd-5">Overtredelse av taushetsplikt etter denne bestemmelsen kan straffes etter straffeloven § 121.</article> <article class="defaultP" margin-top="true">Ny § 5 a skal lyde:<p class="leddfortsettelse"><strong>§ 5 a.</strong> <i>Taushetsplikt og opplysningsplikt ved mekling</i></p></article><article class="legalP" id="kapittel-1-ledd-6">Den som foretar mekling etter lov om ekteskap § 26 og barneloven §§ 34 tredje ledd og 44 a tredje ledd, har taushetsplikt etter lov om ekteskap § 26 fjerde ledd og opplysningsplikt til barneverntjenesten etter lov om ekteskap § 26 a.</article> <article class="defaultP" margin-top="true">§ 6 skal lyde:<p class="leddfortsettelse"><strong>§ 6.</strong> <i>Taushetsplikt – samtykke</i></p></article><article class="legalP" id="kapittel-1-ledd-7">Taushetsplikt er ikke til hinder for at opplysninger gjøres kjent for dem opplysningene direkte gjelder, eller for andre i den utstrekning de som har krav på taushet samtykker.</article><article class="legalP" id="kapittel-1-ledd-8">For barn under 16 år, skal samtykke gis av foreldre eller foresatte. Etter hvert som barnet utvikles og modnes skal barnets foreldre høre hva barnet har å si før samtykke gis. Det skal legges vekt på hva barnet mener. Er barnet mellom 12 og 16 år, skal det legges stor vekt på hva barnet mener.</article><article class="legalP" id="kapittel-1-ledd-9">Dersom et barns interesser tilsier det kan fylkesmannen eller departementet bestemme at opplysningene skal være undergitt taushetsplikt selv om det foreligger samtykke etter annet ledd.</article> <article class="defaultP" margin-top="true">§ 8 skal lyde:<p class="leddfortsettelse"><strong>§ 8.</strong> <i>Forskning og statistikk</i></p></article><article class="legalP" id="kapittel-1-ledd-10">Departementet kan bestemme at opplysninger kan eller skal gis til bruk for forskning og statistikk, og at det kan skje uten hinder av taushetsplikt. Opplysningene skal gis uten individualiserende kjennetegn.</article><article class="legalP" id="kapittel-1-ledd-11">Til vedtak som nevnt i første ledd kan knyttes vilkår. Den som mottar opplysningene har taushetsplikt og straffansvar etter denne lov.</article><article class="legalP" id="kapittel-1-ledd-12">Departementet kan gi nærmere forskrifter om bruk av taushetsbelagte opplysninger i forskning og statistikk.</article> <article class="defaultP" margin-top="true">§ 9 nytt annet ledd skal lyde:</article><article class="legalP" id="kapittel-1-ledd-13">Uten hinder av taushetsplikt etter § 5 skal fagpersonell ved familievernkontorer av eget tiltak gi opplysninger til sosialtjenesten når det er grunn til å tro at en gravid kvinne misbruker rusmidler på en slik måte at det er overveiende sannsynlig at barnet vil bli født med skade, jf. lov om sosiale tjenester § 6-2 a. Også etter pålegg fra de organer som er ansvarlige for gjennomføringen av lov om sosiale tjenester, plikter fagpersonell ved familievernkontorer å gi slike opplysninger.</article> <article class="defaultP" margin-top="true">§ 11 skal lyde:<p class="leddfortsettelse"><strong>§ 11.</strong> <i>Klientjournal m.m.</i></p></article><article class="legalP" id="kapittel-1-ledd-14">Ansvarlig behandler plikter å føre ordnede opptegninger over sin virksomhet. Det skal føres journal over hver klientenhet; par, familier og enkeltklienter. Helsepersonell som fører journal etter denne bestemmelsen plikter derfor ikke å føre journal for den enkelte klienten etter helsepersonelloven § 39.</article><article class="legalP" id="kapittel-1-ledd-15">Departementet gir forskrifter om hva klientjournalen skal inneholde og hvordan klientjournal skal føres, herunder regler om supplering, retting og sletting samt oppbevaring og videre behandling.</article><article class="legalP" id="kapittel-1-ledd-16">Klientjournal er ikke konsesjonspliktig etter personopplysningsloven § 33.</article><article class="legalP" id="kapittel-1-ledd-17">Plikten til å føre journal gjelder ikke ved mekling etter lov om ekteskap § 26 og barneloven §§ 34 tredje ledd og 44 a tredje ledd.</article> <article class="defaultP" margin-top="true">§ 13 skal lyde:<p class="leddfortsettelse"><strong>§ 13.</strong> <i>Saksbehandling</i></p></article><article class="legalP" id="kapittel-1-ledd-18">Der ikke annet fremgår av loven gjelder forvaltningslovens regler. For kontorer som ikke går inn under definisjonen i forvaltningsloven § 1 annet punktum, får ikke forvaltningsloven § 2 annet ledd anvendelse.</article></section><section class="section" data-name="kapII" id="kapittel-2" data-lovdata-URL="LTI/lov/2001-06-15-38/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">I lov 13. august 1915 nr. 6 om rettergangsmåten for tvistemål gjøres følgende endring:</article> <article class="defaultP" margin-top="true">§ 204 nr. 2 første ledd første punktum skal lyde:</article><article class="legalP" id="kapittel-2-ledd-2">Retten må ikke ta imot forklaring som vitnet ikke kan gi uten å krenke lovbestemt taushetsplikt han har som følge av tjeneste eller arbeid for stat eller kommune, familievernkontor, postoperatør eller tilbyder av tilgang til telenett eller teletjeneste eller teleinstallatør, om ikke departementet gir samtykke.</article></section><section class="section" data-name="kapIII" id="kapittel-3" data-lovdata-URL="LTI/lov/2001-06-15-38/KAPITTEL_3"><h2 data-text-align="center">III</h2><article class="legalP" id="kapittel-3-ledd-1">I lov 22. mai 1981 nr. 25 om rettergangsmåten i straffesaker gjøres følgende endring:</article> <article class="defaultP" margin-top="true">§ 118 første ledd første punktum skal lyde:</article><article class="legalP" id="kapittel-3-ledd-2">Retten må ikke ta imot forklaring som vitnet ikke kan gi uten å krenke lovbestemt taushetsplikt han har som følge av tjeneste eller arbeid for stat eller kommune, familievernkontor, postoperatør eller tilbyder av tilgang til telenett eller teletjeneste eller teleinstallatør, hvis ikke departementet gir samtykke.</article></section><section class="section" data-name="kapIV" id="kapittel-4" data-lovdata-URL="LTI/lov/2001-06-15-38/KAPITTEL_4"><h2 data-text-align="center">IV</h2><article class="legalP" id="kapittel-4-ledd-1">Loven gjelder fra den tid Kongen bestemmer.</article></section></main></body></html>