<!DOCTYPE html><html lang="no"><head><title>Forskrift om frakttilskuddsordninger for korn og kraftfôr under markedsordningen for korn.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-05-23-548</dd><dt class="dokid">DokumentID</dt><dd class="dokid">LTI/forskrift/2001-05-23-548</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 7</dd><dt class="dateInForce">I kraft fra</dt><dd class="dateInForce">2001-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2000-06-30-704</li><li>forskrift/1948-11-22-1</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-23/§18</li></ul></dd><dt class="dateOfPublication">Kunngjort</dt><dd class="dateOfPublication">2001-06-08</dd><dt class="journalNumber">Journalnummer</dt><dd class="journalNumber">2001-0590</dd><dt class="titleShort">Korttittel</dt><dd class="titleShort">Forskrift om frakttilskuddsordninger for korn</dd><dt class="title">Tittel</dt><dd class="title">Forskrift om frakttilskuddsordninger for korn og kraftfôr under markedsordningen for korn.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 23. mai 2001 med hjemmel i lov av 12. mai 1995 nr. 23 om jord (jordlova) § 18.</dd><dt class="refid">RefID</dt><dd class="refid">forskrift/2001-05-23-548</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om frakttilskuddsordninger for korn og kraftfôr under markedsordningen for korn.<ul class="tocSubUl"><li>Kap. I. Innledende bestemmelser<ul class="tocSubUl"><li>§ 1. Formål</li><li>§ 2. Definisjoner</li></ul></li><li>Kap. II. Tilskudd til frakt av korn fra kornprodusent eller mottaksanlegg til transittanlegg<ul class="tocSubUl"><li>§ 3. Tilskudd til frakt av korn fra produsent eller mottaksanlegg til transittanlegg</li></ul></li><li>Kap. III. Tilskudd til frakt av korn fra over- til underskuddsområdet<ul class="tocSubUl"><li>§ 4. Tilskudd til frakt av korn fra over- til underskuddsområdet</li><li>§ 5. Tilskudd til frakt av kraftfôrråvarer til Bergneset i Balsfjord</li></ul></li><li>Kap. IV. Soneberegning og satser<ul class="tocSubUl"><li>§ 6. Soner med satser for frakttilskuddene</li></ul></li><li>Kap. V. Tilskudd til frakt av importert fôrkorn<ul class="tocSubUl"><li>§ 7. Frakttilskudd til importert fôrkorn</li><li>§ 8. Satser for frakttilskudd til importert fôrkorn</li></ul></li><li>Kap. VI. Tilskudd til frakt av kraftfôr (stedsfrakttilskudd)<ul class="tocSubUl"><li>§ 9. Grunnlag for tildeling av stedsfrakttilskudd</li><li>§ 10. Basissteder, egenfraktandel mv.</li></ul></li><li>Kap. VII. Gjennomføringsbestemmelser<ul class="tocSubUl"><li>§ 11. Opplysningsplikt</li><li>§ 12. Kontroll</li><li>§ 13. Tilbakebetaling</li><li>§ 14. Dispensasjon</li><li>§ 15. Klage</li><li>§ 16. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2001-05-23-548" id="dokument"><h1>Forskrift om frakttilskuddsordninger for korn og kraftfôr under markedsordningen for korn.</h1><section class="section" data-name="kapI" id="kapittel-1" data-lovdata-URL="LTI/forskrift/2001-05-23-548/KAPITTEL_1"><h2>Kap. I. Innledende bestemmelser</h2><article class="legalArticle" data-lovdata-URL="LTI/forskrift/2001-05-23-548/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Formålet med tilskudd til mellomfrakt av korn er å utjevne regionale råvareprisforskjeller til mel- og kraftfôrindustrien, ved å gi tilskudd til frakt og håndtering fram til forbruksstedene.</article><article class="legalP" id="kapittel-1-paragraf-1-ledd-2">Formålet med stedsfraktordningen er å utjevne fraktkostnader ved omsetning av kraftfôr til husdyrproduksjon.</article><article class="legalP" id="kapittel-1-paragraf-1-ledd-3">Innenfor rammen av å utjevne transportkostnader, skal ordningene i sum virke til et mest mulig effektivt fraktsystem for omsetning av korn og kraftfôr.</article></article><article class="legalArticle" data-lovdata-URL="LTI/forskrift/2001-05-23-548/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-2-ledd-1">I denne forskrift forstås med:<ul class="defaultList"><li data-li-identifier="1." data-name="1."><article class="listArticle" id="kapittel-1-paragraf-2-ledd-1-punkt-1"><article class="legalP" id="kapittel-1-paragraf-2-ledd-1-punkt-1-ledd-1"><i>Korn:</i> Norskprodusert hvete, rug, rughvete, bygg, havre, oljefrø og andre arter fastsatt av Statens landbruksforvaltning.</article></article></li><li data-li-identifier="2." data-name="2."><article class="listArticle" id="kapittel-1-paragraf-2-ledd-1-punkt-2"><article class="legalP" id="kapittel-1-paragraf-2-ledd-1-punkt-2-ledd-1"><i>Matkorn:</i> Korn som brukes til mat.</article></article></li><li data-li-identifier="3." data-name="3."><article class="listArticle" id="kapittel-1-paragraf-2-ledd-1-punkt-3"><article class="legalP" id="kapittel-1-paragraf-2-ledd-1-punkt-3-ledd-1"><i>Fôrkorn:</i> Korn som brukes til husdyrfôr.</article></article></li><li data-li-identifier="4." data-name="4."><article class="listArticle" id="kapittel-1-paragraf-2-ledd-1-punkt-4"><article class="legalP" id="kapittel-1-paragraf-2-ledd-1-punkt-4-ledd-1"><i>Importert fôrkorn:</i> Fôrkorn som er importert og tolldeklarert til husdyrfôr.</article></article></li><li data-li-identifier="5." data-name="5."><article class="listArticle" id="kapittel-1-paragraf-2-ledd-1-punkt-5"><article class="legalP" id="kapittel-1-paragraf-2-ledd-1-punkt-5-ledd-1"><i>Kraftfôr:</i> Et formalingsprodukt til husdyrfôr som kan inneholde en eller flere råvarer.</article></article></li><li data-li-identifier="6." data-name="6."><article class="listArticle" id="kapittel-1-paragraf-2-ledd-1-punkt-6"><article class="legalP" id="kapittel-1-paragraf-2-ledd-1-punkt-6-ledd-1"><i>Produksjonsanlegg</i>: Anlegg som tilvirker matmel eller kraftfôr til husdyrproduksjon.</article></article></li><li data-li-identifier="7." data-name="7."><article class="listArticle" id="kapittel-1-paragraf-2-ledd-1-punkt-7"><article class="legalP" id="kapittel-1-paragraf-2-ledd-1-punkt-7-ledd-1"><i>Mottaksanlegg:</i> Anlegg som tar i mot korn direkte fra produsent.</article></article></li><li data-li-identifier="8." data-name="8."><article class="listArticle" id="kapittel-1-paragraf-2-ledd-1-punkt-8"><article class="legalP" id="kapittel-1-paragraf-2-ledd-1-punkt-8-ledd-1"><i>Transittanlegg:</i> Anlegg langs Oslofjorden som mottar korn fra andre anlegg for videresending med skip.</article></article></li><li data-li-identifier="9." data-name="9."><article class="listArticle" id="kapittel-1-paragraf-2-ledd-1-punkt-9"><article class="legalP" id="kapittel-1-paragraf-2-ledd-1-punkt-9-ledd-1"><i>Overskuddsområdet:</i> Fylkene Akershus/Oslo, Vestfold, Østfold, Telemark, Buskerud, Hedmark og Oppland.</article></article></li><li data-li-identifier="10." data-name="10."><article class="listArticle" id="kapittel-1-paragraf-2-ledd-1-punkt-10"><article class="legalP" id="kapittel-1-paragraf-2-ledd-1-punkt-10-ledd-1"><i>Underskuddsområdet:</i> Fylkene utenfor overskuddsområdet.</article></article></li><li data-li-identifier="11." data-name="11."><article class="listArticle" id="kapittel-1-paragraf-2-ledd-1-punkt-11"><article class="legalP" id="kapittel-1-paragraf-2-ledd-1-punkt-11-ledd-1"><i>Basissteder:</i> Steder med produksjonsanlegg for kraftfôr som danner utgangspunkt for beregning av stedsfrakttilskudd.</article></article></li><li data-li-identifier="12." data-name="12."><article class="listArticle" id="kapittel-1-paragraf-2-ledd-1-punkt-12"><article class="legalP" id="kapittel-1-paragraf-2-ledd-1-punkt-12-ledd-1"><i>Egenfraktsone:</i> Et område med sentrum i basisstedet der aktøren selv må dekke kostnadene for frakt ut fra produksjonsanlegg.</article></article></li><li data-li-identifier="13." data-name="13."><article class="listArticle" id="kapittel-1-paragraf-2-ledd-1-punkt-13"><article class="legalP" id="kapittel-1-paragraf-2-ledd-1-punkt-13-ledd-1"><i>Egenfraktandel:</i> Fraktsats i egenfraktsonen som den tilskuddsberettigede selv må dekke.</article></article></li><li data-li-identifier="14." data-name="14."><article class="listArticle" id="kapittel-1-paragraf-2-ledd-1-punkt-14"><article class="legalP" id="kapittel-1-paragraf-2-ledd-1-punkt-14-ledd-1"><i>Oslofjorden:</i> Kyststrekningen fra svenskegrensen til og med Bamble-området.</article></article></li></ul></article></article></section><section class="section" data-name="kapII" id="kapittel-2" data-lovdata-URL="LTI/forskrift/2001-05-23-548/KAPITTEL_2"><h2>Kap. II. Tilskudd til frakt av korn fra kornprodusent eller mottaksanlegg til transittanlegg</h2><article class="legalArticle" data-lovdata-URL="LTI/forskrift/2001-05-23-548/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Tilskudd til frakt av korn fra produsent eller mottaksanlegg til transittanlegg</span></h3><article class="legalP" id="kapittel-2-paragraf-1-ledd-1">Frakttilskudd ytes for frakt av korn fra produsent eller mottaksanlegg med soneberegning i forhold til nærmeste transittanlegg. Gjeldende soner med satser er beskrevet i § 6 bokstav a og b.</article><article class="legalP" id="kapittel-2-paragraf-1-ledd-2">For frakt fra produsent eller mottaksanlegg til produksjonsanlegg utenom basissted i distrikter med kornunderskudd i overskuddsområdet, ytes mellomfrakttilskudd til frakt av korn når fraktkostnadene overstiger egenfraktandelen i stedsfrakttilskuddet for kraftfôr, jf. § 10.</article></article></section><section class="section" data-name="kapIII" id="kapittel-3" data-lovdata-URL="LTI/forskrift/2001-05-23-548/KAPITTEL_3"><h2>Kap. III. Tilskudd til frakt av korn fra over- til underskuddsområdet</h2><article class="legalArticle" data-lovdata-URL="LTI/forskrift/2001-05-23-548/§4" data-name="§4" id="kapittel-3-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Tilskudd til frakt av korn fra over- til underskuddsområdet</span></h3><article class="legalP" id="kapittel-3-paragraf-1-ledd-1">Frakttilskudd ytes for frakt av korn fra over- til underskuddsområdet når kornet enten fraktes fra transittanlegg til havner med produksjonsanlegg i underskuddsområdet, eller når kornet transporteres direkte landverts fra mottaksanlegg eller produsent i overskuddsområdet til produksjonsanlegg i underskuddsområdet.</article><article class="legalP" id="kapittel-3-paragraf-1-ledd-2">Ved frakt til produksjonsanlegg for tilvirking av kraftfôr utenfor basissted, jf. § 10, fastsettes størrelsen på tilskuddet særskilt for de enkelte anlegg.</article><article class="legalP" id="kapittel-3-paragraf-1-ledd-3">I de tilfeller korn fraktes direkte landverts fra overskuddsområdet til underskuddsområdet, ytes frakttilskudd med tilsvarende satser som for frakt fra mottaksanlegg eller produsent til nærmeste transittanlegg og tilskudd tilsvarende satser for frakt fra Oslofjorden til basissteder i underskuddsområdet, jf. § 6 og § 10. For direkte frakt til anlegg utenfor basissted i Møre og Romsdal og Trøndelag kan trekkes en egenfraktandel fastsatt av Statens landbruksforvaltning.</article></article><article class="legalArticle" data-lovdata-URL="LTI/forskrift/2001-05-23-548/§5" data-name="§5" id="kapittel-3-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Tilskudd til frakt av kraftfôrråvarer til Bergneset i Balsfjord</span></h3><article class="legalP" id="kapittel-3-paragraf-2-ledd-1">Det ytes mellomfrakttilskudd for frakt av kli og soya til kraftfôrproduksjon i Balsfjord, jf. § 6 bokstav c. Statens landbruksforvaltning kan fastsette særskilte satser for mellomfrakttilskudd ved frakt av kli til Bergneset fra møllesteder utenfor overskuddsområdet.</article></article></section><section class="section" data-name="kapIV" id="kapittel-4" data-lovdata-URL="LTI/forskrift/2001-05-23-548/KAPITTEL_4"><h2>Kap. IV. Soneberegning og satser</h2><article class="legalArticle" data-lovdata-URL="LTI/forskrift/2001-05-23-548/§6" data-name="§6" id="kapittel-4-paragraf-1"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Soner med satser for frakttilskuddene</span></h3><ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-1-punkt-1"><article class="legalP" id="kapittel-4-paragraf-1-punkt-1-ledd-1">Kommunene i overskuddsområdet plasseres i soner. En kommunes sone fastsettes med utgangspunkt i avstanden i kilometer fra sentrum i kommunen hvor produsenten eller mottaksanlegget er lokalisert, til nærmeste transittanlegg.</article></article></li><li data-li-identifier="b)" data-name="b)"><article class="listArticle" id="kapittel-4-paragraf-1-punkt-2"><article class="legalP" id="kapittel-4-paragraf-1-punkt-2-ledd-1">Soner med tilskuddssatser for frakt fra produsent eller mottaksanlegg med overskudd til nærmeste transittanlegg, jf. § 3 og § 4: <table><thead><tr><th data-text-align="left" data-vertical-align="top"><i>Sone</i></th><th data-text-align="left" data-vertical-align="top"><i>Avstand i km</i></th><th data-text-align="left" data-vertical-align="top"><i>Sonesats i kr/tonn</i></th></tr></thead><tbody><tr><td data-text-align="left" data-vertical-align="top">0</td><td data-text-align="left" data-vertical-align="top">0 – 50</td><td data-text-align="left" data-vertical-align="top">0</td></tr><tr><td data-text-align="left" data-vertical-align="top">1</td><td data-text-align="left" data-vertical-align="top">51 – 150</td><td data-text-align="left" data-vertical-align="top">25</td></tr><tr><td data-text-align="left" data-vertical-align="top">2</td><td data-text-align="left" data-vertical-align="top">Over 150</td><td data-text-align="left" data-vertical-align="top">Fastsettes individuelt</td></tr></tbody></table></article></article></li><li data-li-identifier="c)" data-name="c)"><article class="listArticle" id="kapittel-4-paragraf-1-punkt-3"><article class="legalP" id="kapittel-4-paragraf-1-punkt-3-ledd-1">Satser fra Oslofjorden til underskuddsområdet, jf. § 4 og § 5: <table><thead><tr><th data-text-align="left" data-vertical-align="top"><i>Til</i></th><th data-text-align="left" data-vertical-align="top"><i>Sats i kr/tonn</i></th></tr></thead><tbody><tr><td data-text-align="left" data-vertical-align="top">Kristiansand</td><td data-text-align="left" data-vertical-align="top">136</td></tr><tr><td data-text-align="left" data-vertical-align="top">Stavanger/Fiskå</td><td data-text-align="left" data-vertical-align="top">143</td></tr><tr><td data-text-align="left" data-vertical-align="top">Vaksdal</td><td data-text-align="left" data-vertical-align="top">153</td></tr><tr><td data-text-align="left" data-vertical-align="top">Florø</td><td data-text-align="left" data-vertical-align="top">161</td></tr><tr><td data-text-align="left" data-vertical-align="top">Vestnes</td><td data-text-align="left" data-vertical-align="top">167</td></tr><tr><td data-text-align="left" data-vertical-align="top">Buvika/Trondheim</td><td data-text-align="left" data-vertical-align="top">173</td></tr><tr><td data-text-align="left" data-vertical-align="top">Steinkjer</td><td data-text-align="left" data-vertical-align="top">178</td></tr><tr><td data-text-align="left" data-vertical-align="top">Bergneset/Balsfjord</td><td data-text-align="left" data-vertical-align="top">207</td></tr></tbody></table></article></article></li></ul></article></section><section class="section" data-name="kapV" id="kapittel-5" data-lovdata-URL="LTI/forskrift/2001-05-23-548/KAPITTEL_5"><h2>Kap. V. Tilskudd til frakt av importert fôrkorn</h2><article class="legalArticle" data-lovdata-URL="LTI/forskrift/2001-05-23-548/§7" data-name="§7" id="kapittel-5-paragraf-1"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Frakttilskudd til importert fôrkorn</span></h3><article class="legalP" id="kapittel-5-paragraf-1-ledd-1">Frakttilskudd til importert fôrkorn gis til dekning av kostnader for sjøverts frakt av korn fra Stavanger og nordover i underskuddsområdet.</article><article class="legalP" id="kapittel-5-paragraf-1-ledd-2">Frakttilskudd gis pr. tonn importert fôrkorn, ekskl. proteinfôr og oljefrø, som er tolldeklarert til fôr. Frakttilskudd omfatter også importert durra (sorghum), mais og kli. Kun frakt av korn fra utlandet direkte til underskuddsområdet for tilvirking kvalifiserer for tilskudd.</article><article class="legalP" id="kapittel-5-paragraf-1-ledd-3">Det gis ikke frakttilskudd for importert fôrkorn som tas fra overskuddsområdet til underskuddsområdet.</article></article><article class="legalArticle" data-lovdata-URL="LTI/forskrift/2001-05-23-548/§8" data-name="§8" id="kapittel-5-paragraf-2"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Satser for frakttilskudd til importert fôrkorn</span></h3><article class="legalP" id="kapittel-5-paragraf-2-ledd-1"><table><thead><tr><th data-text-align="left" data-vertical-align="top"><i>Til</i></th><th data-text-align="left" data-vertical-align="top"><i>Sats i kr/tonn</i></th></tr></thead><tbody><tr><td data-text-align="left" data-vertical-align="top">Vaksdal</td><td data-text-align="left" data-vertical-align="top">11</td></tr><tr><td data-text-align="left" data-vertical-align="top">Florø</td><td data-text-align="left" data-vertical-align="top">17</td></tr><tr><td data-text-align="left" data-vertical-align="top">Vestnes</td><td data-text-align="left" data-vertical-align="top">22</td></tr><tr><td data-text-align="left" data-vertical-align="top">Buvika/Trondheim</td><td data-text-align="left" data-vertical-align="top">29</td></tr><tr><td data-text-align="left" data-vertical-align="top">Steinkjer</td><td data-text-align="left" data-vertical-align="top">34</td></tr><tr><td data-text-align="left" data-vertical-align="top">Bergneset/Balsfjord</td><td data-text-align="left" data-vertical-align="top">67</td></tr></tbody></table></article></article></section><section class="section" data-name="kapVI" id="kapittel-6" data-lovdata-URL="LTI/forskrift/2001-05-23-548/KAPITTEL_6"><h2>Kap. VI. Tilskudd til frakt av kraftfôr (stedsfrakttilskudd)</h2><article class="legalArticle" data-lovdata-URL="LTI/forskrift/2001-05-23-548/§9" data-name="§9" id="kapittel-6-paragraf-1"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Grunnlag for tildeling av stedsfrakttilskudd</span></h3><article class="legalP" id="kapittel-6-paragraf-1-ledd-1">Registrerte produsenter eller importører av kraftfôr til bruk i husdyrproduksjon ytes tilskudd når fraktsats fra nærmeste basissted overstiger den fastsatte egenfraktandelen. Det ytes ikke tilskudd til frakt av kraftfôr fra underskuddsområdet tilbake til overskuddsområdet.</article><article class="legalP" id="kapittel-6-paragraf-1-ledd-2">Stedsfrakttilskuddet i den enkelte kommune fastsettes på grunnlag av beregninger av kostnader for frakt fra nærmeste basissted til sentrum av kommunen. Dersom kommunen er stor i geografisk utstrekning, eller andre særlige forhold gjør seg gjeldende, kan det fastsettes flere tilskuddssatser innenfor én og samme kommune.</article></article><article class="legalArticle" data-lovdata-URL="LTI/forskrift/2001-05-23-548/§10" data-name="§10" id="kapittel-6-paragraf-2"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Basissteder, egenfraktandel mv.</span></h3><article class="legalP" id="kapittel-6-paragraf-2-ledd-1">Statens landbruksforvaltning fastsetter hvilke steder som skal defineres som basissteder. (Ved ikrafttredelse av denne forskrift utgjør Oslo, Moss/Kambo, Kirkenær, Gran, Stange, Lena, Hokksund, Larvik, Kristiansand, Stavanger/Fiskå, Vaksdal, Florø, Vestnes, Trondheim, Steinkjer og Bergneset basissteder for beregning av stedsfrakttilskudd for kraftfôr.)</article><article class="legalP" id="kapittel-6-paragraf-2-ledd-2">Statens landbruksforvaltning fastsetter størrelsen på egenfraktsoner, egenfraktandel og fraktgrunnlag for beregning av stedsfrakttilskudd.</article><article class="legalP" id="kapittel-6-paragraf-2-ledd-3">Statens landbruksforvaltning utarbeider stedsfraktregulativ fordelt etter kommuner.</article></article></section><section class="section" data-name="kapVII" id="kapittel-7" data-lovdata-URL="LTI/forskrift/2001-05-23-548/KAPITTEL_7"><h2>Kap. VII. Gjennomføringsbestemmelser</h2><article class="legalArticle" data-lovdata-URL="LTI/forskrift/2001-05-23-548/§11" data-name="§11" id="kapittel-7-paragraf-1"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Opplysningsplikt</span></h3><article class="legalP" id="kapittel-7-paragraf-1-ledd-1">Statens landbruksforvaltning kan kreve de opplysninger og den dokumentasjon, herunder regnskapsmateriale, forretningspapirer og liknende dokumenter, som er nødvendig for å behandle søknader, utøve kontroll og forvalte ordningene på en tilfredsstillende måte. Statens landbruksforvaltning kan kreve at opplysningene bekreftes av revisor.</article></article><article class="legalArticle" data-lovdata-URL="LTI/forskrift/2001-05-23-548/§12" data-name="§12" id="kapittel-7-paragraf-2"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Kontroll</span></h3><article class="legalP" id="kapittel-7-paragraf-2-ledd-1">Statens landbruksforvaltning fører kontroll med at bestemmelsene i denne forskriften blir overholdt, og kan herunder foreta stedlig kontroll hos den som mottar tilskudd. Virksomheten plikter å yte bistand ved slik kontroll.</article></article><article class="legalArticle" data-lovdata-URL="LTI/forskrift/2001-05-23-548/§13" data-name="§13" id="kapittel-7-paragraf-3"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Tilbakebetaling</span></h3><article class="legalP" id="kapittel-7-paragraf-3-ledd-1">Feil i utbetalingen eller brudd på bestemmelsene i denne forskrift eller vilkår fastsatt i medhold av den, kan medføre pålegg om tilbakebetaling av tilskudd/trekk i senere tilskudd.</article></article><article class="legalArticle" data-lovdata-URL="LTI/forskrift/2001-05-23-548/§14" data-name="§14" id="kapittel-7-paragraf-4"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Dispensasjon</span></h3><article class="legalP" id="kapittel-7-paragraf-4-ledd-1">Statens landbruksforvaltning kan i særlige tilfeller dispensere fra bestemmelsene i denne forskrift.</article></article><article class="legalArticle" data-lovdata-URL="LTI/forskrift/2001-05-23-548/§15" data-name="§15" id="kapittel-7-paragraf-5"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Klage</span></h3><article class="legalP" id="kapittel-7-paragraf-5-ledd-1">Vedtak fattet i medhold av denne forskriften kan påklages til Landbruksdepartementet etter lov av 10. februar 1967 om behandlingsmåten i forvaltningssaker (forvaltningsloven) kapittel VI.</article></article><article class="legalArticle" data-lovdata-URL="LTI/forskrift/2001-05-23-548/§16" data-name="§16" id="kapittel-7-paragraf-6"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Ikrafttredelse</span></h3><article class="legalP" id="kapittel-7-paragraf-6-ledd-1">Denne forskrift trer i kraft 1. juli 2001. Fra samme dato oppheves forskrift av 30. juni 2000 nr. 704 om frakttilskuddsordninger for korn og kraftfôr under markedsordningen for korn og forskrifter av 22. november 1948 nr. 1 om fraktgodtgjørelse for frakt av såkorn.</article></article></section></main></body></html>