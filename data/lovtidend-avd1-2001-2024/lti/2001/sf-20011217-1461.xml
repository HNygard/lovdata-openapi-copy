<!DOCTYPE html><html lang="no"><head><title>Forskrift om endring i forskrift om måling, avregning og samordnet opptreden ved kraftomsetning og fakturering av nettjenester.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-12-17-1461</dd><dt class="dokid">DokumentID</dt><dd class="dokid">LTI/forskrift/2001-12-17-1461</dd><dt class="ministry">Departement</dt><dd class="ministry"><ul><li>Olje- og energidepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 15</dd><dt class="dateInForce">I kraft fra</dt><dd class="dateInForce">2002-01-01, 2002-10-15</dd><dt class="changesToDocuments">Endrer</dt><dd class="changesToDocuments"><ul><li>forskrift/1999-03-11-301</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>forskrift/1990-12-07-959/§7-1</li><li>lov/1990-06-29-50/§7-6</li></ul></dd><dt class="dateOfPublication">Kunngjort</dt><dd class="dateOfPublication">2001-12-20</dd><dt class="journalNumber">Journalnummer</dt><dd class="journalNumber">2001-1409</dd><dt class="titleShort">Korttittel</dt><dd class="titleShort">Endr. i forskrift om nettjenester</dd><dt class="title">Tittel</dt><dd class="title">Forskrift om endring i forskrift om måling, avregning og samordnet opptreden ved kraftomsetning og fakturering av nettjenester.</dd><dt class="miscInformation">Annet om dokumentet</dt><dd class="miscInformation">Fastsatt av Norges vassdrags- og energidirektorat 17. desember 2001 med hjemmel i forskrift av 7. desember 1990 nr. 959 om produksjon, omforming, overføring, omsetning, fordeling og bruk av energi m.m. (energilovforskriften) § 7-1 og lov av 29. juni 1990 nr. 50 om produksjon, omforming, overføring, omsetning, fordeling og bruk av energi m.m. (energiloven) § 7-6.</dd><dt class="refid">RefID</dt><dd class="refid">forskrift/2001-12-17-1461</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om måling, avregning og samordnet opptreden ved kraftomsetning og fakturering av nettjenester.<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2001-12-17-1461" id="dokument"><h1>Forskrift om endring i forskrift om måling, avregning og samordnet opptreden ved kraftomsetning og fakturering av nettjenester.</h1><section class="section" data-name="kapI" id="kapittel-1" data-lovdata-URL="LTI/forskrift/2001-12-17-1461/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift av 11. mars 1999 nr. 301 om måling, avregning og samordnet opptreden ved kraftomsetning og fakturering av nettjenester gjøres følgende endringer:</article> <article class="defaultP" margin-top="true">§ 1-3 og ny § 1-4 skal lyde:</article> <article class="defaultP" margin-top="true"><strong>§ 1-3.</strong> <i>Definisjoner</i></article><article class="legalP" id="kapittel-1-ledd-2">I denne forskrift forstås med:<p class="leddfortsettelse"><i>Anleggsadresse:</i> adressen til det stedet der anlegg med målepunkt befinner seg.</p></article> <article class="defaultP" margin-top="true"><i>APERAK (Application error and acknowledgement message):</i> Ediel-melding som benyttes for å bekrefte at meldinger er mottatt og at innholdet i meldingen er forstått av mottagende applikasjon. APERAK er definert i en implementasjonsguide som kan fås hos Norges vassdrags- og energidirektorat eller Systemstøtte for Ediel.</article> <article class="defaultP" margin-top="true"><i>Avregningsdata for regulerkraftbalanse:</i> sum per time av den enkelte balanseansvarliges timemålte verdier addert med den enkelte balanseansvarliges volumandel av den justerte innmatingsprofil per time.</article> <article class="defaultP" margin-top="true"><i>Avregningsansvarlig:</i> den som i henhold til energiloven § 4-3 er utpekt som avregningsansvarlig.</article> <article class="defaultP" margin-top="true"><i>Balanseansvarlig:</i> omsetningskonsesjonær som avregnes for regulerkraft i nettselskapets kraftnett. Balanseansvarlig er også sluttbrukere og nettselskaper som er ansvarlig i regulerkraftmarkedet.</article> <article class="defaultP" margin-top="true"><i>CONTRL:</i> EDIFACT-melding som blir brukt til å akseptere eller avvise hele Ediel-utvekslinger, basert på feil i EDIFACT syntaks. CONTRL er definert i funksjonsbeskrivelsen for Ediel som kan fås hos Norges vassdrags- og energidirektorat eller Systemstøtte for Ediel.</article> <article class="defaultP" margin-top="true"><i>Ediel:</i> Standard for elektronisk kommunikasjon tilrettelagt for kraftbransjen.</article> <article class="defaultP" margin-top="true"><i>Husholdning:</i> bruker av elektrisk energi i et målepunkt i fast bopel. Hytter og fritidsboliger regnes ikke som fast bopel.</article> <article class="defaultP" margin-top="true"><i>Innmating:</i> den totale mengde kraft som blir matet inn i et kraftnett.</article> <article class="defaultP" margin-top="true"><i>Innmatingsprofil:</i> kraftinnmatingen time for time.</article> <article class="defaultP" margin-top="true"><i>Justert innmatingsprofil:</i> differansen mellom nettselskapets innmatingsprofil fratrukket nettap og uttak fra de målepunkt som avregnes basert på timemålte verdier.</article> <article class="defaultP" margin-top="true"><i>Leverandør:</i> omsetningskonsesjonær som selger elektrisk energi til sluttbruker. Leverandør er også sluttbrukere som handler i organiserte markeder.</article> <article class="defaultP" margin-top="true"><i>Markedsplasskonsesjonær:</i> Selskap som etter konsesjon for organisert markedsplass forestår organisering eller drift av markedsplass for omsetning av elektrisk energi, jf. energiloven § 4-5.</article> <article class="defaultP" margin-top="true"><i>MSCONS (Metered service consumption report):</i> Ediel-melding som benyttes ved oversendelse av avregningsdata fra nettselskap til kraftleverandør og fra nettselskap til avregningssentralen for regulerkraft. MSCONS er definert i en implementasjonsguide som kan fås hos Norges vassdrags- og energidirektorat eller Systemstøtte for Ediel.</article> <article class="defaultP" margin-top="true"><i>Målepunkt ID:</i> entydig identifikasjon av et målepunkt basert på EAN-standarden Global Service Relation Number (GSRN).</article> <article class="defaultP" margin-top="true"><i>Nettap:</i> det timevise tap av energi i et kraftnett.</article> <article class="defaultP" margin-top="true"><i>Nettselskap:</i> omsetningskonsesjonær som eier overføringsnett eller har ansvar for nettjenester.</article> <article class="defaultP" margin-top="true"><i>Nettjenester:</i> en eller flere av følgende:<ul class="defaultList"><li data-li-identifier="1." data-name="1."><article class="listArticle" id="kapittel-1-ledd-2-punkt-1"><article class="legalP" id="kapittel-1-ledd-2-punkt-1-ledd-1">overføring av kraft, herunder drift, vedlikehold og investering i nettanlegg</article></article></li><li data-li-identifier="2." data-name="2."><article class="listArticle" id="kapittel-1-ledd-2-punkt-2"><article class="legalP" id="kapittel-1-ledd-2-punkt-2-ledd-1">tariffering</article></article></li><li data-li-identifier="3." data-name="3."><article class="listArticle" id="kapittel-1-ledd-2-punkt-3"><article class="legalP" id="kapittel-1-ledd-2-punkt-3-ledd-1">måling, avregning og kundehåndtering</article></article></li><li data-li-identifier="4." data-name="4."><article class="listArticle" id="kapittel-1-ledd-2-punkt-4"><article class="legalP" id="kapittel-1-ledd-2-punkt-4-ledd-1">tilsyn og sikkerhet</article></article></li><li data-li-identifier="5." data-name="5."><article class="listArticle" id="kapittel-1-ledd-2-punkt-5"><article class="legalP" id="kapittel-1-ledd-2-punkt-5-ledd-1">driftskoordinering</article></article></li><li data-li-identifier="6." data-name="6."><article class="listArticle" id="kapittel-1-ledd-2-punkt-6"><article class="legalP" id="kapittel-1-ledd-2-punkt-6-ledd-1">pålagte beredskapstiltak</article></article></li><li data-li-identifier="7." data-name="7."><article class="listArticle" id="kapittel-1-ledd-2-punkt-7"><article class="legalP" id="kapittel-1-ledd-2-punkt-7-ledd-1">pålagt kraftsystemplanlegging.</article></article></li></ul></article> <article class="defaultP" margin-top="true"><i>Organisert marked:</i> marked for omsetning av elektrisk energi som er regulert gjennom energiloven § 4-5.</article> <article class="defaultP" margin-top="true"><i>PRODAT (Product data message):</i> Ediel-melding som benyttes ved utveksling av data mellom nettselskap og leverandør ved leverandørskifte mv. PRODAT er definert i en implementasjonsguide som kan fås hos Norges vassdrags- og energidirektorat, eller Systemstøtte for Ediel.</article> <article class="defaultP" margin-top="true"><i>Prosentfordeling:</i> en prosentvis fordeling av den justerte innmatingsprofil på hver enkelt balanseansvarlig.</article> <article class="defaultP" margin-top="true"><i>Regulerkraftbalanse:</i> avviket mellom innmatet/uttatt kraftvolum og kjøps-/salgsforpliktelser for hver balanseansvarlig.</article> <article class="defaultP" margin-top="true"><i>Regulerkraftmarkedet:</i> marked for å håndtere ubalanse i det norske kraftsystemet i driftstimen.</article> <article class="defaultP" margin-top="true"><i>Sluttbruker:</i> kjøper av elektrisk energi som ikke selger denne videre.</article> <article class="defaultP" margin-top="true"><i>Systemstøtte for Ediel:</i> avregningsansvarlig som i henhold til sin konsesjon forestår drift og vedlikehold av og veiledning om Ediel-meldinger som inngår i denne forskrift.</article> <article class="defaultP" margin-top="true"><strong>§ 1-4.</strong> <i>Elektronisk informasjonsutveksling</i><ul class="defaultList"><li data-li-identifier="a." data-name="a."><article class="listArticle" id="kapittel-1-ledd-2-punkt-8"><span class="miscHeadline"><i>Utvekslingsprotokoll</i></span><article class="legalP" id="kapittel-1-ledd-2-punkt-8-ledd-1">Ediel-meldinger etter denne forskrift skal kunne sendes og mottas på X.400 protokoll. I tillegg kan andre protokoller avtales.</article></article></li><li data-li-identifier="b." data-name="b."><article class="listArticle" id="kapittel-1-ledd-2-punkt-9"><span class="miscHeadline"><i>Kvitteringsmeldinger</i></span><article class="legalP" id="kapittel-1-ledd-2-punkt-9-ledd-1">Kvitteringsmeldingene CONTRL og APERAK skal kunne sendes og mottas. Det skal alltid sendes negativ CONTRL ved feil i EDIFACT syntaks. Det skal alltid sendes negativ APERAK ved feil i Ediel-meldingen. Det skal ikke sendes kvitteringsmelding på mottak av en kvitteringsmelding. På forespørsel skal kvitteringsmelding sendes på mottatte Ediel-meldinger. Kvitteringsmeldinger skal sendes innen én virkedag.</article></article></li><li data-li-identifier="c." data-name="c."><article class="listArticle" id="kapittel-1-ledd-2-punkt-10"><span class="miscHeadline"><i>Systemstøtten for Ediels godkjennelse</i></span><article class="legalP" id="kapittel-1-ledd-2-punkt-10-ledd-1">Det kreves godkjennelse av Systemstøtten for Ediel for å kunne utveksle Ediel-meldinger etter denne forskrift.</article></article></li><li data-li-identifier="d." data-name="d."><article class="listArticle" id="kapittel-1-ledd-2-punkt-11"><span class="miscHeadline"><i>Systemstøtten for Ediels adresseregister</i></span><article class="legalP" id="kapittel-1-ledd-2-punkt-11-ledd-1">Det kreves registrering med oppdatert adresseinformasjon i Systemstøtten for Ediels adresseregister for å kunne utveksle Ediel-meldinger etter denne forskrift.</article></article></li></ul></article> <article class="defaultP" margin-top="true">Kapittel 2 skal lyde:</article> <article class="defaultP" margin-top="true"><i>Kapittel 2. Oppstart og opphør av kraftleveranse, samt skifte av kraftleverandør mv.</i></article> <article class="defaultP" margin-top="true"><strong>§ 2-1.</strong> <i>Oppstart av kraftleveranse ved etablering av nye anlegg, flytting og lignende</i></article><article class="legalP" id="kapittel-1-ledd-3">I de tilfeller sluttbruker har kraftleveringskontrakt med en leverandør som vil levere i det nye målepunktet, kan leverandør sende melding om leveringsstart, sammenlignet § 2-4 (melding om leverandørskifte).</article><article class="legalP" id="kapittel-1-ledd-4">Nettselskapet skal informere sluttbrukere uten kraftleveringskontrakt om hvilke leverandører som leverer kraft i nettområdet eller hvor sluttbrukere kan finne en nøytral oversikt over kraftleverandører.</article> <article class="defaultP" margin-top="true"><strong>§ 2-2.</strong> <i>Gjennomføring av leverandørskifte og leveringsstart</i></article><article class="legalP" id="kapittel-1-ledd-5">Sluttbruker har rett til å bytte kraftleverandør.</article><article class="legalP" id="kapittel-1-ledd-6">Leverandørskifte og leveringsstart skal foregå på mandag. Leveringsperioden til kontrakter om leveranser til sluttbruker skal tilpasses dette.</article><article class="legalP" id="kapittel-1-ledd-7">Mellom kraftleverandør og sluttbruker skal det foreligge en skriftlig kraftleveringskontrakt før melding om leverandørskifte sendes. Kravet om at avtalen skal inngås skriftlig er ikke til hinder for at avtalen inngås ved hjelp av elektronisk kommunikasjon.</article><article class="legalP" id="kapittel-1-ledd-8">Nettselskapet plikter å gjennomføre leverandørskifte når melding i henhold til § 2-4 er mottatt av nettselskapet.</article><article class="legalP" id="kapittel-1-ledd-9">Kraftleverandøren plikter ved forespørsel å forevise kraftleveringskontrakten til nettselskapet.</article> <article class="defaultP" margin-top="true"><strong>§ 2-3.</strong> <i>Særlige vilkår ved inngåelse av kraftleveringskontrakter ved hjelp av elektronisk kommunikasjon</i></article><article class="legalP" id="kapittel-1-ledd-10">Ved inngåelse av kraftleveringskontrakt ved hjelp av elektronisk kommunikasjon, plikter kraftleverandøren å innhente sluttbrukers målepunkt ID, og fødselsdato eller organisasjonsnummer. Kraftleverandøren plikter ved forespørsel å forevise disse opplysningene i tillegg til den elektroniske kraftleveringskontrakten til nettselskapet.</article> <article class="defaultP" margin-top="true"><strong>§ 2-4.</strong> <i>Melding om leverandørskifte</i></article><article class="legalP" id="kapittel-1-ledd-11">Leverandør som skal ta over leveransen skal sende melding om leverandørskifte til nettselskap.</article><article class="legalP" id="kapittel-1-ledd-12">Melding skal være mottatt av nettselskap senest mandag tre uker før leverandørskiftet.</article><article class="legalP" id="kapittel-1-ledd-13">Melding skal inneholde:<ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-13-punkt-1"><article class="legalP" id="kapittel-1-ledd-13-punkt-1-ledd-1">målepunkt ID,</article></article></li><li data-li-identifier="b)" data-name="b)"><article class="listArticle" id="kapittel-1-ledd-13-punkt-2"><article class="legalP" id="kapittel-1-ledd-13-punkt-2-ledd-1">leveringsstart,</article></article></li><li data-li-identifier="c)" data-name="c)"><article class="listArticle" id="kapittel-1-ledd-13-punkt-3"><article class="legalP" id="kapittel-1-ledd-13-punkt-3-ledd-1">sluttbrukers navn og postadresse, og</article></article></li><li data-li-identifier="d)" data-name="d)"><article class="listArticle" id="kapittel-1-ledd-13-punkt-4"><article class="legalP" id="kapittel-1-ledd-13-punkt-4-ledd-1">anleggs- og fakturaadresse, dersom forskjellig fra sluttbrukers postadresse.</article></article></li></ul></article> <article class="defaultP" margin-top="true"><strong>§ 2-5.</strong> <i>Melding om leverandørskifte til leverandør som tar over leveransen</i></article><article class="legalP" id="kapittel-1-ledd-14">Nettselskap skal senest en uke før leverandørskifte sende melding om leverandørskifte til leverandør som tar over leveransen.</article><article class="legalP" id="kapittel-1-ledd-15">Meldingen skal inneholde:<ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-15-punkt-1"><article class="legalP" id="kapittel-1-ledd-15-punkt-1-ledd-1">målepunkt ID,</article></article></li><li data-li-identifier="b)" data-name="b)"><article class="listArticle" id="kapittel-1-ledd-15-punkt-2"><article class="legalP" id="kapittel-1-ledd-15-punkt-2-ledd-1">målernummer,</article></article></li><li data-li-identifier="c)" data-name="c)"><article class="listArticle" id="kapittel-1-ledd-15-punkt-3"><article class="legalP" id="kapittel-1-ledd-15-punkt-3-ledd-1">leveringsstart,</article></article></li><li data-li-identifier="d)" data-name="d)"><article class="listArticle" id="kapittel-1-ledd-15-punkt-4"><article class="legalP" id="kapittel-1-ledd-15-punkt-4-ledd-1">anleggets forventede årsvolum,</article></article></li><li data-li-identifier="e)" data-name="e)"><article class="listArticle" id="kapittel-1-ledd-15-punkt-5"><article class="legalP" id="kapittel-1-ledd-15-punkt-5-ledd-1">hvilken avregningsmetode som benyttes (justert innmatingsprofil eller timemålinger),</article></article></li><li data-li-identifier="f)" data-name="f)"><article class="listArticle" id="kapittel-1-ledd-15-punkt-6"><article class="legalP" id="kapittel-1-ledd-15-punkt-6-ledd-1">prioritet (prioritert eller utkoblbart anlegg),</article></article></li><li data-li-identifier="g)" data-name="g)"><article class="listArticle" id="kapittel-1-ledd-15-punkt-7"><article class="legalP" id="kapittel-1-ledd-15-punkt-7-ledd-1">sluttbrukers navn, postadresse og anleggsadresse,</article></article></li><li data-li-identifier="h)" data-name="h)"><article class="listArticle" id="kapittel-1-ledd-15-punkt-8"><article class="legalP" id="kapittel-1-ledd-15-punkt-8-ledd-1">fakturaadresse, dersom fakturaadresse er forskjellig fra sluttbrukers postadresse,</article></article></li><li data-li-identifier="i)" data-name="i)"><article class="listArticle" id="kapittel-1-ledd-15-punkt-9"><article class="legalP" id="kapittel-1-ledd-15-punkt-9-ledd-1">opplysning om husholdning er pliktig til å betale merverdiavgift.</article></article></li></ul></article><article class="legalP" id="kapittel-1-ledd-16">Dersom målepunktet avregnes etter justert innmatingsprofil, skal meldingen også inneholde:<ul class="defaultList"><li data-li-identifier="j)" data-name="j)"><article class="listArticle" id="kapittel-1-ledd-16-punkt-1"><article class="legalP" id="kapittel-1-ledd-16-punkt-1-ledd-1">måler-/avregningskonstant,</article></article></li><li data-li-identifier="k)" data-name="k)"><article class="listArticle" id="kapittel-1-ledd-16-punkt-2"><article class="legalP" id="kapittel-1-ledd-16-punkt-2-ledd-1">antall siffer i målerens tellerverk,</article></article></li><li data-li-identifier="l)" data-name="l)"><article class="listArticle" id="kapittel-1-ledd-16-punkt-3"><article class="legalP" id="kapittel-1-ledd-16-punkt-3-ledd-1">dato for første periodiske avlesning,</article></article></li><li data-li-identifier="m)" data-name="m)"><article class="listArticle" id="kapittel-1-ledd-16-punkt-4"><article class="legalP" id="kapittel-1-ledd-16-punkt-4-ledd-1">avlesningsfrekvens.</article></article></li></ul></article> <article class="defaultP" margin-top="true"><strong>§ 2-6.</strong> <i>Melding om leverandørskifte til leverandør som avslutter leveransen</i></article><article class="legalP" id="kapittel-1-ledd-17">Nettselskap skal senest en uke før leverandørskifte sende melding om leverandørskifte til leverandør som avslutter leveransen.</article><article class="legalP" id="kapittel-1-ledd-18">Meldingen skal inneholde:<ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-18-punkt-1"><article class="legalP" id="kapittel-1-ledd-18-punkt-1-ledd-1">målepunkt ID,</article></article></li><li data-li-identifier="b)" data-name="b)"><article class="listArticle" id="kapittel-1-ledd-18-punkt-2"><article class="legalP" id="kapittel-1-ledd-18-punkt-2-ledd-1">sluttbrukers navn og postadresse,</article></article></li><li data-li-identifier="c)" data-name="c)"><article class="listArticle" id="kapittel-1-ledd-18-punkt-3"><article class="legalP" id="kapittel-1-ledd-18-punkt-3-ledd-1">sluttdato for leveranse.</article></article></li></ul></article> <article class="defaultP" margin-top="true"><strong>§ 2-7.</strong> <i>Opphør av kraftleveranse</i></article><article class="legalP" id="kapittel-1-ledd-19">Leverandør skal sende melding til nettselskap om opphør av kraftleveranse i de tilfeller opphøret ikke skyldes leverandørskifte. Melding om opphør skal sendes senest mandag to uker før kraftleveranse opphører.</article><article class="legalP" id="kapittel-1-ledd-20">Melding skal inneholde:<ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-20-punkt-1"><article class="legalP" id="kapittel-1-ledd-20-punkt-1-ledd-1">målepunkt ID,</article></article></li><li data-li-identifier="b)" data-name="b)"><article class="listArticle" id="kapittel-1-ledd-20-punkt-2"><article class="legalP" id="kapittel-1-ledd-20-punkt-2-ledd-1">sluttbrukers navn og postadresse, og</article></article></li><li data-li-identifier="c)" data-name="c)"><article class="listArticle" id="kapittel-1-ledd-20-punkt-3"><article class="legalP" id="kapittel-1-ledd-20-punkt-3-ledd-1">dato for kontraktsopphør.</article></article></li></ul></article> <article class="defaultP" margin-top="true"><strong>§ 2-8.</strong> <i>Elektronisk informasjonsutveksling</i></article><article class="legalP" id="kapittel-1-ledd-21">Meldinger i henhold til bestemmelser i dette kapittelet skal oversendes ved hjelp av Ediel-meldingen PRODAT.</article> <article class="defaultP" margin-top="true">§ 3-2 til § 3-8 og nye § 3-9 til § 3-11 skal lyde:</article> <article class="defaultP" margin-top="true"><strong>§ 3-2.</strong> <i>Målepunkt ID</i></article><article class="legalP" id="kapittel-1-ledd-22">Nettselskap skal benytte målepunkt ID for alle målepunkter i nettselskapets nett.</article> <article class="defaultP" margin-top="true"><strong>§ 3-3.</strong> <i>Avlesning av målepunkt</i></article><article class="legalP" id="kapittel-1-ledd-23">Nettselskap har ansvar for at energiforbruk/energiflyt i målepunkt blir målt og avlest.</article><article class="legalP" id="kapittel-1-ledd-24">Alle målepunkter skal avleses minimum en gang i kalenderåret og refereres til mandag. Ved hyppigere avlesning skal også disse avlesninger refereres til mandag.</article><article class="legalP" id="kapittel-1-ledd-25">Målepunkt tilhørende husholdning med forventet årlig strømforbruk høyere enn 8.000 kWh, skal avleses hver tredje, hver andre eller hver måned (periodisk avlesning). Periodisk avlesning skal refereres til mandager. Periodene mellom avlesningene skal være tilnærmet like. Første periodiske avlesning skal foretas første mandag etter årsskiftet.</article><article class="legalP" id="kapittel-1-ledd-26">Målepunkt skal avleses ved leverandørskifter og ved opphør av kraftleveranse.</article><article class="legalP" id="kapittel-1-ledd-27">Målepunkt med forventet årlig energiuttak eller energiinnmating større enn 100.000 kWh skal avleses hver time (timemåling).</article> <article class="defaultP" margin-top="true"><strong>§ 3-4.</strong> <i>Nettselskapets og sluttbrukers adgang til timemåling</i></article><article class="legalP" id="kapittel-1-ledd-28">Sluttbruker kan kreve timemåling.</article><article class="legalP" id="kapittel-1-ledd-29">Nettselskap kan timemåle i alle tilfeller.</article> <article class="defaultP" margin-top="true"><strong>§ 3-5.</strong> <i>Stipulering av målerstand og timeverdier</i></article><article class="legalP" id="kapittel-1-ledd-30">Dersom innhenting av målerstand i henhold til § 3-3 medfører urimelig kostnad eller ulempe for nettselskap kan målerstand stipuleres.</article><article class="legalP" id="kapittel-1-ledd-31">Når nettselskapet ikke kan innhente timeverdier i henhold til § 3-3 femte ledd og § 3-4, stipuleres måleverdiene på bakgrunn av foregående ukes verdier, om ikke nettselskapet og sluttbrukeren blir enige om annet.</article> <article class="defaultP" margin-top="true"><strong>§ 3-6.</strong> <i>Dekning av kostnader ved timemåling</i></article><article class="legalP" id="kapittel-1-ledd-32">Ved timemåling av energiuttak i henhold til § 3-3 femte ledd skal kostnadene dekkes av nettselskapet.</article><article class="legalP" id="kapittel-1-ledd-33">Ved timemåling av energiinnmating i henhold til § 3-3 femte ledd skal kostnadene dekkes av den som forestår energiinnmating.</article><article class="legalP" id="kapittel-1-ledd-34">Dersom sluttbruker krever timemåling i medhold av § 3-4 første ledd kan nettselskapet kreve at sluttbruker dekker merkostnadene forbundet med dette.</article><article class="legalP" id="kapittel-1-ledd-35">Dersom nettselskapet timemåler i henhold til § 3-4 annet ledd, skal nettselskapet dekke merkostnadene forbundet med dette.</article> <article class="defaultP" margin-top="true"><strong>§ 3-7.</strong> <i>Melding med måledata</i></article><article class="legalP" id="kapittel-1-ledd-36">Nettselskapet skal, innen fire uker etter avlesning eller stipulering i henhold til § 3-3 annet, tredje, fjerde og femte ledd og § 3-5, sende melding som inneholder måledata til leverandør som leverer kraft i målepunktet. Ved leverandørskifte skal melding som inneholder måledata sendes både til leverandør som tar over leveransen og til leverandør som avslutter leveransen.</article><article class="legalP" id="kapittel-1-ledd-37">Oversendelse skal inneholde:<ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-37-punkt-1"><article class="legalP" id="kapittel-1-ledd-37-punkt-1-ledd-1">målepunkt ID,</article></article></li><li data-li-identifier="b)" data-name="b)"><article class="listArticle" id="kapittel-1-ledd-37-punkt-2"><article class="legalP" id="kapittel-1-ledd-37-punkt-2-ledd-1">målernummer,</article></article></li><li data-li-identifier="c)" data-name="c)"><article class="listArticle" id="kapittel-1-ledd-37-punkt-3"><article class="legalP" id="kapittel-1-ledd-37-punkt-3-ledd-1">forbrukt volum i målepunktet i avregningsperioden,</article></article></li><li data-li-identifier="d)" data-name="d)"><article class="listArticle" id="kapittel-1-ledd-37-punkt-4"><article class="legalP" id="kapittel-1-ledd-37-punkt-4-ledd-1">angivelse om avregningsdataene er målte eller stipulerte,</article></article></li><li data-li-identifier="e)" data-name="e)"><article class="listArticle" id="kapittel-1-ledd-37-punkt-5"><article class="legalP" id="kapittel-1-ledd-37-punkt-5-ledd-1">avregningsperiodens start- og sluttdato.</article></article></li></ul></article><article class="legalP" id="kapittel-1-ledd-38">Dersom målepunktet avregnes etter justert innmatingsprofil, skal meldingen også inneholde målerstand ved begynnelsen og slutten av avregningsperioden.</article> <article class="defaultP" margin-top="true"><strong>§ 3-8.</strong> <i>Melding med timeverdier til leverandører</i></article><article class="legalP" id="kapittel-1-ledd-39">Nettselskapet skal, innen tre virkedager etter avregningsukens slutt, sende melding til leverandør som inneholder det timevise uttaket i kWh/h for foregående uke for hvert enkelt målepunkt som leverandøren avregnes for i henhold til § 3-3 femte ledd og § 3-4.</article> <article class="defaultP" margin-top="true"><strong>§ 3-9.</strong> <i>Melding om skifte av måler</i></article><article class="legalP" id="kapittel-1-ledd-40">Nettselskap skal innen to uker etter skifte av elektrisitetsmåler sende melding om målerbyttet til kraftleverandøren som leverer kraft til målepunktet.</article><article class="legalP" id="kapittel-1-ledd-41">Meldingen skal inneholde:<ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-41-punkt-1"><article class="legalP" id="kapittel-1-ledd-41-punkt-1-ledd-1">målepunkt ID,</article></article></li><li data-li-identifier="b)" data-name="b)"><article class="listArticle" id="kapittel-1-ledd-41-punkt-2"><article class="legalP" id="kapittel-1-ledd-41-punkt-2-ledd-1">sluttbrukers navn og postadresse,</article></article></li><li data-li-identifier="c)" data-name="c)"><article class="listArticle" id="kapittel-1-ledd-41-punkt-3"><article class="legalP" id="kapittel-1-ledd-41-punkt-3-ledd-1">dato for målerbyttet,</article></article></li><li data-li-identifier="d)" data-name="d)"><article class="listArticle" id="kapittel-1-ledd-41-punkt-4"><article class="legalP" id="kapittel-1-ledd-41-punkt-4-ledd-1">hvilken avregningsmetode som benyttes (justert innmatingsprofil eller timemålinger),</article></article></li><li data-li-identifier="e)" data-name="e)"><article class="listArticle" id="kapittel-1-ledd-41-punkt-5"><article class="legalP" id="kapittel-1-ledd-41-punkt-5-ledd-1">målernummeret til ny måler,</article></article></li><li data-li-identifier="f)" data-name="f)"><article class="listArticle" id="kapittel-1-ledd-41-punkt-6"><article class="legalP" id="kapittel-1-ledd-41-punkt-6-ledd-1">målernummeret til gammel måler.</article></article></li></ul></article><article class="legalP" id="kapittel-1-ledd-42">Dersom målepunktet avregnes etter justert innmatingsprofil, skal meldingen også inneholde:<ul class="defaultList"><li data-li-identifier="g)" data-name="g)"><article class="listArticle" id="kapittel-1-ledd-42-punkt-1"><article class="legalP" id="kapittel-1-ledd-42-punkt-1-ledd-1">måler-/avregningskonstant for ny måler,</article></article></li><li data-li-identifier="h)" data-name="h)"><article class="listArticle" id="kapittel-1-ledd-42-punkt-2"><article class="legalP" id="kapittel-1-ledd-42-punkt-2-ledd-1">antall siffer i den nye målerens telleverk.</article></article></li></ul></article> <article class="defaultP" margin-top="true"><strong>§ 3-10.</strong> <i>Kvalitetssikring</i></article><article class="legalP" id="kapittel-1-ledd-43">Nettselskapet skal kvalitetssikre måleverdiene og håndteringen av disse gjennom hele måleverdikjeden i sitt nett. Kvalitetssikringen skal kunne dokumenteres. Måleverdikjeden omfatter hele den måletekniske installasjonen inkludert elektrisitetsmåler, måletransformatorer og tilkoblingsledere, samt all videre registrering, håndtering, og oversendelse av måleverdier både elektronisk og manuelt til leverandør, sluttbruker og avregningsansvarlig.</article><article class="legalP" id="kapittel-1-ledd-44">Ved brudd på kommunikasjonen med timemåler til sluttbruker benyttes måledata for foregående uke som stipulerte verdier i henhold til § 3-5, om ikke nettselskapet og sluttbrukeren blir enige om annet. Feilen som oppstår skal gjøres opp økonomisk mellom nettselskap og leverandør den første uken etter at kommunikasjonen med måleren er gjenopprettet.</article> <article class="defaultP" margin-top="true"><strong>§ 3-11.</strong> <i>Elektronisk informasjonsutveksling</i></article><article class="legalP" id="kapittel-1-ledd-45">Meldinger i henhold til bestemmelser i dette kapittelet skal oversendes ved hjelp av Ediel-meldingen MSCONS med unntak av § 3-9 som skal oversendes ved hjelp av Ediel-meldingen PRODAT.</article> <article class="defaultP" margin-top="true">§ 4-1 til § 4-8 og ny § 4-9 skal lyde:</article> <article class="defaultP" margin-top="true"><strong>§ 4-1.</strong> <i>Beregning av regulerkraftbalanse</i></article><article class="legalP" id="kapittel-1-ledd-46">Avregningsansvarlig skal beregne regulerkraftbalanse for hver balanseansvarlig.</article><article class="legalP" id="kapittel-1-ledd-47">Regulerkraftbalansen skal beregnes på grunnlag av avregningsdata fra nettselskaper, kjøps-/salgsforpliktelser i organiserte markeder og kjøps-/salgsforpliktelser utenfor organiserte markeder.</article><article class="legalP" id="kapittel-1-ledd-48">Regulerkraftbalansen skal beregnes for hver time og angis med en presisjon tilsvarende kWh/h.</article><article class="legalP" id="kapittel-1-ledd-49">Regulerkraftbalansen skal beregnes for hvert prisområde i regulerkraftmarkedet.</article> <article class="defaultP" margin-top="true"><strong>§ 4-2.</strong> <i>Betalingsforpliktelser og tilgodehavender i regulerkraftmarkedet</i></article><article class="legalP" id="kapittel-1-ledd-50">Avregningsansvarlig skal beregne betalingsforpliktelser eller tilgodehavender for hver enkelt balanseansvarlig på bakgrunn av hver enkelt balanseansvarliges regulerkraftbalanse. Betalingsforpliktelser eller tilgodehavender skal baseres på prisene i regulerkraftmarkedet.</article><article class="legalP" id="kapittel-1-ledd-51">Betalingsforpliktelser eller tilgodehavender skal innen 9 virkedager etter avregningsukens slutt gjøres kjent for hver enkelt balanseansvarlig.</article> <article class="defaultP" margin-top="true"><strong>§ 4-3.</strong> <i>Nettselskapets beregning av avregningsdata for regulerkraftbalanse</i></article><article class="legalP" id="kapittel-1-ledd-52">Nettselskapet skal beregne avregningsdata for regulerkraftbalanse for hver balanseansvarlig.</article><article class="legalP" id="kapittel-1-ledd-53">Nettselskapet har ansvar for at det totale uttaket til og innmatingen fra tilgrensende kraftnett, avregnet uttak/innmating for de enkelte balanseansvarlige i sitt nett og summen av avregnet nettap til enhver tid er i balanse. Dette skal fremgå ved rapportering av avregningsdata til avregningsansvarlig.</article> <article class="defaultP" margin-top="true"><strong>§ 4-4.</strong> <i>Nettselskapets oversendelse av avregningsdata</i></article><article class="legalP" id="kapittel-1-ledd-54">Nettselskapet skal for hver balanseansvarlig i sitt nett sende melding som inneholder avregningsdata for regulerkraftbalanse til avregningsansvarlig.</article><article class="legalP" id="kapittel-1-ledd-55">Nettselskapet skal sende melding til den enkelte balanseansvarlig som inneholder hans avregningsdata for regulerkraftbalanse.</article><article class="legalP" id="kapittel-1-ledd-56">Avregningsdata for regulerkraftbalanse skal oversendes innen tre virkedager etter avregningsukens slutt. Avregningsdata for regulerkraftbalanse skal angis i hele kWh/h.</article> <article class="defaultP" margin-top="true"><strong>§ 4-5.</strong> <i>Kjøps- og salgsforpliktelser i organiserte markeder</i></article><article class="legalP" id="kapittel-1-ledd-57">Markedsplasskonsesjonær skal sende melding til avregningsansvarlig som inneholder oversikt over den enkelte balanseansvarliges kjøps- og salgsforpliktelser i organiserte markeder.</article><article class="legalP" id="kapittel-1-ledd-58">Kjøps- og salgsforpliktelser skal oversendes innen tre dager etter avregningsukens slutt.</article> <article class="defaultP" margin-top="true"><strong>§ 4-6.</strong> <i>Kjøps- og salgsforpliktelser utenfor organiserte markeder</i></article><article class="legalP" id="kapittel-1-ledd-59">Balanseansvarlig skal sende melding til avregningsansvarlig som inneholder oversikt over dennes kjøps- og salgsforpliktelser utenfor organiserte markeder.</article><article class="legalP" id="kapittel-1-ledd-60">Kjøps- og salgsforpliktelser skal angis i hele kWh/h.</article><article class="legalP" id="kapittel-1-ledd-61">Kjøps- og salgsforpliktelser skal oversendes senest tre dager etter avregningsukens slutt.</article> <article class="defaultP" margin-top="true"><strong>§ 4-7.</strong> <i>Avtale om regulerkraftavregning</i></article><article class="legalP" id="kapittel-1-ledd-62">Nettselskap og avregningsansvarlig skal regulere forhold i forbindelse med avregning av regulerkraft i en egen avtale.</article><article class="legalP" id="kapittel-1-ledd-63">Balanseansvarlig og avregningsansvarlig skal regulere forhold i forbindelse med avregning av regulerkraft i en egen avtale.</article><article class="legalP" id="kapittel-1-ledd-64">Leverandører som ikke er balanseansvarlige må være tilknyttet en juridisk enhet som har avtale etter annet ledd.</article><article class="legalP" id="kapittel-1-ledd-65">Avtalene skal ivareta hensynet til et effektivt kraftmarked og likebehandling av partene i markedet. Avregningsansvarlig skal forelegge avtalene for Norges vassdrags- og energidirektorat.</article> <article class="defaultP" margin-top="true"><strong>§ 4-8.</strong> <i>Gebyr</i></article><article class="legalP" id="kapittel-1-ledd-66">Avregningsansvarlig kan ta gebyr av nettselskap og balanseansvarlige for avregning av regulerkraftbalanse.</article><article class="legalP" id="kapittel-1-ledd-67">Systemstøtte for Ediel kan ta gebyr av nettselskap, leverandører og balanseansvarlige for drift og vedlikehold av og veiledning om Ediel-meldinger som inngår i denne forskrift.</article><article class="legalP" id="kapittel-1-ledd-68">Gebyrene skal dekke kostnader ved effektiv drift.</article> <article class="defaultP" margin-top="true"><strong>§ 4-9.</strong> <i>Elektronisk informasjonsutveksling</i></article><article class="legalP" id="kapittel-1-ledd-69">Meldinger i henhold til bestemmelser i dette kapittelet skal oversendes ved hjelp av Ediel-meldingen MSCONS.</article> <article class="defaultP" margin-top="true">§ 5-5 til § 5-7 og ny § 5-8 skal lyde:</article> <article class="defaultP" margin-top="true"><strong>§ 5-5.</strong> <i>Melding med avregningsdata basert på justert innmatingsprofil</i></article><article class="legalP" id="kapittel-1-ledd-70">Nettselskapet skal innen tre virkedager etter avregningsukens slutt sende melding til balanseansvarlig som inneholder det timevise uttaket som er beregnet ved bruk av justert innmatingsprofil. Timevis uttak skal angis i hele kWh/h.</article> <article class="defaultP" margin-top="true"><strong>§ 5-6.</strong> <i>Melding med informasjon om forventet uttak per målepunkt</i></article><article class="legalP" id="kapittel-1-ledd-71">Nettselskapet skal minimum hvert kvartal sende melding til hver enkelt balanseansvarlig om forventet årlig uttak for hvert målepunkt i balanseansvarliges portefølje som inngår i beregningsgrunnlaget for prosentfordelingen (porteføljestatus). Informasjonen skal oversendes balanseansvarlig innen to uker etter kvartalsskifte.</article><article class="legalP" id="kapittel-1-ledd-72">Forventede uttak for hvert målepunkt skal oppgis i hele kWh.</article> <article class="defaultP" margin-top="true"><strong>§ 5-7.</strong> <i>Saldooppgjør</i></article><article class="legalP" id="kapittel-1-ledd-73">Nettselskapet skal gjennomføre et økonomisk oppgjør mellom balanseansvarlige i et kraftnett når avregning baseres på justert innmatingsprofil. Dette oppgjøret skal rette opp avviket mellom beregnet prosentfordeling av den justerte innmatingsprofilen, og virkelig uttak fra målepunktene (saldooppgjør).</article><article class="legalP" id="kapittel-1-ledd-74">Nettselskapet skal føre en konto for hver balanseansvarlig. Kontoen skal oppdateres etter avlesning av målepunkt med et verdsatt avvik mellom målt kraftvolum for hvert målepunkt og hvert målepunkts andel av avregnet kraftvolum basert på justert innmatingsprofil. Avviket skal verdsettes etter områdeprisen på elspotmarkedet veid med den justerte innmatingsprofilen i perioden mellom avlesningene.</article><article class="legalP" id="kapittel-1-ledd-75">Kontoen skal gjøres opp minimum ved hvert årsskifte.</article><article class="legalP" id="kapittel-1-ledd-76">Nettselskapet skal gjøre balanseansvarlige kjent med sine betalingsforpliktelser og tilgodehavender, og på forespørsel grunnlaget for disse, innen seks uker etter årsskifte.</article> <article class="defaultP" margin-top="true"><strong>§ 5-8.</strong> <i>Elektronisk informasjonsutveksling</i></article><article class="legalP" id="kapittel-1-ledd-77">Meldinger i henhold til bestemmelser i dette kapittelet skal oversendes ved hjelp av Ediel-meldingen MSCONS.</article> <article class="defaultP" margin-top="true">Kapitlene 6 og 7 skal lyde:</article> <article class="defaultP" margin-top="true"><i>Kapittel 6. Fakturering av husholdninger</i></article> <article class="defaultP" margin-top="true"><strong>§ 6-1.</strong> <i>Fakturering av husholdninger på bakgrunn av virkelig forbruk</i></article><article class="legalP" id="kapittel-1-ledd-78">Nettselskap har ansvar for at fakturering av husholdninger foregår i henhold til regler i denne forskrift.</article><article class="legalP" id="kapittel-1-ledd-79">Husholdning med forventet årlig strømforbruk større enn 8.000 kWh skal faktureres etterskuddsvis minimum hver tredje måned på bakgrunn av avlesning, jf. § 3-3 tredje ledd. Faktureringsperiodene skal være av tilnærmet lik varighet.</article><article class="legalP" id="kapittel-1-ledd-80">Det kan faktureres på bakgrunn av stipulert forbruk dersom innhenting av målerstand medfører urimelig kostnad eller ulempe for nettselskapet. Det skal opplyses på fakturaen at forbruket er stipulert.</article><article class="legalP" id="kapittel-1-ledd-81">Mellom faktureringene etter annet ledd, kan det etter anmodning fra en husholdning faktureres à konto i tillegg.</article><article class="legalP" id="kapittel-1-ledd-82">Annen faktureringsmåte kan benyttes dersom husholdningens betalingsdyktighet gjør det nødvendig eller forventet årlig strømforbruk er mindre enn 8.000 kWh.</article> <article class="defaultP" margin-top="true"><strong>§ 6-2.</strong> <i>Krav til utforming av faktura til husholdninger</i></article><article class="legalP" id="kapittel-1-ledd-83">Fakturaen skal være oversiktlig og lett å forstå.</article><article class="legalP" id="kapittel-1-ledd-84">Faktura i henhold til § 6-1 annet ledd skal inneholde en grafisk sammenligning av årets forbruk i hver enkelt avregningsperiode med tilsvarende periode foregående år.</article><article class="legalP" id="kapittel-1-ledd-85">Fakturaen skal inneholde Enova SF sitt telefonnummer til gratis telefontjeneste for rådgivning om energisparing og energiomlegging.</article><article class="legalP" id="kapittel-1-ledd-86">Fakturaen skal inneholde oversiktlig informasjon om hvilke opplysninger som må oppgis for å foreta skifte av kraftleverandør, jf. § 2-4 tredje ledd.</article> <article class="defaultP" margin-top="true"><strong>§ 6-3.</strong> <i>Felles fakturering av nettleie og elektrisk energi</i></article><article class="legalP" id="kapittel-1-ledd-87">Ved felles fakturering av nettjenester og elektrisk energi skal fakturering av elektrisk energi skje etter de bestemmelser som gjelder for fakturering av nettjenester.</article><article class="legalP" id="kapittel-1-ledd-88">Det skal fremgå av fakturaen hvem som er selger av nettjenester og hvem som er selger av elektrisk energi.</article> <article class="defaultP" margin-top="true"><i>Kapittel 7. Nøytralitet, informasjon, gebyrer og bortsetting av tjenester</i></article> <article class="defaultP" margin-top="true"><strong>§ 7-1.</strong> <i>Nettselskapets nøytralitet og informasjonsplikt</i></article><article class="legalP" id="kapittel-1-ledd-89">Nettselskapet skal i enhver sammenheng opptre nøytralt overfor kraftleverandører og sluttbrukere, herunder når det gjelder:<ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-89-punkt-1"><article class="legalP" id="kapittel-1-ledd-89-punkt-1-ledd-1">informasjon om leverandører og kraftmarkedet,</article></article></li><li data-li-identifier="b)" data-name="b)"><article class="listArticle" id="kapittel-1-ledd-89-punkt-2"><article class="legalP" id="kapittel-1-ledd-89-punkt-2-ledd-1">håndtering av leverandørskifter,</article></article></li><li data-li-identifier="c)" data-name="c)"><article class="listArticle" id="kapittel-1-ledd-89-punkt-3"><article class="legalP" id="kapittel-1-ledd-89-punkt-3-ledd-1">nyetablering av abonnement,</article></article></li><li data-li-identifier="d)" data-name="d)"><article class="listArticle" id="kapittel-1-ledd-89-punkt-4"><article class="legalP" id="kapittel-1-ledd-89-punkt-4-ledd-1">oversendelse av måledata,</article></article></li><li data-li-identifier="e)" data-name="e)"><article class="listArticle" id="kapittel-1-ledd-89-punkt-5"><article class="legalP" id="kapittel-1-ledd-89-punkt-5-ledd-1">valg av faktureringsrutiner,</article></article></li><li data-li-identifier="f)" data-name="f)"><article class="listArticle" id="kapittel-1-ledd-89-punkt-6"><article class="legalP" id="kapittel-1-ledd-89-punkt-6-ledd-1">avregnings- og faktureringsplikt.</article></article></li></ul></article><article class="legalP" id="kapittel-1-ledd-90">Nettselskapet skal håndtere informasjon på en måte som gjør at enkeltleverandører ikke kan gis konkurransefortrinn.</article><article class="legalP" id="kapittel-1-ledd-91">Nettselskapet skal informere sluttbrukere om relevante forhold knyttet til leverandørskifte, måling og avregning.</article><article class="legalP" id="kapittel-1-ledd-92">Nettselskapet skal på forespørsel oppgi den justerte innmatingsprofilen for siste kalenderår og hvilke leverandører som er balanseansvarlige i nettselskapets kraftnett.</article><article class="legalP" id="kapittel-1-ledd-93">På forespørsel skal nettselskapet stille all pliktig informasjon etter dette kapitlet til disposisjon på et allment brukt elektronisk format, dersom informasjonen er lagret elektronisk.</article> <article class="defaultP" margin-top="true"><strong>§ 7-2.</strong> <i>Historiske forbruksdata</i></article><article class="legalP" id="kapittel-1-ledd-94">Nettselskapet skal på forespørsel stille historiske forbruksdata til sluttbrukeres disposisjon.</article><article class="legalP" id="kapittel-1-ledd-95">Nettselskapet kan kreve dekning av kostnadene ved å stille forbruksdata til sluttbrukers disposisjon.</article> <article class="defaultP" margin-top="true"><strong>§ 7-3.</strong> <i>Gebyrer</i></article><article class="legalP" id="kapittel-1-ledd-96">Nettselskapet skal for tjenester beskrevet i disse forskrifter ikke kreve gebyrer eller betaling ut over vanlig tariff, om ikke annet fremgår av den enkelte bestemmelsen.</article> <article class="defaultP" margin-top="true"><strong>§ 7-4.</strong> <i>Bortsetting av tjenester</i></article><article class="legalP" id="kapittel-1-ledd-97">Nettselskapet kan overlate til tredjepart å utføre tjenester beskrevet i denne forskriften.</article> <article class="defaultP" margin-top="true">Ny § 8-1a skal lyde:</article> <article class="defaultP" margin-top="true"><strong>§ 8-1a.</strong> <i>Rasjonering</i></article><article class="legalP" id="kapittel-1-ledd-98">Når departementet har iverksatt rasjonering i medhold av § 5A-2 i energiloven, kan rasjoneringsmyndigheten fravike bestemmelser gitt i denne forskriften, herunder gi de pålegg som sikrer at kraftrasjonering blir gjennomført på en samfunnsmessig rasjonell måte, slik at energien blir best mulig utnyttet ut fra hensynet til allmenne og private interesser.</article> <article class="defaultP" margin-top="true">§ 8-5 skal lyde:</article> <article class="defaultP" margin-top="true"><strong>§ 8-5.</strong> <i>Overgangsbestemmelser</i></article><article class="legalP" id="kapittel-1-ledd-99">Inntil 1. juni 2002 kan målernummer oppgis i stedet for målepunkt ID i henhold til § 2-4 tredje ledd bokstav a.</article><article class="legalP" id="kapittel-1-ledd-100">Inntil 1. juni 2002 kan nettselskapene benytte egendefinerte målepunkt ID i henhold til § 3-2.</article><article class="legalP" id="kapittel-1-ledd-101">Inntil 1. januar 2003 skal avregningsdata for regulerkraftbalanse angis i MWh/h med en desimal i henhold til § 4-1 tredje ledd, § 4-4 tredje ledd og § 4-6 annet ledd.</article><article class="legalP" id="kapittel-1-ledd-102">Inntil 1. januar 2004 er fristen for retur av APERAK-meldingen fem virkedager i henhold til § 1-4 bokstav b.</article><article class="legalP" id="kapittel-1-ledd-103">Inntil 1. januar 2004 gjelder plikten til å avlese målepunkt hver time kun målepunkt med forventet årlig energiuttak eller energiinnmating større enn 400.000 kWh , jf. § 3-3 femte ledd.</article></section><section class="section" data-name="kapII" id="kapittel-2" data-lovdata-URL="LTI/forskrift/2001-12-17-1461/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft 1. januar 2002, med unntak av § 1-4 første ledd bokstav b som trer i kraft 15. oktober 2002.</article></section></main></body></html>