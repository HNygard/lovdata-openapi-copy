<!DOCTYPE html><html lang="no"><head><title>Forskrift om kontrollkomité for børser.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-04-02-364</dd><dt class="dokid">DokumentID</dt><dd class="dokid">LTI/forskrift/2001-04-02-364</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 4</dd><dt class="dateInForce">I kraft fra</dt><dd class="dateInForce">2001-04-02</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2000-11-17-80/§3-3</li></ul></dd><dt class="dateOfPublication">Kunngjort</dt><dd class="dateOfPublication">2001-04-20</dd><dt class="journalNumber">Journalnummer</dt><dd class="journalNumber">2001-0409</dd><dt class="titleShort">Korttittel</dt><dd class="titleShort">Forskrift om kontrollkomité for børser</dd><dt class="title">Tittel</dt><dd class="title">Forskrift om kontrollkomité for børser.</dd><dt class="miscInformation">Annet om dokumentet</dt><dd class="miscInformation">Fastsatt av Kredittilsynet 2. april 2001 med hjemmel i lov av 17. november 2000 nr. 80 om børsvirksomhet m.m. (børsloven) § 3-3 sjette punktum.</dd><dt class="refid">RefID</dt><dd class="refid">forskrift/2001-04-02-364</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om kontrollkomité for børser.<ul class="tocSubUl"><li>§ 1. Forskriftens virkeområde, definisjoner</li><li>§ 2. Valg av kontrollkomité</li><li>§ 3. Krav til kontrollkomiteens medlemmer</li><li>§ 4. Oppgaver m.m.</li><li>§ 5. Eksterne rådgivere</li><li>§ 6. Rapportering</li><li>§ 7. Dispensasjon</li><li>§ 8. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2001-04-02-364" id="dokument"><h1>Forskrift om kontrollkomité for børser.</h1><article class="legalArticle" data-lovdata-URL="LTI/forskrift/2001-04-02-364/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Forskriftens virkeområde, definisjoner</span></h2><article class="legalP" id="paragraf-1-ledd-1">Forskriften gjelder for foretak med konsesjon etter børsloven til å drive virksomhet som børs.</article></article><article class="legalArticle" data-lovdata-URL="LTI/forskrift/2001-04-02-364/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Valg av kontrollkomité</span></h2><article class="legalP" id="paragraf-2-ledd-1">Kontrollkomiteens formann og øvrige medlemmer velges av generalforsamlingen for en periode på to år. Ved første valg velges halvparten av medlemmene for en periode på ett år. Dersom antallet medlemmer ikke er delelig med to velges flertallet av medlemmene for to år, og ett medlem mindre enn flertallet for en periode av ett år.</article><article class="legalP" id="paragraf-2-ledd-2">Kontrollkomiteen er vedtaksfør når minst halvparten av medlemmene er til stede.</article></article><article class="legalArticle" data-lovdata-URL="LTI/forskrift/2001-04-02-364/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Krav til kontrollkomiteens medlemmer</span></h2><article class="legalP" id="paragraf-3-ledd-1">Kontrollkomiteen skal bestå av minst tre personer. Medlemmene må ikke inneha slike stillinger eller verv at det er egnet til å svekke tilliten til komiteens integritet og løpende arbeid. Ansatte og tillitsvalgte i børs og i foretak i samme konsern som børs, samt nærstående til disse, kan ikke sitte i kontrollkomiteen. Tilsvarende gjelder eiere med betydelig eierandel i børs, deres ansatte og tillitsvalgte, samt nærstående til disse.</article><article class="legalP" id="paragraf-3-ledd-2">Børsloven § 3-2 annet ledd gjelder tilsvarende for komiteens medlemmer så langt den passer. Ved valg av komitémedlemmer skal det også legges særlig vekt på at komiteen tilføres den nødvendige kompetanse, herunder teknisk, økonomisk og juridisk kompetanse.</article><article class="legalP" id="paragraf-3-ledd-3">Med nærstående menes personer med slik tilknytning som nevnt i børsloven § 4-3 første ledd bokstav a) og b).</article><article class="legalP" id="paragraf-3-ledd-4">Med betydelig eierandel menes eiere som nevnt i § 4-1 annet ledd og eiere med tillatelse til å eie aksjer utover den alminnelige eiergrense i § 4-1 første ledd.</article></article><article class="legalArticle" data-lovdata-URL="LTI/forskrift/2001-04-02-364/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Oppgaver m.m.</span></h2><article class="legalP" id="paragraf-4-ledd-1">Kontrollkomiteen har de arbeidsoppgaver som følger av børsloven § 3-3, herunder å forvisse seg om at systemene som nevnt i børsloven § 5-1 annet ledd er forsvarlige i forhold til de behov markedet og virksomheten til enhver tid fordrer. Komiteen skal også påse at børsens markedsovervåkning, jf. lovens § 5-11, er organisert slik at det sikrer markedsovervåkningens integritet og uavhengighet og for øvrig er organisert i samsvar med kravene i forskrift av 30. mars 2001 nr. 319 om markedsovervåkning. Komiteen skal også se til at markedsovervåkningen tilføres de nødvendige ressurser.</article><article class="legalP" id="paragraf-4-ledd-2">Styret og administrerende direktør skal sørge for at komiteen får den informasjon den trenger for å kunne utføre sine oppgaver etter nærmere retningslinjer fra komiteen. Komiteen har rett til å gjøre seg kjent med all foreliggende informasjon om foretakets virksomhet. Komiteen kan iverksette undersøkelser der den finner dette nødvendig, herunder til dette å engasjere eksterne rådgivere.</article><article class="legalP" id="paragraf-4-ledd-3">Børs skal straks stille til rådighet for kontrollkomiteen det personell og de ressurser den trenger til sitt arbeid og sine undersøkelser.</article></article><article class="legalArticle" data-lovdata-URL="LTI/forskrift/2001-04-02-364/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Eksterne rådgivere</span></h2><article class="legalP" id="paragraf-5-ledd-1">Før kontrollkomiteen engasjerer eksterne rådgivere skal komiteen forsikre seg om at rådgiveren gjøres kjent med, og skriftlig avgir erklæring om taushetsplikt som i børsloven § 3-6 første til tredje ledd. Videre skal rådgiveren gjøres kjent med bestemmelsene i forskriften § 3 og børsloven § 3-7, og skriftlig avgi erklæring om at vedkommende ikke er i noen slik stilling.</article></article><article class="legalArticle" data-lovdata-URL="LTI/forskrift/2001-04-02-364/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Rapportering</span></h2><article class="legalP" id="paragraf-6-ledd-1">Kontrollkomiteen skal hvert år gi melding til generalforsamlingen og Kredittilsynet om sitt arbeid. Får komiteens medlemmer kjennskap til at det kan foreligge betydelige forsømmelser, feil eller misligheter av større betydning eller rekkevidde, eller at det kan være fare for børsens likviditets- eller kapitalsituasjon, skal komiteen eller det enkelte medlemmet straks varsle Kredittilsynet.</article></article><article class="legalArticle" data-lovdata-URL="LTI/forskrift/2001-04-02-364/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Dispensasjon</span></h2><article class="legalP" id="paragraf-7-ledd-1">Kredittilsynet kan i særlige tilfelle dispensere fra reglene i denne forskriften § 2 og § 3.</article></article><article class="legalArticle" data-lovdata-URL="LTI/forskrift/2001-04-02-364/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse</span></h2><article class="legalP" id="paragraf-8-ledd-1">Forskriften trer i kraft straks.</article></article></main></body></html>