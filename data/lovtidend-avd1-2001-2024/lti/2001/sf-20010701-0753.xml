<!DOCTYPE html><html lang="no"><head><title>Forskrift om sikkerhetsgraderte anskaffelser.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-07-01-753</dd><dt class="dokid">DokumentID</dt><dd class="dokid">LTI/forskrift/2001-07-01-753</dd><dt class="ministry">Departement</dt><dd class="ministry"><ul><li>Forsvarsdepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 9</dd><dt class="dateInForce">I kraft fra</dt><dd class="dateInForce">2001-07-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1998-03-20-10/§29</li><li>forskrift/2001-06-29-721</li></ul></dd><dt class="dateOfPublication">Kunngjort</dt><dd class="dateOfPublication">2001-07-06</dd><dt class="journalNumber">Journalnummer</dt><dd class="journalNumber">2001-0823</dd><dt class="titleShort">Korttittel</dt><dd class="titleShort">Forskrift om sikkerhetsgraderte anskaffelser</dd><dt class="title">Tittel</dt><dd class="title">Forskrift om sikkerhetsgraderte anskaffelser.</dd><dt class="miscInformation">Annet om dokumentet</dt><dd class="miscInformation">Fastsatt av Forsvarsdepartementet 1. juli 2001 med hjemmel i kgl.res. av 29. juni 2001 nr. 721, jf. lov av 20. mars 1998 nr. 10 om forebyggende sikkerhetstjeneste (sikkerhetsloven) § 29.</dd><dt class="refid">RefID</dt><dd class="refid">forskrift/2001-07-01-753</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om sikkerhetsgraderte anskaffelser.<ul class="tocSubUl"><li>Kapittel 1. Alminnelige bestemmelser<ul class="tocSubUl"><li>§ 1-1. Formål og virkeområde</li><li>§ 1-2. Definisjoner</li></ul></li><li>Kapittel 2. Sikkerhetsmessige krav til anskaffelsen<ul class="tocSubUl"><li>§ 2-1. Vurdering av sikkerhetsgradering</li><li>§ 2-2. Graderingsspesifikasjon</li><li>§ 2-3. Utvelgelse av leverandør</li><li>§ 2-4. Utlevering og tilvirkning av skjermingsverdig informasjon i forhold til leverandør</li><li>§ 2-5. Sikkerhetsavtale</li><li>§ 2-6. Tilbakelevering av skjermingsverdig informasjon fra leverandør</li><li>§ 2-7. Gjennomføring av sikkerhetstiltak hos leverandøren</li></ul></li><li>Kapittel 3. Leverandørklarering<ul class="tocSubUl"><li>§ 3-1. Vurderingsgrunnlag for leverandørklarering</li><li>§ 3-2. Gjennomføring av leverandørklarering</li><li>§ 3-3. Bortfall og tilbakekallelse av leverandørklarering</li></ul></li><li>Kapittel 4. Internasjonale sikkerhetsgraderte anskaffelser<ul class="tocSubUl"><li>§ 4-1. Anskaffelse fra norsk leverandør til utlandet eller internasjonal organisasjon</li><li>§ 4-2. Anskaffelse fra utenlandsk leverandør til norsk anskaffelsesmyndighet</li><li>§ 4-3. Besøksprosedyrer for adgang</li></ul></li><li>Kapittel 5. Insolvens, gjeldsforhandling og konkurs<ul class="tocSubUl"><li>§ 5-1. Prosedyrer og tiltak ved insolvens og gjeldsforhandling</li><li>§ 5-2. Prosedyrer og tiltak ved konkurs</li><li>§ 5-3. Varsling til tilsynsmyndigheten og pålegg om ytterligere sikkerhetstiltak</li></ul></li><li>Kapittel 6. Administrative bestemmelser og ikrafttredelse<ul class="tocSubUl"><li>§ 6-1. Register over leverandører</li><li>§ 6-2. Omkostninger</li><li>§ 6-3. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2001-07-01-753" id="dokument"><h1>Forskrift om sikkerhetsgraderte anskaffelser.</h1><section class="section" data-name="kap1" id="kapittel-1" data-lovdata-URL="LTI/forskrift/2001-07-01-753/KAPITTEL_1"><h2>Kapittel 1. Alminnelige bestemmelser</h2><article class="legalArticle" data-lovdata-URL="LTI/forskrift/2001-07-01-753/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Formål og virkeområde</span></h3><article class="legalP" id="kapittel-1-paragraf-1-ledd-1">Forskriften har samme formål og virkeområde som sikkerhetsloven.</article><article class="legalP" id="kapittel-1-paragraf-1-ledd-2">Bestemmelsene i forskriften som gjelder for leverandører gjelder tilsvarende for underleverandører.</article><article class="legalP" id="kapittel-1-paragraf-1-ledd-3">For en leverandør som er en fysisk person gjelder forskriften så langt den passer.</article></article><article class="legalArticle" data-lovdata-URL="LTI/forskrift/2001-07-01-753/§1-2" data-name="§1-2" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-2-ledd-1">I forskriften forstås med:<ul class="defaultList"><li data-li-identifier="1." data-name="1."><article class="listArticle" id="kapittel-1-paragraf-2-ledd-1-punkt-1"><article class="legalP" id="kapittel-1-paragraf-2-ledd-1-punkt-1-ledd-1"><i>Leverandør;</i> et rettssubjekt som ikke er forvaltningsorgan og som leverer varer eller tjenester i forbindelse med en sikkerhetsgradert anskaffelse.</article></article></li><li data-li-identifier="2." data-name="2."><article class="listArticle" id="kapittel-1-paragraf-2-ledd-1-punkt-2"><article class="legalP" id="kapittel-1-paragraf-2-ledd-1-punkt-2-ledd-1"><i>Underleverandør;</i> den som forestår leveranser til leverandøren i forbindelse med en sikkerhetsgradert anskaffelse.</article></article></li><li data-li-identifier="3." data-name="3."><article class="listArticle" id="kapittel-1-paragraf-2-ledd-1-punkt-3"><article class="legalP" id="kapittel-1-paragraf-2-ledd-1-punkt-3-ledd-1"><i>Graderingsspesifikasjon;</i> en spesifisert liste over hvilke sikkerhetsgraderinger anskaffelsen omfatter, jf. sikkerhetsloven § 27 andre ledd bokstav a.</article></article></li></ul></article><article class="legalP" id="kapittel-1-paragraf-2-ledd-2">For øvrig gjelder definisjonene i sikkerhetsloven § 3.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2001-07-01-753/KAPITTEL_2"><h2>Kapittel 2. Sikkerhetsmessige krav til anskaffelsen</h2><article class="legalArticle" data-lovdata-URL="LTI/forskrift/2001-07-01-753/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Vurdering av sikkerhetsgradering</span></h3><article class="legalP" id="kapittel-2-paragraf-1-ledd-1">Ved anskaffelse av varer og tjenester skal anskaffelsesmyndigheten vurdere behovet for å sikkerhetsgradere anskaffelsen eller deler av den. Dersom anskaffelsesmyndigheten er en annen virksomhet enn den som skal bruke varen eller tjenesten, er det bruker som skal foreta vurderingen. Det skal i vurderingen tas stilling til om anskaffelsen vil innebære utlevering av skjermingsverdig informasjon til leverandøren, om leverandøren får behov for å tilvirke skjermingsverdig informasjon, eller om informasjon om selve anskaffelsen må sikkerhetsgraderes.</article></article><article class="legalArticle" data-lovdata-URL="LTI/forskrift/2001-07-01-753/§2-2" data-name="§2-2" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Graderingsspesifikasjon</span></h3><article class="legalP" id="kapittel-2-paragraf-2-ledd-1">Dersom en vurdering som nevnt i § 2-1 går ut på at det er behov for å sikkerhetsgradere anskaffelsen eller deler av den, skal virksomheten som skal bruke varen eller tjenesten utarbeide graderingsspesifikasjon.</article><article class="legalP" id="kapittel-2-paragraf-2-ledd-2">Dersom flere virksomheter er brukere, skal den enkelte virksomhet utarbeide graderingsspesifikasjon for eget bruksområde. Anskaffelsesmyndigheten skal utarbeide graderingsspesifikasjon for områder som er felles for brukerne.</article><article class="legalP" id="kapittel-2-paragraf-2-ledd-3">Graderingsspesifikasjonen skal godkjennes av den virksomhet som skal bruke varen eller tjenesten. Dersom bruker er en annen virksomhet enn anskaffelsesmyndigheten, skal graderingsspesifikasjonen i tillegg godkjennes av anskaffelsesmyndigheten. Dersom brukeren og anskaffelsesmyndigheten ikke kommer til enighet, skal saken fremmes til NSM for avgjørelse.</article><article class="legalP" id="kapittel-2-paragraf-2-ledd-4">Spesifikasjonen skal som minimum inneholde opplysninger om graderingsnivåene for følgende deler av anskaffelsen:<ul class="defaultList"><li data-li-identifier="1." data-name="1."><article class="listArticle" id="kapittel-2-paragraf-2-ledd-4-punkt-1"><article class="legalP" id="kapittel-2-paragraf-2-ledd-4-punkt-1-ledd-1">Anbudsdokumenter.</article></article></li><li data-li-identifier="2." data-name="2."><article class="listArticle" id="kapittel-2-paragraf-2-ledd-4-punkt-2"><article class="legalP" id="kapittel-2-paragraf-2-ledd-4-punkt-2-ledd-1">Kontrakten, kontraktsvilkår og kontraktsinngåelse.</article></article></li><li data-li-identifier="3." data-name="3."><article class="listArticle" id="kapittel-2-paragraf-2-ledd-4-punkt-3"><article class="legalP" id="kapittel-2-paragraf-2-ledd-4-punkt-3-ledd-1">Tegninger og kravspesifikasjoner.</article></article></li><li data-li-identifier="4." data-name="4."><article class="listArticle" id="kapittel-2-paragraf-2-ledd-4-punkt-4"><article class="legalP" id="kapittel-2-paragraf-2-ledd-4-punkt-4-ledd-1">Informasjon om enkeltkomponenter, faser, trinn ved anlegg og sammenstilling av enkeltkomponenter frem til endelig produkt.</article></article></li><li data-li-identifier="5." data-name="5."><article class="listArticle" id="kapittel-2-paragraf-2-ledd-4-punkt-5"><article class="legalP" id="kapittel-2-paragraf-2-ledd-4-punkt-5-ledd-1">Andre aktuelle data, herunder eventuelle tekst- og ytelsesdata og lignende.</article></article></li><li data-li-identifier="6." data-name="6."><article class="listArticle" id="kapittel-2-paragraf-2-ledd-4-punkt-6"><article class="legalP" id="kapittel-2-paragraf-2-ledd-4-punkt-6-ledd-1">Det endelige resultat.</article></article></li></ul></article></article><article class="legalArticle" data-lovdata-URL="LTI/forskrift/2001-07-01-753/§2-3" data-name="§2-3" id="kapittel-2-paragraf-3"><h3 class="legalArticleHeader"><span class="legalArticleValue">§ 2-3</span>. <span class="legalArticleTitle">Utvelgelse av leverandør</span></h3><article class="legalP" id="kapittel-2-paragraf-3-ledd-1">Utvelgelse av leverandør for sikkerhetsgradert anskaffelse skal skje i samsvar med de alminnelige bestemmelser som gjelder for forvaltningens anskaffelsesvirksomhet.</article><article class="legalP" id="kapittel-2-paragraf-3-ledd-2">Anskaffelsesmyndigheten skal ved anbudsinnbydelse begrense spredningen av skjermingsverdig informasjon til det som er høyst nødvendig.</article><article class="legalP" id="kapittel-2-paragraf-3-ledd-3">Anskaffelsesmyndigheten skal orientere aktuelle leverandører om hvilke sikkerhetsmessige krav som stilles i forbindelse med utførelsen av den sikkerhetsgraderte anskaffelsen.</article></article><article class="legalArticle" data-lovdata-URL="LTI/forskrift/2001-07-01-753/§2-4" data-name="§2-4" id="kapittel-2-paragraf-4"><h3 class="legalArticleHeader"><span class="legalArticleValue">§ 2-4</span>. <span class="legalArticleTitle">Utlevering og tilvirkning av skjermingsverdig informasjon i forhold til leverandør</span></h3><article class="legalP" id="kapittel-2-paragraf-4-ledd-1">Skjermingsverdig informasjon kan utleveres til eller tilvirkes av en leverandør dersom følgende vilkår er oppfylt:<ul class="defaultList"><li data-li-identifier="1." data-name="1."><article class="listArticle" id="kapittel-2-paragraf-4-ledd-1-punkt-1"><article class="legalP" id="kapittel-2-paragraf-4-ledd-1-punkt-1-ledd-1">Det er behov for en sikkerhetsgradert anskaffelse,</article></article></li><li data-li-identifier="2." data-name="2."><article class="listArticle" id="kapittel-2-paragraf-4-ledd-1-punkt-2"><article class="legalP" id="kapittel-2-paragraf-4-ledd-1-punkt-2-ledd-1">leverandøren om nødvendig innehar leverandørklarering, jf. sikkerhetsloven § 28,</article></article></li><li data-li-identifier="3." data-name="3."><article class="listArticle" id="kapittel-2-paragraf-4-ledd-1-punkt-3"><article class="legalP" id="kapittel-2-paragraf-4-ledd-1-punkt-3-ledd-1">sikkerhetsavtale er inngått,</article></article></li><li data-li-identifier="4." data-name="4."><article class="listArticle" id="kapittel-2-paragraf-4-ledd-1-punkt-4"><article class="legalP" id="kapittel-2-paragraf-4-ledd-1-punkt-4-ledd-1">leverandøren er kjent med aktuelle sikkerhetsbestemmelser,</article></article></li><li data-li-identifier="5." data-name="5."><article class="listArticle" id="kapittel-2-paragraf-4-ledd-1-punkt-5"><article class="legalP" id="kapittel-2-paragraf-4-ledd-1-punkt-5-ledd-1">personellet leverandøren skal benytte er autorisert og eventuelt sikkerhetsklarert i samsvar med sikkerhetsloven § 19,</article></article></li><li data-li-identifier="6." data-name="6."><article class="listArticle" id="kapittel-2-paragraf-4-ledd-1-punkt-6"><article class="legalP" id="kapittel-2-paragraf-4-ledd-1-punkt-6-ledd-1">det ikke foreligger opplysninger som gjør det tvilsomt om leverandøren er sikkerhetsmessig skikket, og</article></article></li><li data-li-identifier="7." data-name="7."><article class="listArticle" id="kapittel-2-paragraf-4-ledd-1-punkt-7"><article class="legalP" id="kapittel-2-paragraf-4-ledd-1-punkt-7-ledd-1">firmaattest foreligger fra foretaksregisteret eller enhetsregisteret for kontroll av identitet og grunnleggende opplysninger om leverandøren.</article></article></li></ul></article><article class="legalP" id="kapittel-2-paragraf-4-ledd-2">Første ledd gjelder ikke dersom det ikke skal oppbevares skjermingsverdig informasjon i leverandørens lokaliteter.</article><article class="legalP" id="kapittel-2-paragraf-4-ledd-3">Innehar leverandøren leverandørklarering i forbindelse med oppdrag for flere anskaffelsesmyndigheter, skal NSM utpeke en bestemt anskaffelsesmyndighet som skal være sikkerhetsmessig ansvarlig overfor leverandøren.</article><article class="legalP" id="kapittel-2-paragraf-4-ledd-4">Dersom en leverandør som har leverandørklarering for en pågående anskaffelse benyttes for en ny sikkerhetsgradert anskaffelse, skal det fattes ny avgjørelse om leverandørklarering. Før ny avgjørelse om leverandørklarering fattes skal egenopplysninger oppdateres og eventuelle ytterligere opplysninger innhentes i samsvar med § 3-2 første og andre ledd.</article></article><article class="legalArticle" data-lovdata-URL="LTI/forskrift/2001-07-01-753/§2-5" data-name="§2-5" id="kapittel-2-paragraf-5"><h3 class="legalArticleHeader"><span class="legalArticleValue">§ 2-5</span>. <span class="legalArticleTitle">Sikkerhetsavtale</span></h3><article class="legalP" id="kapittel-2-paragraf-5-ledd-1">Sikkerhetsavtalen skal henvise til denne forskrift og sikkerhetsloven, og skal som minimum regulere forhold vedrørende<ul class="defaultList"><li data-li-identifier="1." data-name="1."><article class="listArticle" id="kapittel-2-paragraf-5-ledd-1-punkt-1"><article class="legalP" id="kapittel-2-paragraf-5-ledd-1-punkt-1-ledd-1">prosjektets navn og sikkerhetsgradering med graderingsspesifikasjon vedlagt,</article></article></li><li data-li-identifier="2." data-name="2."><article class="listArticle" id="kapittel-2-paragraf-5-ledd-1-punkt-2"><article class="legalP" id="kapittel-2-paragraf-5-ledd-1-punkt-2-ledd-1">innhenting av taushetserklæring fra personell hos leverandøren som kan få tilgang til skjermingsverdig informasjon,</article></article></li><li data-li-identifier="3." data-name="3."><article class="listArticle" id="kapittel-2-paragraf-5-ledd-1-punkt-3"><article class="legalP" id="kapittel-2-paragraf-5-ledd-1-punkt-3-ledd-1">utlevering og bekjentgjøring av skjermingsverdig informasjon til tredjepart, herunder til underleverandører, konsulenter, målgrupper for markedsføring og media,</article></article></li><li data-li-identifier="4." data-name="4."><article class="listArticle" id="kapittel-2-paragraf-5-ledd-1-punkt-4"><article class="legalP" id="kapittel-2-paragraf-5-ledd-1-punkt-4-ledd-1">forvaltning av skjermingsverdig informasjon, herunder eventuell godkjenning for bruk av informasjonssystemer og tilbakelevering av lagringsmedium,</article></article></li><li data-li-identifier="5." data-name="5."><article class="listArticle" id="kapittel-2-paragraf-5-ledd-1-punkt-5"><article class="legalP" id="kapittel-2-paragraf-5-ledd-1-punkt-5-ledd-1">omkostninger ved sikkerhetstiltak,</article></article></li><li data-li-identifier="6." data-name="6."><article class="listArticle" id="kapittel-2-paragraf-5-ledd-1-punkt-6"><article class="legalP" id="kapittel-2-paragraf-5-ledd-1-punkt-6-ledd-1">flytting av lokaliteter som krever ny sikkerhetsmessig godkjenning,</article></article></li><li data-li-identifier="7." data-name="7."><article class="listArticle" id="kapittel-2-paragraf-5-ledd-1-punkt-7"><article class="legalP" id="kapittel-2-paragraf-5-ledd-1-punkt-7-ledd-1">endringer i styre, endring av daglig leder og endring av firmanavn med videre,</article></article></li><li data-li-identifier="8." data-name="8."><article class="listArticle" id="kapittel-2-paragraf-5-ledd-1-punkt-8"><article class="legalP" id="kapittel-2-paragraf-5-ledd-1-punkt-8-ledd-1">tilbakelevering av skjermingsverdig informasjon ved utløp av en eventuell anbudsfrist og ved det sikkerhetsgraderte oppdragets slutt,</article></article></li><li data-li-identifier="9." data-name="9."><article class="listArticle" id="kapittel-2-paragraf-5-ledd-1-punkt-9"><article class="legalP" id="kapittel-2-paragraf-5-ledd-1-punkt-9-ledd-1">rutiner for varsling og tiltak ved insolvens, gjeldsforhandling og konkurs,</article></article></li><li data-li-identifier="10." data-name="10."><article class="listArticle" id="kapittel-2-paragraf-5-ledd-1-punkt-10"><article class="legalP" id="kapittel-2-paragraf-5-ledd-1-punkt-10-ledd-1">tiltak og konsekvenser ved sikkerhetsbrudd,</article></article></li><li data-li-identifier="11." data-name="11."><article class="listArticle" id="kapittel-2-paragraf-5-ledd-1-punkt-11"><article class="legalP" id="kapittel-2-paragraf-5-ledd-1-punkt-11-ledd-1">rett til sikkerhetsinspeksjon for anskaffelsesmyndighet og NSM,</article></article></li><li data-li-identifier="12." data-name="12."><article class="listArticle" id="kapittel-2-paragraf-5-ledd-1-punkt-12"><article class="legalP" id="kapittel-2-paragraf-5-ledd-1-punkt-12-ledd-1">spesielle vilkår,</article></article></li><li data-li-identifier="13." data-name="13."><article class="listArticle" id="kapittel-2-paragraf-5-ledd-1-punkt-13"><article class="legalP" id="kapittel-2-paragraf-5-ledd-1-punkt-13-ledd-1">sikkerhetsavtalens gyldighetstid, og</article></article></li><li data-li-identifier="14." data-name="14."><article class="listArticle" id="kapittel-2-paragraf-5-ledd-1-punkt-14"><article class="legalP" id="kapittel-2-paragraf-5-ledd-1-punkt-14-ledd-1">endringer i sikkerhetsavtalen.</article></article></li></ul></article><article class="legalP" id="kapittel-2-paragraf-5-ledd-2">Ved anskaffelse der det kreves leverandørklarering i henhold til sikkerhetsloven § 28, skal sikkerhetsavtalen i tillegg regulere forhold vedrørende sikkerhetsklarering og autorisasjon av personell og endringer i eierinteresser eller eierform hos leverandøren. Anskaffelsesmyndigheten skal formidle kopi av sikkerhetsavtalen til NSM.</article><article class="legalP" id="kapittel-2-paragraf-5-ledd-3">Sikkerhetsavtalen er først gyldig når den er signert av anskaffelsesmyndighetens leder og leverandørens daglig leder. Myndigheten til å signere sikkerhetsavtalen kan delegeres og delegeringen skal i så fall fremgå skriftlig som vedlegg til sikkerhetsavtalen.</article></article><article class="legalArticle" data-lovdata-URL="LTI/forskrift/2001-07-01-753/§2-6" data-name="§2-6" id="kapittel-2-paragraf-6"><h3 class="legalArticleHeader"><span class="legalArticleValue">§ 2-6</span>. <span class="legalArticleTitle">Tilbakelevering av skjermingsverdig informasjon fra leverandør</span></h3><article class="legalP" id="kapittel-2-paragraf-6-ledd-1">Anskaffelsesmyndigheten skal sørge for at skjermingsverdig informasjon straks blir inndratt fra anbydere som ikke engasjeres i anskaffelsen.</article><article class="legalP" id="kapittel-2-paragraf-6-ledd-2">Ved anskaffelsens slutt skal anskaffelsesmyndigheten trekke tilbake all skjermingsverdig informasjon fra leverandøren, med mindre NSM samtykker i annet. Som del av anskaffelsen regnes også eventuell service- og garantitid. Anskaffelsesmyndigheten skal skriftlig, eller på annen måte godkjent av NSM, orientere NSM om at anskaffelsen er avsluttet.</article><article class="legalP" id="kapittel-2-paragraf-6-ledd-3">Dersom anskaffelsesmyndigheten får kjennskap til forhold som kan ha betydning for leverandørens sikkerhetsmessige skikkethet, jf. sikkerhetsloven § 28 fjerde ledd, skal forholdet meldes NSM. Finner NSM at leverandøren ikke er sikkerhetsmessig skikket, skal anskaffelsesmyndigheten inndra all skjermingsverdig informasjon fra leverandøren og eventuell leverandørklarering skal opphøre.</article></article><article class="legalArticle" data-lovdata-URL="LTI/forskrift/2001-07-01-753/§2-7" data-name="§2-7" id="kapittel-2-paragraf-7"><h3 class="legalArticleHeader"><span class="legalArticleValue">§ 2-7</span>. <span class="legalArticleTitle">Gjennomføring av sikkerhetstiltak hos leverandøren</span></h3><article class="legalP" id="kapittel-2-paragraf-7-ledd-1">Leverandørens ansvar for en sikkerhetsgradert anskaffelse omfatter også ansvaret for den forebyggende sikkerhet. Mangler som leverandøren selv ikke kan rette på, skal straks rapporteres til anskaffelsesmyndigheten. Leverandøren skal også rapportere om sikkerhetstruende hendelser, jf. forskrift om sikkerhetsadministrasjon, og om forhold som reiser tvil om den sikkerhetsmessige skikkethet til noen som har befatning med den sikkerhetsgraderte anskaffelsen.</article><article class="legalP" id="kapittel-2-paragraf-7-ledd-2">Personer som kan få tilgang til sikkerhetsgradert informasjon, herunder styre og daglig leder, skal sikkerhetsklareres og autoriseres i samsvar med sikkerhetsloven kapittel 6 og forskrift om personellsikkerhet. Leverandøren fremmer anmodninger om personklarering til anskaffelsesmyndigheten etter behov som vurderes av sikkerhetsleder.</article><article class="legalP" id="kapittel-2-paragraf-7-ledd-3">Dersom det ikke er nødvendig eller mulig å gi et styremedlem sikkerhetsklarering, skal anskaffelsesmyndigheten innhente en erklæring om fraskrivelse av innsynsrett i skjermingsverdig informasjon fra vedkommende. Det kan utpekes stedfortredere som sikkerhetsklareres for styremedlemmer som ikke blir sikkerhetsklarert. Leverandøren skal rette seg etter øvrige gjeldende bestemmelser om sikkerhetsadministrasjon, personellsikkerhet, informasjonssikkerhet og objektsikkerhet.</article><article class="legalP" id="kapittel-2-paragraf-7-ledd-4">Anskaffelsesmyndigheten skal foreta sikkerhetsinspeksjon hos leverandøren før leverandørklarering kan gis.</article><article class="legalP" id="kapittel-2-paragraf-7-ledd-5">Når anskaffelsesmyndigheten har brakt på det rene at sikkerhetstiltak etter lov, forskrift og pålegg er gjennomført, meddeles dette skriftlig til NSM.</article><article class="legalP" id="kapittel-2-paragraf-7-ledd-6">Anskaffelsesmyndigheten skal sørge for at leverandøren inspiseres jevnlig og minst en gang hver 18. måned i løpet av anskaffelsen. Anskaffelsesmyndigheten kan pålegge underordnede anskaffelsesmyndigheter eller bemyndige andre anskaffelsesmyndigheter å utføre inspeksjon dersom det er hensiktsmessig.</article><article class="legalP" id="kapittel-2-paragraf-7-ledd-7">I forbindelse med inspeksjoner nevnt i denne paragraf skal anskaffelsesmyndigheten utarbeide inspeksjonsrapport. Inspeksjonsrapporten skal formidles til leverandøren med kopi til NSM.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2001-07-01-753/KAPITTEL_3"><h2>Kapittel 3. Leverandørklarering</h2><article class="legalArticle" data-lovdata-URL="LTI/forskrift/2001-07-01-753/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Vurderingsgrunnlag for leverandørklarering</span></h3><article class="legalP" id="kapittel-3-paragraf-1-ledd-1">Ved vurdering av om leverandørklarering skal gis, kan følgende opplysninger knyttet til leverandøren vektlegges:<ul class="defaultList"><li data-li-identifier="1." data-name="1."><article class="listArticle" id="kapittel-3-paragraf-1-ledd-1-punkt-1"><article class="legalP" id="kapittel-3-paragraf-1-ledd-1-punkt-1-ledd-1">Økonomiske forhold, herunder muligheten for insolvens.</article></article></li><li data-li-identifier="2." data-name="2."><article class="listArticle" id="kapittel-3-paragraf-1-ledd-1-punkt-2"><article class="legalP" id="kapittel-3-paragraf-1-ledd-1-punkt-2-ledd-1">Eierform og eierinteresser.</article></article></li><li data-li-identifier="3." data-name="3."><article class="listArticle" id="kapittel-3-paragraf-1-ledd-1-punkt-3"><article class="legalP" id="kapittel-3-paragraf-1-ledd-1-punkt-3-ledd-1">Sikkerhetsmessige forhold for daglig leder og styre.</article></article></li><li data-li-identifier="4." data-name="4."><article class="listArticle" id="kapittel-3-paragraf-1-ledd-1-punkt-4"><article class="legalP" id="kapittel-3-paragraf-1-ledd-1-punkt-4-ledd-1">Sikkerhetsorganisasjonen.</article></article></li><li data-li-identifier="5." data-name="5."><article class="listArticle" id="kapittel-3-paragraf-1-ledd-1-punkt-5"><article class="legalP" id="kapittel-3-paragraf-1-ledd-1-punkt-5-ledd-1">Gjennomføring av sikkerhetstiltak i samsvar med § 2-7.</article></article></li><li data-li-identifier="6." data-name="6."><article class="listArticle" id="kapittel-3-paragraf-1-ledd-1-punkt-6"><article class="legalP" id="kapittel-3-paragraf-1-ledd-1-punkt-6-ledd-1">Mulige straffbare forhold, herunder forhold som kvalifiserer til foretaksstraff.</article></article></li><li data-li-identifier="7." data-name="7."><article class="listArticle" id="kapittel-3-paragraf-1-ledd-1-punkt-7"><article class="legalP" id="kapittel-3-paragraf-1-ledd-1-punkt-7-ledd-1">Andre forhold som kan gi grunn til å frykte at leverandøren vil kunne opptre i strid med sikkerhetsmessige interesser.</article></article></li></ul></article></article><article class="legalArticle" data-lovdata-URL="LTI/forskrift/2001-07-01-753/§3-2" data-name="§3-2" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">Gjennomføring av leverandørklarering</span></h3><article class="legalP" id="kapittel-3-paragraf-2-ledd-1">Leverandøren skal som minimum gi følgende egenopplysninger til anskaffelsesmyndigheten:<ul class="defaultList"><li data-li-identifier="1." data-name="1."><article class="listArticle" id="kapittel-3-paragraf-2-ledd-1-punkt-1"><article class="legalP" id="kapittel-3-paragraf-2-ledd-1-punkt-1-ledd-1">Navn (firma), adresse og eierform.</article></article></li><li data-li-identifier="2." data-name="2."><article class="listArticle" id="kapittel-3-paragraf-2-ledd-1-punkt-2"><article class="legalP" id="kapittel-3-paragraf-2-ledd-1-punkt-2-ledd-1">Utenlandske eierinteresser i leverandøren med angivelse av nasjonalitet.</article></article></li><li data-li-identifier="3." data-name="3."><article class="listArticle" id="kapittel-3-paragraf-2-ledd-1-punkt-3"><article class="legalP" id="kapittel-3-paragraf-2-ledd-1-punkt-3-ledd-1">Leverandørens eierinteresser i utlandet med angivelse av nasjonalitet.</article></article></li><li data-li-identifier="4." data-name="4."><article class="listArticle" id="kapittel-3-paragraf-2-ledd-1-punkt-4"><article class="legalP" id="kapittel-3-paragraf-2-ledd-1-punkt-4-ledd-1">Norske og utenlandske statsborgere i styre og ledelse med navn, fødselsdato, nasjonalitet og bopel.</article></article></li><li data-li-identifier="5." data-name="5."><article class="listArticle" id="kapittel-3-paragraf-2-ledd-1-punkt-5"><article class="legalP" id="kapittel-3-paragraf-2-ledd-1-punkt-5-ledd-1">Oppdrag for utenlandske oppdragsgivere.</article></article></li><li data-li-identifier="6." data-name="6."><article class="listArticle" id="kapittel-3-paragraf-2-ledd-1-punkt-6"><article class="legalP" id="kapittel-3-paragraf-2-ledd-1-punkt-6-ledd-1">Utenlandshandelens størrelse av total årsomsetning.</article></article></li><li data-li-identifier="7." data-name="7."><article class="listArticle" id="kapittel-3-paragraf-2-ledd-1-punkt-7"><article class="legalP" id="kapittel-3-paragraf-2-ledd-1-punkt-7-ledd-1">Næringsinteresser som personer i leverandørens styre og ledelse har i utlandet.</article></article></li><li data-li-identifier="8." data-name="8."><article class="listArticle" id="kapittel-3-paragraf-2-ledd-1-punkt-8"><article class="legalP" id="kapittel-3-paragraf-2-ledd-1-punkt-8-ledd-1">Utenlandske statsborgere hos leverandøren som har behov for tilgang til skjermingsverdig informasjon.</article></article></li><li data-li-identifier="9." data-name="9."><article class="listArticle" id="kapittel-3-paragraf-2-ledd-1-punkt-9"><article class="legalP" id="kapittel-3-paragraf-2-ledd-1-punkt-9-ledd-1">Skisse/tegninger over de lokaliteter som er tenkt benyttet ved anskaffelsen.</article></article></li></ul></article><article class="legalP" id="kapittel-3-paragraf-2-ledd-2">Anskaffelsesmyndigheten skal fremme anmodning om leverandørklarering med graderingsspesifikasjon og egenopplysninger fra leverandøren til NSM. NSM kan innhente ytterligere opplysninger om leverandøren.</article><article class="legalP" id="kapittel-3-paragraf-2-ledd-3">NSM skal treffe avgjørelse om leverandørklarering og meddele resultatet til anskaffelsesmyndigheten.</article><article class="legalP" id="kapittel-3-paragraf-2-ledd-4">Bestemmelsene i sikkerhetsloven § 25 og forskrift om personellsikkerhet § 4-4, § 4-5 og § 5-8 gjelder tilsvarende så langt de passer for avgjørelser om leverandørklarering og utlevering av informasjon gradert BEGRENSET til leverandør.</article></article><article class="legalArticle" data-lovdata-URL="LTI/forskrift/2001-07-01-753/§3-3" data-name="§3-3" id="kapittel-3-paragraf-3"><h3 class="legalArticleHeader"><span class="legalArticleValue">§ 3-3</span>. <span class="legalArticleTitle">Bortfall og tilbakekallelse av leverandørklarering</span></h3><article class="legalP" id="kapittel-3-paragraf-3-ledd-1">Leverandørklarering gis for den enkelte sikkerhetsgraderte anskaffelse og bortfaller straks anskaffelsen er utført.</article><article class="legalP" id="kapittel-3-paragraf-3-ledd-2">Leverandørklarering kan tilbakekalles i samsvar med sikkerhetsloven § 28 fjerde ledd.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2001-07-01-753/KAPITTEL_4"><h2>Kapittel 4. Internasjonale sikkerhetsgraderte anskaffelser</h2><article class="legalArticle" data-lovdata-URL="LTI/forskrift/2001-07-01-753/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Anskaffelse fra norsk leverandør til utlandet eller internasjonal organisasjon</span></h3><article class="legalP" id="kapittel-4-paragraf-1-ledd-1">Dersom fremmed stat, utenlandsk virksomhet eller internasjonal organisasjon ønsker å bruke norsk leverandør ved egen sikkerhetsgradert anskaffelse, kan vedkommende utenlandske sikkerhetsmyndighet eller internasjonal organisasjon inngå overenskomst med Norge om sikkerhetsmessig ansvar og tilsyn overfor leverandøren. Nasjonale sikkerhetsbestemmelser gjelder for en slik anskaffelse og NSM kan for å ivareta Norges forpliktelser pålegge annet forvaltningsorgan å utføre inspeksjoner og annet tilsyn med leverandøren, med mindre annet følger av sikkerhetsavtalen.</article></article><article class="legalArticle" data-lovdata-URL="LTI/forskrift/2001-07-01-753/§4-2" data-name="§4-2" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">Anskaffelse fra utenlandsk leverandør til norsk anskaffelsesmyndighet</span></h3><article class="legalP" id="kapittel-4-paragraf-2-ledd-1">Anskaffelsesmyndigheten skal orientere NSM dersom det er mulig at utenlandsk leverandør vil bli brukt i sikkerhetsgradert anskaffelse. NSM kan innhente nødvendig informasjon om hvorvidt leverandøren innehar gyldig leverandørklarering gitt av hjemlandet. NSM skal deretter gi nødvendige anvisninger til anskaffelsesmyndigheten om sikkerhetsavtale må utarbeides og hvilken type sikkerhetsdokumentasjon som skal utarbeides for anskaffelsen.</article><article class="legalP" id="kapittel-4-paragraf-2-ledd-2">Sikkerhetsgradert informasjon kan ikke utleveres til eller tilvirkes av leverandøren før NSM har gitt samtykke.</article><article class="legalP" id="kapittel-4-paragraf-2-ledd-3">Alle henvendelser vedrørende sikkerheten hos utenlandsk leverandør skal skje via NSM.</article></article><article class="legalArticle" data-lovdata-URL="LTI/forskrift/2001-07-01-753/§4-3" data-name="§4-3" id="kapittel-4-paragraf-3"><h3 class="legalArticleHeader"><span class="legalArticleValue">§ 4-3</span>. <span class="legalArticleTitle">Besøksprosedyrer for adgang</span></h3><article class="legalP" id="kapittel-4-paragraf-3-ledd-1">Før utenlandsk representant kan gis adgang til sikkerhetsgradert informasjon hos norsk anskaffelsesmyndighet eller leverandør, skal hjemmel for tilgangen og representantens identitet og autorisasjon kontrolleres. Kontrollen skal utføres i samsvar med gjeldende bestemmelser eller avtaler om sikkerhetsmessige besøksprosedyrer.</article><article class="legalP" id="kapittel-4-paragraf-3-ledd-2">Dersom norsk anskaffelsesmyndighet eller leverandør kan få adgang til informasjon som er sikkerhetsgradert av og som er hos utenlandsk anskaffelsesmyndighet eller leverandør, skal gjeldende avtaler om sikkerhetsmessige besøksprosedyrer følges.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2001-07-01-753/KAPITTEL_5"><h2>Kapittel 5. Insolvens, gjeldsforhandling og konkurs</h2><article class="legalArticle" data-lovdata-URL="LTI/forskrift/2001-07-01-753/§5-1" data-name="§5-1" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">Prosedyrer og tiltak ved insolvens og gjeldsforhandling</span></h3><article class="legalP" id="kapittel-5-paragraf-1-ledd-1">Dersom det er sannsynlig at leverandøren blir insolvent i nær fremtid eller det blir åpnet gjeldsforhandling, skal leverandøren uten ugrunnet opphold informere anskaffelsesmyndigheten og holde denne løpende orientert om utviklingen. Lagringsmedium med sikkerhetsgradert informasjon hos leverandøren skal om mulig samles og holdes adskilt fra lagringmedium som har bare ugradert informasjon. Leverandøren skal samle inn materiell som gir adgang til lagringsmedium med sikkerhetsgradert informasjon og levere dette til anskaffelsesmyndigheten.</article></article><article class="legalArticle" data-lovdata-URL="LTI/forskrift/2001-07-01-753/§5-2" data-name="§5-2" id="kapittel-5-paragraf-2"><h3 class="legalArticleHeader"><span class="legalArticleValue">§ 5-2</span>. <span class="legalArticleTitle">Prosedyrer og tiltak ved konkurs</span></h3><article class="legalP" id="kapittel-5-paragraf-2-ledd-1">Ved begjæring om konkurs skal prosedyrer og tiltak i § 5-1 gjennomføres i tillegg til andre og tredje ledd i denne paragrafen.</article><article class="legalP" id="kapittel-5-paragraf-2-ledd-2">Ved konkursåpning skal anskaffelsesmyndigheten sørge for at uvedkommende, herunder bobestyrer, ikke får adgang til sikkerhetsgradert informasjon hos leverandøren. Anskaffelsesmyndigheten skal merke aktuelle områder med «SPERRET – KONTAKT SKIFTERETTEN». Leverandøren skal ikke gi skjermingsverdig informasjon til skifteretten, bostyret, bobestyrer eller andre uten samtykke fra anskaffelsesmyndigheten eller NSM.</article><article class="legalP" id="kapittel-5-paragraf-2-ledd-3">Under skifterettens behandling av en konkursbegjæring, skal anskaffelsesmyndigheten gjøre retten oppmerksom på at det hos leverandøren oppbevares sikkerhetsgradert informasjon tilhørende anskaffelsesmyndigheten, som ikke lovlig kan omsettes og derfor ikke inngår i kreditorenes beslagsrett, jf. sikkerhetsloven § 28 fjerde ledd. Anskaffelsesmyndigheten skal gjøre skifteretten oppmerksom på at personell, herunder bobestyrer, bare kan gis tilgang til sikkerhetsgradert informasjon dersom skifteretten gir slik autorisasjon og om nødvendig sikkerhetsklarering.</article><article class="legalP" id="kapittel-5-paragraf-2-ledd-4">Er det grunn til å tro at driften vil bli forsøkt videreført av konkursboet, kan anskaffelsesmyndigheten eller NSM heve avtalen om anskaffelsen overfor konkursboet.</article></article><article class="legalArticle" data-lovdata-URL="LTI/forskrift/2001-07-01-753/§5-3" data-name="§5-3" id="kapittel-5-paragraf-3"><h3 class="legalArticleHeader"><span class="legalArticleValue">§ 5-3</span>. <span class="legalArticleTitle">Varsling til tilsynsmyndigheten og pålegg om ytterligere sikkerhetstiltak</span></h3><article class="legalP" id="kapittel-5-paragraf-3-ledd-1">Dersom anskaffelsesmyndigheten blir kjent med opplysninger om sannsynlighet for insolvens, gjeldsforhandling eller konkurs hos leverandøren, skal NSM orienteres uten ugrunnet opphold.</article><article class="legalP" id="kapittel-5-paragraf-3-ledd-2">Anskaffelsesmyndigheten og NSM kan gi leverandøren pålegg om ytterligere sikkerhetstiltak. Dersom sikkerhetstiltakene i sterk grad innvirker eller kan innvirke på driften frem mot konkursåpning eller konkursboets videre drift, kan anskaffelsesmyndigheten fjerne sikkerhetsgradert informasjon og treffe andre tiltak slik at drift som ikke berører den sikkerhetsgraderte anskaffelsen kan fortsette.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2001-07-01-753/KAPITTEL_6"><h2>Kapittel 6. Administrative bestemmelser og ikrafttredelse</h2><article class="legalArticle" data-lovdata-URL="LTI/forskrift/2001-07-01-753/§6-1" data-name="§6-1" id="kapittel-6-paragraf-1"><h3 class="legalArticleHeader"><span class="legalArticleValue">§ 6-1</span>. <span class="legalArticleTitle">Register over leverandører</span></h3><article class="legalP" id="kapittel-6-paragraf-1-ledd-1">NSM skal føre et sentralt register over alle leverandørklareringer og hvilke sikkerhetsgraderte anskaffelser disse er tilknyttet.</article><article class="legalP" id="kapittel-6-paragraf-1-ledd-2">Anskaffelsesmyndigheten skal føre register over sine leverandører og hvilke sikkerhetsgraderte anskaffelser disse er tilknyttet. Kopi av ajourført oversikt skal foreligge ved arkivet for å forhindre forsendelse av skjermingsverdig informasjon til virksomheter eller personer som ikke er autorisert. Oversikt over leverandører og sikkerhetsgraderte anskaffelser hvor leverandørklarering kreves, skal årlig innrapporteres til NSM. NSM skal kontrollere oversikten opp mot sentralt register.</article></article><article class="legalArticle" data-lovdata-URL="LTI/forskrift/2001-07-01-753/§6-2" data-name="§6-2" id="kapittel-6-paragraf-2"><h3 class="legalArticleHeader"><span class="legalArticleValue">§ 6-2</span>. <span class="legalArticleTitle">Omkostninger</span></h3><article class="legalP" id="kapittel-6-paragraf-2-ledd-1">Omkostninger som påløper hos forvaltningsorganer for å oppfylle krav i denne forskriften, skal dekkes av det organet som er pålagt å utføre vedkommende tiltak, med mindre annet er avtalt mellom involverte organer eller mellom anskaffelsesmyndigheten og leverandøren.</article><article class="legalP" id="kapittel-6-paragraf-2-ledd-2">Leverandørers omkostninger skal dekkes i samsvar med sikkerhetsloven § 27 tredje ledd.</article></article><article class="legalArticle" data-lovdata-URL="LTI/forskrift/2001-07-01-753/§6-3" data-name="§6-3" id="kapittel-6-paragraf-3"><h3 class="legalArticleHeader"><span class="legalArticleValue">§ 6-3</span>. <span class="legalArticleTitle">Ikrafttredelse</span></h3><article class="legalP" id="kapittel-6-paragraf-3-ledd-1">Denne forskrift trer i kraft 1. juli 2001.</article></article></section></main></body></html>