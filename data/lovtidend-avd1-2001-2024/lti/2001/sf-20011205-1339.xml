<!DOCTYPE html><html lang="no"><head><title>Forskrift om depotnormaler for justering.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-12-05-1339</dd><dt class="dokid">DokumentID</dt><dd class="dokid">LTI/forskrift/2001-12-05-1339</dd><dt class="ministry">Departement</dt><dd class="ministry"><ul><li>Nærings- og handelsdepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 14</dd><dt class="dateInForce">I kraft fra</dt><dd class="dateInForce">2002-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1946-10-31-2/§50</li><li>forskrift/1999-08-24-964/§9</li></ul></dd><dt class="dateOfPublication">Kunngjort</dt><dd class="dateOfPublication">2001-12-07</dd><dt class="journalNumber">Journalnummer</dt><dd class="journalNumber">2001-1302</dd><dt class="titleShort">Korttittel</dt><dd class="titleShort">Forskrift om depotnormaler for justering</dd><dt class="title">Tittel</dt><dd class="title">Forskrift om depotnormaler for justering.</dd><dt class="miscInformation">Annet om dokumentet</dt><dd class="miscInformation">Fastsatt av Justervesenet 5. desember 2001 med hjemmel i lov av 31. oktober 1946 nr. 2 om mål og vekt § 50 og forskrift av 24. august 1999 nr. 964 om justering § 9.</dd><dt class="refid">RefID</dt><dd class="refid">forskrift/2001-12-05-1339</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om depotnormaler for justering.<ul class="tocSubUl"><li>§ 1. (virkeområde)</li><li>§ 2. (definisjoner)</li><li>§ 3. (tillatelse til å opprette depotnormaler)</li><li>§ 4. (bruk av depotnormaler)</li><li>§ 5. (søknad)</li><li>§ 6. (merking av depotnormalene)</li><li>§ 7. (revisjon av depotnormalene)</li><li>§ 8. (krav til eier av depotnormalene)</li><li>§ 9. (utleie av depotnormaler)</li><li>§ 10. (inspeksjon)</li><li>§ 11. (unntak)</li><li>§ 12. (gebyr)</li><li>§ 13. (brudd på tillatelse)</li><li>§ 14. (klage)</li><li>§ 15. (ikrafttredelse)</li></ul></li></ul></dd></dl></header><main class="documentBody" data-lovdata-URL="LTI/forskrift/2001-12-05-1339" id="dokument"><h1>Forskrift om depotnormaler for justering.</h1><article class="legalArticle" data-lovdata-URL="LTI/forskrift/2001-12-05-1339/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">(virkeområde)</span></h2><article class="legalP" id="paragraf-1-ledd-1">Denne forskriften kommer til anvendelse ved søknader om oppretting av depoter med normaler til bruk ved justering.</article></article><article class="legalArticle" data-lovdata-URL="LTI/forskrift/2001-12-05-1339/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">(definisjoner)</span></h2><article class="legalP" id="paragraf-2-ledd-1">I denne forskriften forstås med:<ul class="defaultList"><li data-li-identifier="a)" data-name="a)"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1"><i>normal:</i> gjenstand, måleinstrument, referansemateriale eller målesystem som brukes for å definere, realisere, oppbevare eller reprodusere en måleenhet eller én eller flere verdier av en målestørrelse som skal brukes som referanse</article></article></li><li data-li-identifier="b)" data-name="b)"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1"><i>depotnormal:</i> en masse- eller volumnormal som kan benyttes ved justering av måle- og vektredskaper og som en bedrift selv eier og deponerer</article></article></li><li data-li-identifier="c)" data-name="c)"><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1"><i>justering:</i> den forskriftsmessige undersøkelse, prøve og stempling av måle- og vektredskaper. Justeringen er enten nyjustering (første gangs justering), omjustering (fornyet justering av allerede justert redskap etter at det har vært underkastet reparasjon) eller revisjon (fornyet justering av allerede justert redskap i andre tilfelle).</article></article></li></ul></article></article><article class="legalArticle" data-lovdata-URL="LTI/forskrift/2001-12-05-1339/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">(tillatelse til å opprette depotnormaler)</span></h2><article class="legalP" id="paragraf-3-ledd-1">Depoter med normaler til bruk ved Justervesenets justering kan opprettes etter tillatelse fra Justervesenet.</article><article class="legalP" id="paragraf-3-ledd-2">For at det skal kunne gis tillatelse til opprettelse av depotnormaler må normalene tilfredsstille de til enhver tid gjeldende krav til den aktuelle normalkategori. Det kan gis tillatelse til å opprette massenormaler i nøyaktighetsklassene M1, M2 og M3. Justervesenet kan i særlige tilfeller gjøre unntak fra disse kravene.</article><article class="legalP" id="paragraf-3-ledd-3">Ved vurderingen av om tillatelse skal gis skal det legges vekt på om det er formålstjenelig både for Justervesenet og for bedriften at det opprettes depotnormaler.</article><article class="legalP" id="paragraf-3-ledd-4">I tillatelsen skal det være angitt antall depotnormaler som er omfattet av tillatelsen, herunder den enkelte depotnormals kapasitet og hvor ofte de skal revideres.</article><article class="legalP" id="paragraf-3-ledd-5">Justervesenet kan sette nærmere betingelser for tillatelsen i det enkelte tilfelle.</article></article><article class="legalArticle" data-lovdata-URL="LTI/forskrift/2001-12-05-1339/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">(bruk av depotnormaler)</span></h2><article class="legalP" id="paragraf-4-ledd-1">Depotnormaler kan anvendes ved Justervesenets justering i de tilfeller normalene har tilfredsstillende nøyaktighet i forhold til det måleinstrumentet som skal justeres. Videre må det være praktisk mulig å benytte normalene ved justering av det aktuelle måleinstrumentet.</article></article><article class="legalArticle" data-lovdata-URL="LTI/forskrift/2001-12-05-1339/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">(søknad)</span></h2><article class="legalP" id="paragraf-5-ledd-1">Søknad om tillatelse til å opprette depotnormaler sendes skriftlig til Justervesenet.</article><article class="legalP" id="paragraf-5-ledd-2">Søknaden skal inneholde en begrunnelse for hvorfor bedriften ønsker egne depotnormaler, en angivelse av antall depotnormaler, den enkelte depotnormals kapasitet samt opplyse om hvem i bedriften som skal ha ansvar for depotnormalene.</article><article class="legalP" id="paragraf-5-ledd-3">Dersom det søkes om opprettelse av depotnormaler som ikke oppfyller kravene i denne forskriften, må det i tillegg vedlegges tegninger av depotnormalene og en begrunnelse for hvorfor unntak ønskes.</article><article class="legalP" id="paragraf-5-ledd-4">For massenormaler skal loddklassen være dokumentert.</article></article><article class="legalArticle" data-lovdata-URL="LTI/forskrift/2001-12-05-1339/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">(merking av depotnormalene)</span></h2><article class="legalP" id="paragraf-6-ledd-1">Eier av depotnormalene skal merke normalen med navn på eier, «D» og normalens nummer.</article></article><article class="legalArticle" data-lovdata-URL="LTI/forskrift/2001-12-05-1339/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">(revisjon av depotnormalene)</span></h2><article class="legalP" id="paragraf-7-ledd-1">Justervesenet fastsetter revisjonsperiode for depotnormalene i hvert enkelt tilfelle. Det skal legges vekt på hvor ofte depotnormalene i det konkrete tilfellet må kontrolleres for å sikre den nødvendige nøyaktighetsgrad.</article></article><article class="legalArticle" data-lovdata-URL="LTI/forskrift/2001-12-05-1339/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">(krav til eier av depotnormalene)</span></h2><article class="legalP" id="paragraf-8-ledd-1">Eier av depotnormalene plikter å sørge for betryggende oppbevaringsrutiner for depotnormalene.</article><article class="legalP" id="paragraf-8-ledd-2">Eier av depotnormalene plikter å sørge for at den eller de som er ansvarlige for depotnormalene innehar den nødvendige kompetanse.</article></article><article class="legalArticle" data-lovdata-URL="LTI/forskrift/2001-12-05-1339/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">(utleie av depotnormaler)</span></h2><article class="legalP" id="paragraf-9-ledd-1">Eier av depotnormaler kan leie eller låne ut depotnormalene til andre bedrifter. Et vilkår for utleie eller utlån er at eier av depotnormalene har en prosedyre for behandling, oppbevaring og transport av normaler som er godkjent av Justervesenet. Det er eiers ansvar å påse at lånetaker følger tilsvarende prosedyre.</article><article class="legalP" id="paragraf-9-ledd-2">Ved utleie av depotnormaler er revisjonstiden for depotnormalene maksimalt 12 måneder.</article></article><article class="legalArticle" data-lovdata-URL="LTI/forskrift/2001-12-05-1339/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">(inspeksjon)</span></h2><article class="legalP" id="paragraf-10-ledd-1">Justervesenet kan inspisere depotnormalene, dokumentasjon og øvrige forhold rundt depotnormalene ved behov.</article></article><article class="legalArticle" data-lovdata-URL="LTI/forskrift/2001-12-05-1339/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">(unntak)</span></h2><article class="legalP" id="paragraf-11-ledd-1">Justervesenet kan i særlige tilfeller gjøre unntak fra bestemmelsene i denne forskriften.</article></article><article class="legalArticle" data-lovdata-URL="LTI/forskrift/2001-12-05-1339/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">(gebyr)</span></h2><article class="legalP" id="paragraf-12-ledd-1">Gebyr for justering av depotnormaler beregnes etter de alminnelige satser for justering av normaler i den til den enhver tid gjeldene forskrift om justergebyrer.</article></article><article class="legalArticle" data-lovdata-URL="LTI/forskrift/2001-12-05-1339/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">(brudd på tillatelse)</span></h2><article class="legalP" id="paragraf-13-ledd-1">Skade på normalene eller brudd på tillatelsen eller vilkår i medhold av tillatelsen medfører at depotnormalene ikke kan anvendes ved justering. Forholdet skal umiddelbart rapporteres til justermesteren som da straks kan trekke tillatelsen tilbake. I alle tilfeller kan tillatelsen trekkes tilbake med 6 måneders varsel.</article></article><article class="legalArticle" data-lovdata-URL="LTI/forskrift/2001-12-05-1339/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">(klage)</span></h2><article class="legalP" id="paragraf-14-ledd-1">Vedtak truffet med hjemmel i denne forskriften kan påklages i henhold til forvaltningslovens bestemmelser.</article></article><article class="legalArticle" data-lovdata-URL="LTI/forskrift/2001-12-05-1339/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">(ikrafttredelse)</span></h2><article class="legalP" id="paragraf-15-ledd-1">Denne forskriften trer i kraft med virkning fra 1. januar 2002.</article></article></main></body></html>