<!DOCTYPE html><html lang="no"><head><title>Lov om beskyttelse av supplerende pensjonsrettigheter for arbeidstakere og selvstendig næringsdrivende som flytter innenfor EØS-området.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2001-12-14-95</dd><dt class="dokid">DokumentID</dt><dd class="dokid">LTI/lov/2001-12-14-95</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 15</dd><dt class="dateInForce">I kraft fra</dt><dd class="dateInForce">Kongen bestemmer</dd><dt class="dateOfPublication">Kunngjort</dt><dd class="dateOfPublication">2001-12-14</dd><dt class="journalNumber">Journalnummer</dt><dd class="journalNumber">2001-1363</dd><dt class="titleShort">Korttittel</dt><dd class="titleShort">Lov om pensjonsrettigheter innen EØS</dd><dt class="title">Tittel</dt><dd class="title">Lov om beskyttelse av supplerende pensjonsrettigheter for arbeidstakere og selvstendig næringsdrivende som flytter innenfor EØS-området.</dd><dt class="miscInformation">Annet om dokumentet</dt><dd class="miscInformation">Ot.prp.nr.106 (2000–2001), Ot.prp.nr.5 (2001–2002), Innst.O. nr.1 (2001–2002), Besl.O.nr.1 (2001–2002). Odels- og lagtingsvedtak hhv. 16. november og 11. desember 2001. Fremmet av Finansdepartementet.</dd><dt class="refid">RefID</dt><dd class="refid">lov/2001-12-14-95</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om beskyttelse av supplerende pensjonsrettigheter for arbeidstakere og selvstendig næringsdrivende som flytter innenfor EØS-området.<ul class="tocSubUl"><li>§ 1. Lovens formål</li><li>§ 2. Lovens virkeområde</li><li>§ 3. Rett til grenseoverskridende utbetalinger</li><li>§ 4. Rett til medlemskap i pensjonsordning ved midlertidig utestasjonering i annen EØS-stat</li><li>§ 5. Likebehandling vedrørende vern av opptjente pensjonsrettigheter</li><li>§ 6. Informasjon til medlemmer av supplerende pensjonsordninger</li><li>§ 7. Pålegg fra Kredittilsynet</li><li>§ 8. Forskrifter</li><li>§ 9. Ikrafttredelse. Overgangsbestemmelser</li></ul></li></ul></dd></dl></header><main class="documentBody" data-lovdata-URL="LTI/lov/2001-12-14-95" id="dokument"><h1>Lov om beskyttelse av supplerende pensjonsrettigheter for arbeidstakere og selvstendig næringsdrivende som flytter innenfor EØS-området.</h1><article class="legalArticle" data-lovdata-URL="LTI/lov/2001-12-14-95/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Lovens formål</span></h2><article class="legalP" id="paragraf-1-ledd-1">Denne loven har som formål å ivareta rettighetene i supplerende pensjonsordninger for arbeidstakere og selvstendig næringsdrivende som flytter innenfor EØS-området. Tilsvarende gjelder for rettigheter som ektefelle, registrert partner, samboer og barn har i en supplerende pensjonsordning.</article></article><article class="legalArticle" data-lovdata-URL="LTI/lov/2001-12-14-95/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Lovens virkeområde</span></h2><article class="legalP" id="paragraf-2-ledd-1">Loven gjelder pensjonsordninger som nevnt i punkt 1 til 6 når de skal gi arbeidstakere eller selvstendig næringsdrivende rett til alderspensjon og eventuelt uførepensjon og etterlattepensjon i tillegg til eller i stedet for tilsvarende lovbaserte trygdeytelser (supplerende pensjonsordninger):<ul class="defaultList"><li data-li-identifier="1." data-name="1."><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">pensjonsordninger opprettet i livsforsikringsselskap, pensjonskasse, bank eller forvaltningsselskap for verdipapirfond og som omfattes av lov 24. mars 2000 nr. 16 om foretakspensjon eller lov 24. november 2000 nr. 81 om innskuddspensjon i arbeidsforhold,</article></article></li><li data-li-identifier="2." data-name="2."><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">kommunale pensjonsordninger som omfattes av lov 25. september 1992 nr. 107 om kommuner og fylkeskommuner §§ 24 nr. 4 og 43 annet ledd med tilhørende forskrifter,</article></article></li><li data-li-identifier="3." data-name="3."><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1">andre kollektive pensjonsordninger i pensjonskasse eller livsforsikringsselskap enn de som er nevnt under 1 og 2,</article></article></li><li data-li-identifier="4." data-name="4."><article class="listArticle" id="paragraf-2-ledd-1-punkt-4"><article class="legalP" id="paragraf-2-ledd-1-punkt-4-ledd-1">avtalebaserte kollektive pensjonsordninger hvor ytelsene utbetales over foretakets drift,</article></article></li><li data-li-identifier="5." data-name="5."><article class="listArticle" id="paragraf-2-ledd-1-punkt-5"><article class="legalP" id="paragraf-2-ledd-1-punkt-5-ledd-1">pensjonsfond som omfattes av lov 24. mars 2000 nr. 16 om foretakspensjon § 16-2 23. ledd, eller</article></article></li><li data-li-identifier="6." data-name="6."><article class="listArticle" id="paragraf-2-ledd-1-punkt-6"><article class="legalP" id="paragraf-2-ledd-1-punkt-6-ledd-1">kollektive avtaler om pensjonsordning for selvstendig næringsdrivende.</article></article></li></ul></article></article><article class="legalArticle" data-lovdata-URL="LTI/lov/2001-12-14-95/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Rett til grenseoverskridende utbetalinger</span></h2><article class="legalP" id="paragraf-3-ledd-1">En person med rett til opptjent pensjon fra en supplerende pensjonsordning som flytter til en annen stat innen EØS, skal ha rett til å få sin pensjon med fradrag av eventuelle transaksjonskostnader utbetalt i den stat vedkommende bor. Det samme gjelder overfor ektefelle, registrert partner, samboer eller barn med rettigheter i pensjonsordningene.</article></article><article class="legalArticle" data-lovdata-URL="LTI/lov/2001-12-14-95/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Rett til medlemskap i pensjonsordning ved midlertidig utestasjonering i annen EØS-stat</span></h2><article class="legalP" id="paragraf-4-ledd-1">En person som arbeider i en annen EØS-stat og som omfattes av en supplerende pensjonsordning i Norge, skal fortsatt ha rett til å være medlem med fulle rettigheter i pensjonsordningen dersom vedkommende er omfattet av norsk trygdelovgivning etter EØS-avtalens vedlegg VI nr. 1 (forordning (EØF) nr. 1408/71 avdeling II).</article><article class="legalP" id="paragraf-4-ledd-2">En person hjemmehørende i annen EØS-stat som arbeider i Norge og som er omfattet av en supplerende pensjonsordning i sitt hjemland, skal ikke ha plikt til å betale bidrag til pensjonsordning som nevnt i § 2 her i riket dersom vedkommende ikke er omfattet av norsk trygdelovgivning etter EØS-avtalens vedlegg VI nr. 1 (forordning (EØF) nr. 1408/71 avdeling II). Arbeidsgiver skal heller ikke ha plikt til å betale bidrag til pensjonsordning i Norge for arbeidstaker i tilfeller som nevnt.</article></article><article class="legalArticle" data-lovdata-URL="LTI/lov/2001-12-14-95/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Likebehandling vedrørende vern av opptjente pensjonsrettigheter</span></h2><article class="legalP" id="paragraf-5-ledd-1">Supplerende pensjonsordninger skal være basert på avtaler som sikrer opptjente pensjonsrettigheter for personer som fratrer pensjonsordningen, uavhengig av om arbeidstaker som fratrer forblir i Norge eller flytter til en annen stat innen EØS. Det samme gjelder overfor ektefelle, registrert partner, samboer eller barn med rettigheter i pensjonsordningene.</article></article><article class="legalArticle" data-lovdata-URL="LTI/lov/2001-12-14-95/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Informasjon til medlemmer av supplerende pensjonsordninger</span></h2><article class="legalP" id="paragraf-6-ledd-1">Når en person som omfattes av en supplerende pensjonsordning flytter til en annen EØS-stat, skal vedkommende gis informasjon av arbeidsgiver eller den som administrerer pensjonsordningen om:<ul class="defaultList"><li data-li-identifier="1." data-name="1."><article class="listArticle" id="paragraf-6-ledd-1-punkt-1"><article class="legalP" id="paragraf-6-ledd-1-punkt-1-ledd-1">pensjonsrettigheter når vedkommende går ut av ordningen,</article></article></li><li data-li-identifier="2." data-name="2."><article class="listArticle" id="paragraf-6-ledd-1-punkt-2"><article class="legalP" id="paragraf-6-ledd-1-punkt-2-ledd-1">retten til etter behov å få utbetalt pensjon i en annen EØS-stat,</article></article></li><li data-li-identifier="3." data-name="3."><article class="listArticle" id="paragraf-6-ledd-1-punkt-3"><article class="legalP" id="paragraf-6-ledd-1-punkt-3-ledd-1">en eventuell rett til å fortsette pensjonsopptjening ved utestasjonering i en annen EØS-stat,</article></article></li><li data-li-identifier="4." data-name="4."><article class="listArticle" id="paragraf-6-ledd-1-punkt-4"><article class="legalP" id="paragraf-6-ledd-1-punkt-4-ledd-1">en eventuell rett til å fortsette egen premiebetaling i pensjonsordningen, og</article></article></li><li data-li-identifier="5." data-name="5."><article class="listArticle" id="paragraf-6-ledd-1-punkt-5"><article class="legalP" id="paragraf-6-ledd-1-punkt-5-ledd-1">fritak fra å betale premie til supplerende pensjonsordning i vertslandet.</article></article></li></ul></article></article><article class="legalArticle" data-lovdata-URL="LTI/lov/2001-12-14-95/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Pålegg fra Kredittilsynet</span></h2><article class="legalP" id="paragraf-7-ledd-1">Kredittilsynet kan gi en supplerende pensjonsordning pålegg om retting dersom pensjonsordningen ikke har overholdt sine plikter gitt i eller i medhold av denne loven. Kredittilsynet kan også kreve at ordningen etablerer rutiner slik at informasjonsplikten etter § 6 oppfylles innen en nærmere fastsatt frist.</article><article class="legalP" id="paragraf-7-ledd-2">Lov 7. desember 1956 nr. 1 om tilsynet for kredittinstitusjoner, forsikringsselskaper og verdipapirhandel m.v. (kredittilsynsloven) § 10 annet ledd om ileggelse av dagmulkt dersom Kredittilsynets pålegg ikke blir etterkommet, gjelder tilsvarende.</article></article><article class="legalArticle" data-lovdata-URL="LTI/lov/2001-12-14-95/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Forskrifter</span></h2><article class="legalP" id="paragraf-8-ledd-1">Kongen kan fastsette nærmere regler til utfylling og gjennomføring av bestemmelsene i loven her.</article></article><article class="legalArticle" data-lovdata-URL="LTI/lov/2001-12-14-95/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse. Overgangsbestemmelser</span></h2><article class="legalP" id="paragraf-9-ledd-1">Loven trer i kraft fra den tid Kongen fastsetter. Kongen kan gi overgangsbestemmelser.</article></article></main></body></html>