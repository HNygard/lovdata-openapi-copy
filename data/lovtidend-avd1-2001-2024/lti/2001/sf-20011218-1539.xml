<!DOCTYPE html><html lang="no"><head><title>Forskrift om godkjenning av sykehus og om lands- og flerregionale funksjoner ved sykehus.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-12-18-1539</dd><dt class="dokid">DokumentID</dt><dd class="dokid">LTI/forskrift/2001-12-18-1539</dd><dt class="ministry">Departement</dt><dd class="ministry"><ul><li>Sosialdepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 17</dd><dt class="dateInForce">I kraft fra</dt><dd class="dateInForce">2002-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2000-12-01-1277</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1999-07-02-61/§2-1a</li><li>lov/1999-07-02-61/§2-3</li><li>lov/1999-07-02-61/§4-1</li></ul></dd><dt class="dateOfPublication">Kunngjort</dt><dd class="dateOfPublication">2002-01-08</dd><dt class="journalNumber">Journalnummer</dt><dd class="journalNumber">2001-1490</dd><dt class="titleShort">Korttittel</dt><dd class="titleShort">Forskrift om godkjenning, sykehusfunksjoner</dd><dt class="title">Tittel</dt><dd class="title">Forskrift om godkjenning av sykehus og om lands- og flerregionale funksjoner ved sykehus.</dd><dt class="miscInformation">Annet om dokumentet</dt><dd class="miscInformation">Fastsatt av Sosial- og helsedepartementet 18. desember 2001 med hjemmel i lov av 2. juli 1999 nr. 61 om spesialisthelsetjenesten m.m. § 2-1a fjerde ledd, § 2-3 nr. 1 og § 4-1.</dd><dt class="refid">RefID</dt><dd class="refid">forskrift/2001-12-18-1539</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om godkjenning av sykehus og om lands- og flerregionale funksjoner ved sykehus.<ul class="tocSubUl"><li>Kapittel 1. Formål og virkeområde<ul class="tocSubUl"><li>§ 1. Formål</li><li>§ 2. Virkeområde</li></ul></li><li>Kapittel 2. Krav til sykehus som driver medisinsk laboratorie- og røntgenvirksomhet<ul class="tocSubUl"><li>§ 3. Krav til sykehus som driver medisinsk laboratorie- eller røntgenvirksomhet</li></ul></li><li>Kapittel 3. Lands- og flerregionale funksjoner og nasjonale og flerregionale kompetansesenterfunksjoner<ul class="tocSubUl"><li>§ 4. Lands- og flerregionale funksjoner</li><li>§ 5. Nasjonale og flerregionale kompetansesenterfunksjoner</li></ul></li><li>Kapittel 4. Godkjenning og pålegg<ul class="tocSubUl"><li>§ 6. Krav om godkjenning</li><li>§ 7. Krav til søknaden</li><li>§ 8. Adgang til å trekke godkjenningen tilbake</li><li>§ 9. Pålegg</li></ul></li><li>Kapittel 5. Ikraftsetting<ul class="tocSubUl"><li>§ 10. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2001-12-18-1539" id="dokument"><h1>Forskrift om godkjenning av sykehus og om lands- og flerregionale funksjoner ved sykehus.</h1><section class="section" data-name="kap1" id="kapittel-1" data-lovdata-URL="LTI/forskrift/2001-12-18-1539/KAPITTEL_1"><h2>Kapittel 1. Formål og virkeområde</h2><article class="legalArticle" data-lovdata-URL="LTI/forskrift/2001-12-18-1539/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Forskriften skal bidra til<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-1-ledd-1-punkt-1"><article class="legalP" id="kapittel-1-paragraf-1-ledd-1-punkt-1-ledd-1">rettferdig fordeling av helsetjenester,</article></article></li><li data-li-identifier="b)" data-name="b)"><article class="listArticle" id="kapittel-1-paragraf-1-ledd-1-punkt-2"><article class="legalP" id="kapittel-1-paragraf-1-ledd-1-punkt-2-ledd-1">forsvarlige helsetjenester,</article></article></li><li data-li-identifier="c)" data-name="c)"><article class="listArticle" id="kapittel-1-paragraf-1-ledd-1-punkt-3"><article class="legalP" id="kapittel-1-paragraf-1-ledd-1-punkt-3-ledd-1">rasjonell utnyttelse av tilgjengelige ressurser,</article></article></li><li data-li-identifier="d)" data-name="d)"><article class="listArticle" id="kapittel-1-paragraf-1-ledd-1-punkt-4"><article class="legalP" id="kapittel-1-paragraf-1-ledd-1-punkt-4-ledd-1">en rimelig geografisk spredning av lands- og flerregionale funksjoner og nasjonale og flerregionale kompetansesenterfunksjoner,</article></article></li><li data-li-identifier="e)" data-name="e)"><article class="listArticle" id="kapittel-1-paragraf-1-ledd-1-punkt-5"><article class="legalP" id="kapittel-1-paragraf-1-ledd-1-punkt-5-ledd-1">å styrke ivaretakelse av forskning og undervisning og</article></article></li><li data-li-identifier="f)" data-name="f)"><article class="listArticle" id="kapittel-1-paragraf-1-ledd-1-punkt-6"><article class="legalP" id="kapittel-1-paragraf-1-ledd-1-punkt-6-ledd-1">å sikre kvaliteten på tjenestetilbudet.</article></article></li></ul></article></article><article class="legalArticle" data-lovdata-URL="LTI/forskrift/2001-12-18-1539/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Forskriften gjelder somatiske og psykiatriske sykehus.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2001-12-18-1539/KAPITTEL_2"><h2>Kapittel 2. Krav til sykehus som driver medisinsk laboratorie- og røntgenvirksomhet</h2><article class="legalArticle" data-lovdata-URL="LTI/forskrift/2001-12-18-1539/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Krav til sykehus som driver medisinsk laboratorie- eller røntgenvirksomhet</span></h3><article class="legalP" id="kapittel-2-paragraf-1-ledd-1">Med medisinsk laboratorievirksomhet menes medisinsk virksomhet som analyserer og diagnostiserer prøver og som gir undersøkelse og behandling som krever spesialistkompetanse innen det relevante medisinske laboratoriefag. Med medisinsk røntgenvirksomhet menes medisinsk virksomhet som gir pasienter undersøkelse, diagnostikk og behandling som krever spesialistkompetanse i medisinsk radiologi.</article><article class="legalP" id="kapittel-2-paragraf-1-ledd-2">Sykehus som driver medisinsk laboratorie- eller røntgenvirksomhet skal gi råd og veiledning til rekvirenten om nytte av ulike undersøkelser og delta i befolkningsundersøkelser som er satt i gang av sentrale helsemyndigheter.</article><article class="legalP" id="kapittel-2-paragraf-1-ledd-3">Statlig finansierte sykehus som driver medisinsk laboratorie- og røntgenvirksomhet skal også delta i forebyggende arbeid og avgi uttalelse i spørsmål som gjelder hygiene eller infeksjonsmedisin på anmodning fra lokale eller sentrale helsemyndigheter.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2001-12-18-1539/KAPITTEL_3"><h2>Kapittel 3. Lands- og flerregionale funksjoner og nasjonale og flerregionale kompetansesenterfunksjoner</h2><article class="legalArticle" data-lovdata-URL="LTI/forskrift/2001-12-18-1539/§4" data-name="§4" id="kapittel-3-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Lands- og flerregionale funksjoner</span></h3><article class="legalP" id="kapittel-3-paragraf-1-ledd-1">Med landsfunksjoner menes funksjoner knyttet til:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-1-ledd-1-punkt-1"><article class="legalP" id="kapittel-3-paragraf-1-ledd-1-punkt-1-ledd-1">sjeldne lidelser som krever ekspertise bare ett sted i landet,</article></article></li><li data-li-identifier="b)" data-name="b)"><article class="listArticle" id="kapittel-3-paragraf-1-ledd-1-punkt-2"><article class="legalP" id="kapittel-3-paragraf-1-ledd-1-punkt-2-ledd-1">kostbare investeringer eller særlig personellkrevende behandlingsopplegg og</article></article></li><li data-li-identifier="c)" data-name="c)"><article class="listArticle" id="kapittel-3-paragraf-1-ledd-1-punkt-3"><article class="legalP" id="kapittel-3-paragraf-1-ledd-1-punkt-3-ledd-1">behov for et samlet miljø for å ivareta et høyt faglig nivå.</article></article></li></ul></article><article class="legalP" id="kapittel-3-paragraf-1-ledd-2">Med flerregionale funksjoner menes virksomhet som finner sted ved maksimalt tre sykehus.</article><article class="legalP" id="kapittel-3-paragraf-1-ledd-3">Innenfor rammen av første og annet ledd bestemmer departementet til enhver tid hva som er å anse som lands- og flerregionale funksjoner.</article></article><article class="legalArticle" data-lovdata-URL="LTI/forskrift/2001-12-18-1539/§5" data-name="§5" id="kapittel-3-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Nasjonale og flerregionale kompetansesenterfunksjoner</span></h3><article class="legalP" id="kapittel-3-paragraf-2-ledd-1">Nasjonale og flerregionale medisinske kompetansesentre skal sikre ivaretakelse, oppbygging og formidling av kompetanse innen et særskilt område. Sentrene har et særskilt ansvar for å videreutvikle fagfeltet ved forskning og veiledning i forhold til behandling og undervisning.</article><article class="legalP" id="kapittel-3-paragraf-2-ledd-2">Med nasjonale kompetansesenterfunksjoner menes funksjoner som finner sted ved ett sykehus eller ved to sykehus i fellesskap. Med flerregionale kompetansesenterfunksjoner menes funksjoner som finner sted ved maksimalt tre sykehus.</article><article class="legalP" id="kapittel-3-paragraf-2-ledd-3">Innenfor rammen av første og annet ledd bestemmer departementet til enhver tid hva som er å anse som nasjonale og flerregionale kompetansesenterfunksjoner.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2001-12-18-1539/KAPITTEL_4"><h2>Kapittel 4. Godkjenning og pålegg</h2><article class="legalArticle" data-lovdata-URL="LTI/forskrift/2001-12-18-1539/§6" data-name="§6" id="kapittel-4-paragraf-1"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Krav om godkjenning</span></h3><article class="legalP" id="kapittel-4-paragraf-1-ledd-1">Etablering av sykehus må godkjennes av departementet før det kan yte helsetjenester, jf. spesialisthelsetjenesteloven § 4-1.</article><article class="legalP" id="kapittel-4-paragraf-1-ledd-2">Sykehus som er omfattet av legefordelingsordningen jf. spesialisthelsetjenesteloven § 4-2 skal søke om ny godkjenning ved bygging, utbygging eller ombygging av sykehus der byggearbeidene er anslått til samlet 250 millioner eller mer. Videre skal det søkes om godkjenning ved endringer i sykehusvirksomhet som vil få vesentlige konsekvenser for andre regionale helseforetaks tjenestetilbud.</article><article class="legalP" id="kapittel-4-paragraf-1-ledd-3">Private sykehus som omfattes av annet ledd, men som ikke mottar driftstilskudd fra et regionalt helseforetak eller fra staten, skal søke om ny godkjenning også ved endringer i virksomheten som innebærer utvidelse av tjenestetilbudet til å omfatte nye medisinske fagområder.</article><article class="legalP" id="kapittel-4-paragraf-1-ledd-4">Private sykehus som ikke omfattes av spesialisthelsetjenesteloven § 4-2 om legefordeling skal søke om ny godkjenning ved endringer i virksomheten som innebærer utvidelse av tjenestetilbudet til å omfatte nye medisinske fagområder eller utvidelse av antall senger med mer enn 40% eller med mer enn 10 senger i forhold til allerede godkjent sengeantall. Opprettelse av mer enn tre nye stillinger i løpet av to år samlet for radiografer eller legespesialister innen medisinske laboratoriefag eller radiologi skal forelegges departementet for vurdering av om opprettelsen innebærer en vesentlig endring som krever ny godkjenning.</article><article class="legalP" id="kapittel-4-paragraf-1-ledd-5">Endringer i godkjent sykehus etter bestemmelsene i annet, tredje og fjerde ledd kan ikke gjennomføres før godkjenning foreligger.</article><article class="legalP" id="kapittel-4-paragraf-1-ledd-6">Sykehus som er blitt godkjent før denne forskriftens ikrafttreden skal fremdeles anses som godkjent.</article></article><article class="legalArticle" data-lovdata-URL="LTI/forskrift/2001-12-18-1539/§7" data-name="§7" id="kapittel-4-paragraf-2"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Krav til søknaden</span></h3><article class="legalP" id="kapittel-4-paragraf-2-ledd-1">Ved søknad om godkjenning etter § 6 annet ledd, skal hovedfunksjonsprogrammet vedlegges søknaden.</article></article><article class="legalArticle" data-lovdata-URL="LTI/forskrift/2001-12-18-1539/§8" data-name="§8" id="kapittel-4-paragraf-3"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Adgang til å trekke godkjenningen tilbake</span></h3><article class="legalP" id="kapittel-4-paragraf-3-ledd-1">Godkjenning kan trekkes tilbake dersom virksomheten ikke drives forsvarlig. Ved brudd på vilkår knyttet til godkjenningen, kan godkjenningen trekkes tilbake dersom dette er i samsvar med de alminnelige forvaltningsrettslige regler om omgjøring.</article></article><article class="legalArticle" data-lovdata-URL="LTI/forskrift/2001-12-18-1539/§9" data-name="§9" id="kapittel-4-paragraf-4"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Pålegg</span></h3><article class="legalP" id="kapittel-4-paragraf-4-ledd-1">Departementet kan ved enkeltvedtak pålegge sykehus som er omfattet av legefordelingsordningen jf. spesialisthelsetjenesteloven § 4-2 å ha eller avvikle en eller flere funksjoner som nevnt i § 4 og § 5.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2001-12-18-1539/KAPITTEL_5"><h2>Kapittel 5. Ikraftsetting</h2><article class="legalArticle" data-lovdata-URL="LTI/forskrift/2001-12-18-1539/§10" data-name="§10" id="kapittel-5-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse</span></h3><article class="legalP" id="kapittel-5-paragraf-1-ledd-1">Forskriften trer i kraft 1. januar 2002. Fra samme tidspunkt oppheves forskrift av 1. desember 2000 nr. 1277 om landsfunksjoner, regionale funksjoner og kompetansesenterfunksjoner.</article></article></section></main></body></html>