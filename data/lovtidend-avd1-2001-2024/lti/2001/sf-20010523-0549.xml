<!DOCTYPE html><html lang="no"><head><title>Forskrift om prissystemet for korn, mel og kraftfôr under markedsordningen for korn.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-05-23-549</dd><dt class="dokid">DokumentID</dt><dd class="dokid">LTI/forskrift/2001-05-23-549</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 7</dd><dt class="dateInForce">I kraft fra</dt><dd class="dateInForce">2001-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1998-07-14-715</li><li>forskrift/1996-08-01-795</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-23/§18</li><li>lov/2000-01-21-7/§3</li><li>lov/2000-01-21-7/§6</li></ul></dd><dt class="dateOfPublication">Kunngjort</dt><dd class="dateOfPublication">2001-06-08</dd><dt class="journalNumber">Journalnummer</dt><dd class="journalNumber">2001-0591</dd><dt class="titleShort">Korttittel</dt><dd class="titleShort">Forskrift om prissystemet for korn mv.</dd><dt class="title">Tittel</dt><dd class="title">Forskrift om prissystemet for korn, mel og kraftfôr under markedsordningen for korn.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 23. mai 2001 med hjemmel i lov av 12. mai 1995 nr. 23 om jord (jordlova) § 18 og lov av 21. januar 2000 nr. 7 om kornforvaltning m.v. § 3 og § 6.</dd><dt class="refid">RefID</dt><dd class="refid">forskrift/2001-05-23-549</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om prissystemet for korn, mel og kraftfôr under markedsordningen for korn.<ul class="tocSubUl"><li>Kap. I. Innledende bestemmelser<ul class="tocSubUl"><li>§ 1. Formål</li><li>§ 2. Definisjoner</li></ul></li><li>Kap. II. Målpris og kvalitetsbestemmelser<ul class="tocSubUl"><li>§ 3. Målpris, intensjonspris, prisgrenser og termintillegg</li><li>§ 4. Kriterier for basiskvalitet og prøvetaking</li></ul></li><li>Kap. III. Prisnedskrivingstilskudd<ul class="tocSubUl"><li>§ 5. Grunnlag for prisnedskriving av norsk korn</li><li>§ 6. Nedskrivingssatser</li><li>§ 7. Trekk i prisnedskrivingstilskuddet</li></ul></li><li>Kap. IV. Matkorntilskudd<ul class="tocSubUl"><li>§ 8. Grunnlag for matkorntilskudd</li><li>§ 9. Matkorntilskudd til prisnedskriving av grillmel</li><li>§ 10. Tilskuddssatser for matkorn</li></ul></li><li>Kap. V. Prisutjevningsbeløp på råvarer til kraftfôr<ul class="tocSubUl"><li>§ 11. Prisutjevningsbeløp</li><li>§ 12. Omdisponering av importert vare som er innført tollfritt</li></ul></li><li>Kap. VI. Avsluttende bestemmelser<ul class="tocSubUl"><li>§ 13. Utfyllende bestemmelser om utbetaling av tilskudd, prisnoteringer mv.</li><li>§ 14. Opplysningsplikt</li><li>§ 15. Kontroll</li><li>§ 16. Tilbakebetaling, sanksjoner mv.</li><li>§ 17. Dispensasjon</li><li>§ 18. Klage</li><li>§ 19. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2001-05-23-549" id="dokument"><h1>Forskrift om prissystemet for korn, mel og kraftfôr under markedsordningen for korn.</h1><section class="section" data-name="kapI" id="kapittel-1" data-lovdata-URL="LTI/forskrift/2001-05-23-549/KAPITTEL_1"><h2>Kap. I. Innledende bestemmelser</h2><article class="legalArticle" data-lovdata-URL="LTI/forskrift/2001-05-23-549/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Formålet med prisnedskrivingstilskuddet er å sikre avsetning av norsk korn gjennom markedsordningen og å skrive ned prisen på råvarer til matmel og kraftfôr.</article><article class="legalP" id="kapittel-1-paragraf-1-ledd-2">Formålet med matkorntilskuddsordningen er å skrive ned prisen på matkorn.</article><article class="legalP" id="kapittel-1-paragraf-1-ledd-3">Formålet med å ilegge prisutjevningsbeløp på kraftfôr er å bidra til likeverdige priser på korn og andre råvarer i tilvirking av kraftfôr.</article></article><article class="legalArticle" data-lovdata-URL="LTI/forskrift/2001-05-23-549/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-2-ledd-1">I denne forskrift forstås med:<ul class="defaultList"><li data-li-identifier="1." data-name="1."><article class="listArticle" id="kapittel-1-paragraf-2-ledd-1-punkt-1"><article class="legalP" id="kapittel-1-paragraf-2-ledd-1-punkt-1-ledd-1"><i>Korn:</i> Hvete, rug, rughvete, bygg, havre, oljefrø og andre arter fastsatt av Statens landbruksforvaltning.</article></article></li><li data-li-identifier="2." data-name="2."><article class="listArticle" id="kapittel-1-paragraf-2-ledd-1-punkt-2"><article class="legalP" id="kapittel-1-paragraf-2-ledd-1-punkt-2-ledd-1"><i>Matkorn:</i> Korn som brukes til mat.</article></article></li><li data-li-identifier="3." data-name="3."><article class="listArticle" id="kapittel-1-paragraf-2-ledd-1-punkt-3"><article class="legalP" id="kapittel-1-paragraf-2-ledd-1-punkt-3-ledd-1"><i>Fôrkorn:</i> Korn som brukes til husdyrfôr.</article></article></li><li data-li-identifier="4." data-name="4."><article class="listArticle" id="kapittel-1-paragraf-2-ledd-1-punkt-4"><article class="legalP" id="kapittel-1-paragraf-2-ledd-1-punkt-4-ledd-1"><i>Kraftfôr:</i> Et formalingsprodukt til husdyrfôr som kan inneholde en eller flere råvarer.</article></article></li><li data-li-identifier="5." data-name="5."><article class="listArticle" id="kapittel-1-paragraf-2-ledd-1-punkt-5"><article class="legalP" id="kapittel-1-paragraf-2-ledd-1-punkt-5-ledd-1"><i>Kornkjøper:</i> Foretak som kjøper korn fra produsent for videresalg eller bruk i kommersiell matmel- og kraftfôrindustri. Foretaket må være registrert etter lov av 21. juni 1985 nr. 78 om registrering av foretak.</article></article></li><li data-li-identifier="6." data-name="6."><article class="listArticle" id="kapittel-1-paragraf-2-ledd-1-punkt-6"><article class="legalP" id="kapittel-1-paragraf-2-ledd-1-punkt-6-ledd-1"><i>Målpris:</i> Produsentpris fastsatt i jordbruksoppgjøret på fôrkorn, mathvete, matrug og oljefrø av basiskvalitet levert til bestemte mottaksanlegg ved Oslofjorden. Prisen skal kunne oppnås ut fra balanserte markedsforhold og fastsatt importvern. Målprisen er høyeste gjennomsnittspris for året. Målprisen for fôrkorn er et veid gjennomsnitt av intensjonsprisene for havre og bygg.</article></article></li><li data-li-identifier="7." data-name="7."><article class="listArticle" id="kapittel-1-paragraf-2-ledd-1-punkt-7"><article class="legalP" id="kapittel-1-paragraf-2-ledd-1-punkt-7-ledd-1"><i>Intensjonspris:</i> Pris fastsatt i jordbruksoppgjøret for havre og bygg av basiskvalitet levert til bestemte mottaksanlegg ved Oslofjorden. Intensjonsprisene er retningsgivende oppgjørspriser til produsent.</article></article></li><li data-li-identifier="8." data-name="8."><article class="listArticle" id="kapittel-1-paragraf-2-ledd-1-punkt-8"><article class="legalP" id="kapittel-1-paragraf-2-ledd-1-punkt-8-ledd-1"><i>Noteringspris:</i> Produsentpris notert i markedet ved bestemte mottaksanlegg ved Oslofjorden. Noteringspris nyttes for å registrere forholdet mellom markedspris og målpris, og danner grunnlag for vurdering og iverksettelse av markedsreguleringstiltak.</article></article></li><li data-li-identifier="9." data-name="9."><article class="listArticle" id="kapittel-1-paragraf-2-ledd-1-punkt-9"><article class="legalP" id="kapittel-1-paragraf-2-ledd-1-punkt-9-ledd-1"><i>Termintillegg:</i> Pristillegg som skal dekke lagringskostnader.</article></article></li></ul></article></article></section><section class="section" data-name="kapII" id="kapittel-2" data-lovdata-URL="LTI/forskrift/2001-05-23-549/KAPITTEL_2"><h2>Kap. II. Målpris og kvalitetsbestemmelser</h2><article class="legalArticle" data-lovdata-URL="LTI/forskrift/2001-05-23-549/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Målpris, intensjonspris, prisgrenser og termintillegg</span></h3><article class="legalP" id="kapittel-2-paragraf-1-ledd-1">Målpris og intensjonspris med øvre og nedre prisgrense fastsettes i jordbruksoppgjøret og gjelder for korn og oljefrø av basis kvalitet, jf. § 4. I jordbruksoppgjøret fastsettes også grunnlaget for termintillegg.</article><article class="legalP" id="kapittel-2-paragraf-1-ledd-2">Sted for prisnotering (noteringssted) er et utvalg av markedsregulators mottaksanlegg ved Oslofjorden. Statens landbruksforvaltning fastsetter hvilke mottaksanlegg dette gjelder.</article></article><article class="legalArticle" data-lovdata-URL="LTI/forskrift/2001-05-23-549/§4" data-name="§4" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Kriterier for basiskvalitet og prøvetaking</span></h3><article class="legalP" id="kapittel-2-paragraf-2-ledd-1">Kornkjøpere skal foreta kvalitetsanalyser av kornprøvene som tilfredsstiller de krav til analysesikkerhet som Statens landbruksforvaltning har fastsatt. Det skal tas ut representative prøver av hvert enkelt parti korn som leveres av produsent. Prøven bør tas ut med automatisk prøvetaker og nedminskes med godkjent tilknyttet nedminsker. Kriterier for basiskvaliteter: <table><thead><tr><th data-text-align="left" data-vertical-align="top"><i>Art</i></th><th data-text-align="center" data-vertical-align="top"><i>Vann-<br />innhold %</i></th><th data-text-align="center" data-vertical-align="top"><i>Hektolitervekt kg</i></th><th data-text-align="center" data-vertical-align="top"><i>Fremmede bestanddeler %</i></th><th data-text-align="center" data-vertical-align="top"><i>Protein ved matkvalitet %</i></th><th data-text-align="center" data-vertical-align="top"><i>Falltall ved matkvalitet s.</i></th></tr></thead><tbody><tr><td data-text-align="left" data-vertical-align="top">Hvete</td><td data-text-align="left" data-vertical-align="top">15</td><td data-text-align="left" data-vertical-align="top">79</td><td data-text-align="left" data-vertical-align="top">≤ 1,0</td><td data-text-align="left" data-vertical-align="top">12,0</td><td data-text-align="left" data-vertical-align="top">200</td></tr><tr><td data-text-align="left" data-vertical-align="top">Rug</td><td data-text-align="left" data-vertical-align="top">15</td><td data-text-align="left" data-vertical-align="top">72</td><td data-text-align="left" data-vertical-align="top">≤ 1,0</td><td data-text-align="left" data-vertical-align="top" /><td data-text-align="left" data-vertical-align="top">120</td></tr><tr><td data-text-align="left" data-vertical-align="top">Rughvete</td><td data-text-align="left" data-vertical-align="top">15</td><td data-text-align="left" data-vertical-align="top">69</td><td data-text-align="left" data-vertical-align="top">≤ 1,0</td><td data-text-align="left" data-vertical-align="top" /><td data-text-align="left" data-vertical-align="top" /></tr><tr><td data-text-align="left" data-vertical-align="top">Bygg</td><td data-text-align="left" data-vertical-align="top">15</td><td data-text-align="left" data-vertical-align="top">64</td><td data-text-align="left" data-vertical-align="top">≤ 1,0</td><td data-text-align="left" data-vertical-align="top" /><td data-text-align="left" data-vertical-align="top" /></tr><tr><td data-text-align="left" data-vertical-align="top">Havre</td><td data-text-align="left" data-vertical-align="top">15</td><td data-text-align="left" data-vertical-align="top">53</td><td data-text-align="left" data-vertical-align="top">≤ 1,0</td><td data-text-align="left" data-vertical-align="top" /><td data-text-align="left" data-vertical-align="top" /></tr><tr><td data-text-align="left" data-vertical-align="top">Oljefrø</td><td data-text-align="left" data-vertical-align="top">8</td><td data-text-align="left" data-vertical-align="top" /><td data-text-align="left" data-vertical-align="top">≤ 1,0</td><td data-text-align="left" data-vertical-align="top" /><td data-text-align="left" data-vertical-align="top" /></tr></tbody></table></article><article class="legalP" id="kapittel-2-paragraf-2-ledd-2">Korn som ikke har tilfredsstillende hygienisk kvalitet på mottakstidspunktet, skal avvises dersom mangelen oppdages ved mottakskontrollen. Korn har ikke tilfredsstillende hygienisk kvalitet når varen er uegnet til framstilling av mat eller fôr. Av dette følger at varen ikke må være behandlet med kjemiske midler i strid med forskrifter om bruk av plantevernmidler, ikke være vesentlig lagerskadd eller værskadd (inkludert angrep av sopp eller annen sykdom) og ikke inneholde beis eller mugg. Det må heller ikke være mistanke om innhold av mykotoksiner.</article></article></section><section class="section" data-name="kapIII" id="kapittel-3" data-lovdata-URL="LTI/forskrift/2001-05-23-549/KAPITTEL_3"><h2>Kap. III. Prisnedskrivingstilskudd</h2><article class="legalArticle" data-lovdata-URL="LTI/forskrift/2001-05-23-549/§5" data-name="§5" id="kapittel-3-paragraf-1"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Grunnlag for prisnedskriving av norsk korn</span></h3><article class="legalP" id="kapittel-3-paragraf-1-ledd-1">Prisnedskrivingstilskudd ytes til kornkjøpere som oppfyller bestemmelsene i denne forskrift. Tilskuddet ytes på grunnlag av innkjøpt kvantum norskprodusert korn fra produsent for bruk i matmel- og kraftfôrindustrien. Beregningsgrunnlag er kvantum med basis vanninnhold. Ved vanninnhold over basis omregnes kvantumet til basis vanninnhold. For tørrere vare enn basis skjer ingen omregning.</article><article class="legalP" id="kapittel-3-paragraf-1-ledd-2">Det ytes ikke tilskudd ved kjøp av korn til såkorn eller korn til hjemmemaling.</article></article><article class="legalArticle" data-lovdata-URL="LTI/forskrift/2001-05-23-549/§6" data-name="§6" id="kapittel-3-paragraf-2"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Nedskrivingssatser</span></h3><article class="legalP" id="kapittel-3-paragraf-2-ledd-1">Gjennomsnittlig nedskrivingssatser for korn fastsettes i jordbruksoppgjøret for ett år av gangen, med virkning fra 1. juli hvert år. Statens landbruksforvaltning fastsetter innenfor rammen av Stortingets bevilgning til prisnedskriving én sats for henholdsvis:<ul class="defaultList"><li data-li-identifier="1." data-name="1."><article class="listArticle" id="kapittel-3-paragraf-2-ledd-1-punkt-1"><article class="legalP" id="kapittel-3-paragraf-2-ledd-1-punkt-1-ledd-1">Hvete, rug, rughvete, bygg og havre</article></article></li><li data-li-identifier="2." data-name="2."><article class="listArticle" id="kapittel-3-paragraf-2-ledd-1-punkt-2"><article class="legalP" id="kapittel-3-paragraf-2-ledd-1-punkt-2-ledd-1">Oljefrø.</article></article></li></ul><p class="leddfortsettelse">Satser for andre arter fastsettes av Statens landbruksforvaltning.</p></article></article><article class="legalArticle" data-lovdata-URL="LTI/forskrift/2001-05-23-549/§7" data-name="§7" id="kapittel-3-paragraf-3"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Trekk i prisnedskrivingstilskuddet</span></h3><article class="legalP" id="kapittel-3-paragraf-3-ledd-1">Markedsreguleringstiltak finansieres gjennom trekk i prisnedskrivingstilskudd. Trekket omfatter alle vareslag av korn og oljefrø som omsettes gjennom markedsordningen for korn uavhengig av mat- eller fôrkvalitet. Statens landbruksforvaltning fastsetter trekksatsen etter nærmere retningslinjer gitt av Landbruksdepartementet. Trekket skal framgå som egen post i oppgjøret til kornprodusent.</article></article></section><section class="section" data-name="kapIV" id="kapittel-4" data-lovdata-URL="LTI/forskrift/2001-05-23-549/KAPITTEL_4"><h2>Kap. IV. Matkorntilskudd</h2><article class="legalArticle" data-lovdata-URL="LTI/forskrift/2001-05-23-549/§8" data-name="§8" id="kapittel-4-paragraf-1"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Grunnlag for matkorntilskudd</span></h3><article class="legalP" id="kapittel-4-paragraf-1-ledd-1">Matkorntilskudd gis til virksomheter som anvender hvete, rug, bygg eller havre i tilvirkning av mel, gryn eller andre cerealprodukter, beregnet til innenlandsk forbruk. Tilskuddet gis som én sats pr. tonn korn. Tilskuddet gjelder ikke for korn som er importert tollfritt, bearbeidet og produktet eksportert (innenlandsk bearbeiding).</article></article><article class="legalArticle" data-lovdata-URL="LTI/forskrift/2001-05-23-549/§9" data-name="§9" id="kapittel-4-paragraf-2"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Matkorntilskudd til prisnedskriving av grillmel</span></h3><article class="legalP" id="kapittel-4-paragraf-2-ledd-1">Matkorntilskudd ytes også til prisnedskriving av norskprodusert mel som nyttes i produksjon av grillmel til fiskeforedlingsindustrien. Tilskuddet utbetales til fiskeforedlingsbedrifter som anvender grillmel i sin produksjon. Tilskuddet gjelder ikke ved eksport av grillmel.</article></article><article class="legalArticle" data-lovdata-URL="LTI/forskrift/2001-05-23-549/§10" data-name="§10" id="kapittel-4-paragraf-3"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Tilskuddssatser for matkorn</span></h3><article class="legalP" id="kapittel-4-paragraf-3-ledd-1">Statens landbruksforvaltning fastsetter tilskuddssatsenes størrelse på basis av Stortingets årlige bevilgning med virkning fra 1. januar hvert år. Tilskuddssatsene kan endres med virkning fra 1. september hvert år ved endringer av kornprisen i jordbruksoppgjøret.</article></article></section><section class="section" data-name="kapV" id="kapittel-5" data-lovdata-URL="LTI/forskrift/2001-05-23-549/KAPITTEL_5"><h2>Kap. V. Prisutjevningsbeløp på råvarer til kraftfôr</h2><article class="legalArticle" data-lovdata-URL="LTI/forskrift/2001-05-23-549/§11" data-name="§11" id="kapittel-5-paragraf-1"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Prisutjevningsbeløp</span></h3><article class="legalP" id="kapittel-5-paragraf-1-ledd-1">Den som tilvirker kraftfôr til husdyrproduksjon skal betale et prisutjevningsbeløp for nærmere definerte råvarer som benyttes i tilvirkingsprosessen. Det skal også betales et prisutjevningsbeløp dersom slike råvarer anvendes direkte som kraftfôr til husdyrproduksjon.</article><article class="legalP" id="kapittel-5-paragraf-1-ledd-2">Fôr nyttet til fisk, pelsdyr eller kjæledyr skal ikke pålegges prisutjevningsbeløp. Dette gjelder også organisk avfall som nyttes til kraftfôr i husdyrproduksjon. Statens landbruksforvaltning fastsetter hvilke råvarer som til enhver tid er å definere som organisk avfall.</article><article class="legalP" id="kapittel-5-paragraf-1-ledd-3">Prisutjevningsbeløp på kraftfôr skal til enhver tid tilsvare den gjeldende tollsats for import av tilsvarende vare fra ordinære GSP-land.</article><article class="legalP" id="kapittel-5-paragraf-1-ledd-4">Prisutjevningsbeløp på kraftfôr fastsettes av Statens landbruksforvaltning. Statens landbruksforvaltning fastsetter i samråd med Landbruksdepartementet hvilke produkttyper og kategorier det skal svares prisutjevningsbeløp for. Statens landbruksforvaltning innkrever prisutjevningsbeløp.</article></article><article class="legalArticle" data-lovdata-URL="LTI/forskrift/2001-05-23-549/§12" data-name="§12" id="kapittel-5-paragraf-2"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Omdisponering av importert vare som er innført tollfritt</span></h3><article class="legalP" id="kapittel-5-paragraf-2-ledd-1">Statens landbruksforvaltning kan i særlige tilfeller tillate at en vare som er innført tollfritt, eller med nedsatt toll under forutsetning om en annen anvendelse enn som kraftfôr til husdyrproduksjon, omdisponeres til kraftfôr. Ved omdisponering skal det betales et prisutjevningsbeløp på kraftfôr som tilsvarer den tollsats som gjelder for varen på omdisponeringstidspunktet.</article><article class="legalP" id="kapittel-5-paragraf-2-ledd-2">Dersom varen har en slik opprinnelse at den ville blitt innvilget tollpreferanse, skal preferansetollsatsen legges til grunn ved fastsettelse av prisutjevningsbeløpets størrelse.</article></article></section><section class="section" data-name="kapVI" id="kapittel-6" data-lovdata-URL="LTI/forskrift/2001-05-23-549/KAPITTEL_6"><h2>Kap. VI. Avsluttende bestemmelser</h2><article class="legalArticle" data-lovdata-URL="LTI/forskrift/2001-05-23-549/§13" data-name="§13" id="kapittel-6-paragraf-1"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Utfyllende bestemmelser om utbetaling av tilskudd, prisnoteringer mv.</span></h3><article class="legalP" id="kapittel-6-paragraf-1-ledd-1">Statens landbruksforvaltning kan gi nærmere retningslinjer for gjennomføring av bestemmelsene i denne forskriften, herunder om prisnoteringer, prisregistreringer, innrapportering av avregningsdata, utbetaling av tilskudd og ordningen med prisutjevningsbeløp.</article></article><article class="legalArticle" data-lovdata-URL="LTI/forskrift/2001-05-23-549/§14" data-name="§14" id="kapittel-6-paragraf-2"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Opplysningsplikt</span></h3><article class="legalP" id="kapittel-6-paragraf-2-ledd-1">Statens landbruksforvaltning kan kreve de opplysninger og den dokumentasjon, herunder regnskapsmateriale, forretningspapirer og liknende dokumenter, som er nødvendig for å behandle søknader, utøve kontroll, drive prisovervåkning og forvalte ordningene på en tilfredsstillende måte. Statens landbruksforvaltning kan kreve at opplysningene bekreftes av revisor.</article></article><article class="legalArticle" data-lovdata-URL="LTI/forskrift/2001-05-23-549/§15" data-name="§15" id="kapittel-6-paragraf-3"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Kontroll</span></h3><article class="legalP" id="kapittel-6-paragraf-3-ledd-1">Statens landbruksforvaltning fører kontroll med at bestemmelsene i denne forskriften blir overholdt og kan herunder foreta stedlig kontroll hos den som mottar tilskudd eller belastes prisutjevningsbeløp på kraftfôr. Virksomheten plikter å yte bistand ved slik kontroll.</article></article><article class="legalArticle" data-lovdata-URL="LTI/forskrift/2001-05-23-549/§16" data-name="§16" id="kapittel-6-paragraf-4"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Tilbakebetaling, sanksjoner mv.</span></h3><article class="legalP" id="kapittel-6-paragraf-4-ledd-1">Feil i utbetalingen eller brudd på bestemmelsene i denne forskriften eller vilkår fastsatt i medhold av den, kan medføre pålegg om tilbakebetaling av tilskudd/trekk i senere tilskudd.</article><article class="legalP" id="kapittel-6-paragraf-4-ledd-2">For bestemmelsene hjemlet i lov av 21. januar 2000 nr. 7 om kornforvaltning m.v. gjelder straffebestemmelsene i lovens § 7, for så vidt ikke forholdet rammes av en strengere straffebestemmelse.</article></article><article class="legalArticle" data-lovdata-URL="LTI/forskrift/2001-05-23-549/§17" data-name="§17" id="kapittel-6-paragraf-5"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Dispensasjon</span></h3><article class="legalP" id="kapittel-6-paragraf-5-ledd-1">Landbruksdepartementet kan i særlige tilfeller dispensere fra bestemmelsene i denne forskrift.</article></article><article class="legalArticle" data-lovdata-URL="LTI/forskrift/2001-05-23-549/§18" data-name="§18" id="kapittel-6-paragraf-6"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Klage</span></h3><article class="legalP" id="kapittel-6-paragraf-6-ledd-1">Vedtak fattet i medhold av denne forskriften kan påklages til Landbruksdepartementet etter lov av 10. februar 1967 om behandlingsmåten i forvaltningssaker (forvaltningsloven) kapittel VI.</article></article><article class="legalArticle" data-lovdata-URL="LTI/forskrift/2001-05-23-549/§19" data-name="§19" id="kapittel-6-paragraf-7"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Ikrafttredelse</span></h3><article class="legalP" id="kapittel-6-paragraf-7-ledd-1">Forskriften trer i kraft 1. juli 2001. Fra samme dato oppheves forskrift av 14. juli 1998 nr. 715 om prissystemet for korn, mel og kraftfôr under markedsordningen for korn og forskrift av 1. august 1996 nr. 795 om pristrekk for korn og oljefrø.</article></article></section></main></body></html>