<!DOCTYPE html><html lang="no"><head><title>Forskrift om tilrettelegging av eksamen eller prøve for studenter med funksjonshemming/særskilte behov ved Norges teknisk-naturvitenskapelige universitet (NTNU).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-10-17-1191</dd><dt class="dokid">DokumentID</dt><dd class="dokid">LTI/forskrift/2001-10-17-1191</dd><dt class="ministry">Departement</dt><dd class="ministry"><ul><li>Kirke-, utdannings- og forskningsdepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 13</dd><dt class="dateInForce">I kraft fra</dt><dd class="dateInForce">2001-10-17</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-22/§50</li></ul></dd><dt class="dateOfPublication">Kunngjort</dt><dd class="dateOfPublication">2001-10-23</dd><dt class="journalNumber">Journalnummer</dt><dd class="journalNumber">2001-1168</dd><dt class="titleShort">Korttittel</dt><dd class="titleShort">Forskrift om tilrettelagt eksamen ved NTNU</dd><dt class="title">Tittel</dt><dd class="title">Forskrift om tilrettelegging av eksamen eller prøve for studenter med funksjonshemming/særskilte behov ved Norges teknisk-naturvitenskapelige universitet (NTNU).</dd><dt class="miscInformation">Annet om dokumentet</dt><dd class="miscInformation">Fastsatt av Kollegiet ved NTNU 17. oktober 2001 med hjemmel i lov av 12. mai 1995 nr. 22 om universiteter og høgskoler § 50 nr. 6.</dd><dt class="refid">RefID</dt><dd class="refid">forskrift/2001-10-17-1191</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilrettelegging av eksamen eller prøve for studenter med funksjonshemming/særskilte behov ved Norges teknisk-naturvitenskapelige universitet (NTNU).<ul class="tocSubUl"><li>I<ul class="tocSubUl"><li>§ 1. Formål</li><li>§ 2. Legeattest/dokumentasjon</li><li>§ 3. Søknadsfrist</li><li>§ 4. Informasjonsansvar</li><li>§ 5. Tilrettelagt eksamen eller prøve</li><li>§ 6. Alternativ eksamensform</li><li>§ 7. Anonymitetsprinsippet</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2001-10-17-1191" id="dokument"><h1>Forskrift om tilrettelegging av eksamen eller prøve for studenter med funksjonshemming/særskilte behov ved Norges teknisk-naturvitenskapelige universitet (NTNU).</h1><section class="section" data-name="kapI" id="kapittel-1" data-lovdata-URL="LTI/forskrift/2001-10-17-1191/KAPITTEL_1"><h2 data-text-align="center">I</h2><article class="legalArticle" data-lovdata-URL="LTI/forskrift/2001-10-17-1191/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">NTNU vil, så langt råd er, legge til rette for at studenter med funksjonshemming og andre grupper med særskilte behov kan avlegge eksamen eller prøve ved universitetet. Det er en forutsetning at de faglige kvalitetskrav i det aktuelle fag/emne opprettholdes.</article></article><article class="legalArticle" data-lovdata-URL="LTI/forskrift/2001-10-17-1191/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Legeattest/dokumentasjon</span></h3><article class="legalP" id="kapittel-1-paragraf-2-ledd-1">Studenten fremmer selv de krav han eller hun mener seg berettiget til på bakgrunn av legeattest eller annen relevant dokumentasjon. Attesten skal inneholde opplysninger om hva slags tilrettelegging studenten kan ha behov for, og for øvrig oppfylle de krav som Studieavdelingen ved NTNU stiller til godkjent dokumentasjon.</article></article><article class="legalArticle" data-lovdata-URL="LTI/forskrift/2001-10-17-1191/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Søknadsfrist</span></h3><article class="legalP" id="kapittel-1-paragraf-3-ledd-1">Søknadsfristen er 15. februar i vårsemesteret og 15. september i høstsemesteret. Søknaden sendes Studieavdelingen. For studenter med kroniske lidelser innvilges tiltakene for hele studietiden. Er funksjonshemmingen/det særskilte behovet oppstått etter fristens utløp, kan det gis dispensasjon fra denne. Studenten plikter selv å holde seg orientert om hvilke søknadsfrister som gjelder. Studieavdelingen har et særlig ansvar for at informasjon om slike frister er tilgjengelig for alle studenter.</article></article><article class="legalArticle" data-lovdata-URL="LTI/forskrift/2001-10-17-1191/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Informasjonsansvar</span></h3><article class="legalP" id="kapittel-1-paragraf-4-ledd-1">Studieavdelingen har et særlig ansvar for at informasjon om aktuelle tiltak er tilgjengelig for alle studenter. Studieavdelingen skal orientere studenten om hvordan eksamen skal avvikles og hvilke hjelpemidler som kan benyttes (romplassering, tekniske hjelpemidler, skrivehjelp, døvetolk eller annen hjelp).</article></article><article class="legalArticle" data-lovdata-URL="LTI/forskrift/2001-10-17-1191/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Tilrettelagt eksamen eller prøve</span></h3><article class="legalP" id="kapittel-1-paragraf-5-ledd-1">Søknad om tilrettelagt eksamen eller prøve behandles og avgjøres av Universitetsdirektøren. Med tilrettelagt eksamen eller prøve menes: Det settes inn tiltak i forhold til den eksamens-/prøveform som er oppgitt i Studiehåndboka for det enkelte fag/emne. Tilrettelegging kan være:<ul class="defaultList"><li data-li-identifier="-" data-name="-"><article class="listArticle" id="kapittel-1-paragraf-5-ledd-1-punkt-1"><article class="legalP" id="kapittel-1-paragraf-5-ledd-1-punkt-1-ledd-1">Utvidet eksamenstid avhengig av eksamenstidens lengde og studentens funksjonshemming/særskilte behov.</article></article></li><li data-li-identifier="-" data-name="-"><article class="listArticle" id="kapittel-1-paragraf-5-ledd-1-punkt-2"><article class="legalP" id="kapittel-1-paragraf-5-ledd-1-punkt-2-ledd-1">Anledning til lengre pauser, eventuelt med mulighet til å hvile.</article></article></li><li data-li-identifier="-" data-name="-"><article class="listArticle" id="kapittel-1-paragraf-5-ledd-1-punkt-3"><article class="legalP" id="kapittel-1-paragraf-5-ledd-1-punkt-3-ledd-1">Bruk av datamaskin og/eller andre tekniske hjelpemidler.</article></article></li><li data-li-identifier="-" data-name="-"><article class="listArticle" id="kapittel-1-paragraf-5-ledd-1-punkt-4"><article class="legalP" id="kapittel-1-paragraf-5-ledd-1-punkt-4-ledd-1">Bruk av skrivehjelp, døvetolk og/eller annen praktisk hjelp.</article></article></li><li data-li-identifier="-" data-name="-"><article class="listArticle" id="kapittel-1-paragraf-5-ledd-1-punkt-5"><article class="legalP" id="kapittel-1-paragraf-5-ledd-1-punkt-5-ledd-1">Anonym bekreftelse på studentens lese- og skrivevansker vedlegges før sensur ved skriftlige besvarelser.</article></article></li><li data-li-identifier="-" data-name="-"><article class="listArticle" id="kapittel-1-paragraf-5-ledd-1-punkt-6"><article class="legalP" id="kapittel-1-paragraf-5-ledd-1-punkt-6-ledd-1">Overføring av oppgavene til punktskrift eller forstørret skrift for blinde og svaksynte, eventuelt høytlesning av oppgaveteksten.</article></article></li><li data-li-identifier="-" data-name="-"><article class="listArticle" id="kapittel-1-paragraf-5-ledd-1-punkt-7"><article class="legalP" id="kapittel-1-paragraf-5-ledd-1-punkt-7-ledd-1">Høytlesning av kandidatens eksamensbesvarelse for korrektur.</article></article></li><li data-li-identifier="-" data-name="-"><article class="listArticle" id="kapittel-1-paragraf-5-ledd-1-punkt-8"><article class="legalP" id="kapittel-1-paragraf-5-ledd-1-punkt-8-ledd-1">Avlegge eksamen i eget eksamenslokale med egen inspektør.</article></article></li><li data-li-identifier="-" data-name="-"><article class="listArticle" id="kapittel-1-paragraf-5-ledd-1-punkt-9"><article class="legalP" id="kapittel-1-paragraf-5-ledd-1-punkt-9-ledd-1">Avlegge eksamen i kandidatens hjem eller på sykehus med egen inspektør.</article></article></li></ul></article></article><article class="legalArticle" data-lovdata-URL="LTI/forskrift/2001-10-17-1191/§6" data-name="§6" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Alternativ eksamensform</span></h3><article class="legalP" id="kapittel-1-paragraf-6-ledd-1">Det kan søkes om alternativ eksamensform i spesielle tilfelle. Alternativ eksamen er en annen eksamensform enn den som er oppgitt i Studiehåndboka for det enkelte fag/emne. Søknaden behandles og avgjøres av Universitetsdirektøren i samråd med aktuelle fagmiljøer.</article></article><article class="legalArticle" data-lovdata-URL="LTI/forskrift/2001-10-17-1191/§7" data-name="§7" id="kapittel-1-paragraf-7"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Anonymitetsprinsippet</span></h3><article class="legalP" id="kapittel-1-paragraf-7-ledd-1">Ved vurdering av besvarelser skal anonymitetsprinsippet gjelde så langt råd er.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2001-10-17-1191/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften trer i kraft straks.</article></section></main></body></html>