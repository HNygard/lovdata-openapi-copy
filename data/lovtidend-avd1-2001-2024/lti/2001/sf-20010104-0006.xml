<!DOCTYPE html><html lang="no"><head><title>Vedtak om endring i instruks om tilsyn med virksomheter som produserer melk og melkebaserte produkter.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-01-04-6</dd><dt class="dokid">DokumentID</dt><dd class="dokid">LTI/forskrift/2001-01-04-6</dd><dt class="ministry">Departement</dt><dd class="ministry"><ul><li>Sosialdepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 1</dd><dt class="dateInForce">I kraft fra</dt><dd class="dateInForce">2001-01-04</dd><dt class="changesToDocuments">Endrer</dt><dd class="changesToDocuments"><ul><li>forskrift/1999-05-25-4238</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>forskrift/1995-06-30-636/§64</li><li>lov/1933-05-19-3/§1</li><li>lov/1933-05-19-3/§3</li></ul></dd><dt class="dateOfPublication">Kunngjort</dt><dd class="dateOfPublication">2001-01-31</dd><dt class="journalNumber">Journalnummer</dt><dd class="journalNumber">2001-0043</dd><dt class="titleShort">Korttittel</dt><dd class="titleShort">Endr. i instruks om tilsyn med melkeprodusenter</dd><dt class="title">Tittel</dt><dd class="title">Vedtak om endring i instruks om tilsyn med virksomheter som produserer melk og melkebaserte produkter.</dd><dt class="miscInformation">Annet om dokumentet</dt><dd class="miscInformation">Fastsatt av Statens næringsmiddeltilsyn og Statens dyrehelsetilsyn 4. januar 2001 med hjemmel i forskrift av 30. juni 1995 nr. 636 om produksjon og frambud av rå melk, varmebehandlet melk og melkebaserte produkter m.v. § 64 og delegeringsbrev fra Statens næringsmiddeltilsyn av 11. april 1996, jf. EØS-avtalens vedlegg I, del 6.1 nr. 4 (Rdir. 1992/46/EØF) med endringer.</dd><dt class="refid">RefID</dt><dd class="refid">forskrift/2001-01-04-6</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Vedtak om endring i instruks om tilsyn med virksomheter som produserer melk og melkebaserte produkter.<ul class="tocSubUl"><li>I<ul class="tocSubUl"><li>1. Virkeområde</li><li>2. Generelt om tilsyn med virksomheter</li><li>3. Tilsyn med melkeproduksjonsvirksomheter</li><li>4. Tilsyn med meieri og bearbeidingsvirksomheter</li><li>5. Videre undersøkelser</li><li>6. Ikrafttredelse</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2001-01-04-6" id="dokument"><h1>Vedtak om endring i instruks om tilsyn med virksomheter som produserer melk og melkebaserte produkter.</h1><section class="section" data-name="kapI" id="kapittel-1" data-lovdata-URL="LTI/forskrift/2001-01-04-6/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I instruks av 25. mai 1999<sup class="footnotereference" data-footnotereferencevalue="1" data-unique-footnote-counter="1">1</sup> om tilsyn med virksomheter som produserer melk og melkebaserte produkter er det foretatt endringer. Forskriften lyder i sin helhet etter dette:</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Ikke tidligere kunngjort i Norsk Lovtidend.</article></footer><section class="section" data-name="kap1" id="kapittel-1-kapittel-1" data-lovdata-URL="LTI/forskrift/2001-01-04-6/KAPITTEL_1-1"><h3>1. Virkeområde</h3><article class="marginIdArticle" id="kapittel-1-kapittel-1-punkt-1"><span class="data-marginOriginalId">1.1.</span><article class="legalP" id="kapittel-1-kapittel-1-punkt-1-ledd-1">Instruksen gjelder for tilsyn og kontroll av virksomheter som er omfattet av forskrift av 30. juni 1995 nr. 636 om produksjon og frambud av rå melk, varmebehandlet melk og melkebaserte produkter m.v., herunder virksomheter godkjent etter kapittel VI.</article></article></section><section class="section" data-name="kap2" id="kapittel-1-kapittel-2" data-lovdata-URL="LTI/forskrift/2001-01-04-6/KAPITTEL_1-2"><h3>2. Generelt om tilsyn med virksomheter</h3><article class="marginIdArticle" id="kapittel-1-kapittel-2-punkt-1"><span class="data-marginOriginalId">2.1.</span><article class="legalP" id="kapittel-1-kapittel-2-punkt-1-ledd-1">Tilsynsmyndigheten skal føre tilsyn og kontroll med alle virksomheter som er omfattet av forskrift om produksjon og frambud av rå melk, varmebehandlet melk og melkebaserte produkter m.v.</article></article><article class="marginIdArticle" id="kapittel-1-kapittel-2-punkt-2"><span class="data-marginOriginalId">2.2.</span><article class="legalP" id="kapittel-1-kapittel-2-punkt-2-ledd-1">Tilsynsmyndigheten skal jevnlig føre tilsyn med de hygieniske forhold i virksomheten. Tilsynsfrekvensen skal være avhengig av virksomhetens størrelse og type produkter som produseres. Når tilsynsmyndigheten fastsetter tilsynsfrekvens for den enkelte virksomheten, skal en vurdering av helserelatert risiko forbundet med de aktuelle produktene legges til grunn.</article></article></section><section class="section" data-name="kap3" id="kapittel-1-kapittel-3" data-lovdata-URL="LTI/forskrift/2001-01-04-6/KAPITTEL_1-3"><h3>3. Tilsyn med melkeproduksjonsvirksomheter</h3><article class="marginIdArticle" id="kapittel-1-kapittel-3-punkt-1"><span class="data-marginOriginalId">3.1.</span><span class="miscHeadline"><i>Dyrehelsemessige forhold</i></span></article><article class="marginIdArticle" id="kapittel-1-kapittel-3-punkt-2"><span class="data-marginOriginalId">3.1.1.</span><article class="legalP" id="kapittel-1-kapittel-3-punkt-2-ledd-1">Tilsynsmyndigheten skal sikre at produksjonsdyrene gjennomgår regelmessig kontroll utført av veterinær for dyrehelsemessige forhold som angitt i forskriftens kapittel II.</article></article><article class="marginIdArticle" id="kapittel-1-kapittel-3-punkt-3"><span class="data-marginOriginalId">3.1.2.</span><article class="legalP" id="kapittel-1-kapittel-3-punkt-3-ledd-1">Tilsynsmyndighetens kontroll av dyrehelsemessige forhold kan gjennomføres i forbindelse med annet offentlig arbeid i besetningen.</article></article><article class="marginIdArticle" id="kapittel-1-kapittel-3-punkt-4"><span class="data-marginOriginalId">3.1.3.</span><article class="legalP" id="kapittel-1-kapittel-3-punkt-4-ledd-1">Tilsynsmyndigheten skal foreta kontroll av dyrene dersom det er grunn til å tro at de dyrehelsemessige krav ikke er oppfylt, og om nødvendig foreta videre undersøkelser.</article></article><article class="marginIdArticle" id="kapittel-1-kapittel-3-punkt-5"><span class="data-marginOriginalId">3.2.</span><span class="miscHeadline"><i>Hygieneforhold</i></span></article><article class="marginIdArticle" id="kapittel-1-kapittel-3-punkt-6"><span class="data-marginOriginalId">3.2.1.</span><article class="legalP" id="kapittel-1-kapittel-3-punkt-6-ledd-1">Tilsynsmyndigheten skal påse at hygienekravene til melkeproduksjonsvirksomheten i kapittel III-IV regelmessig vurderes og overholdes.</article></article><article class="marginIdArticle" id="kapittel-1-kapittel-3-punkt-7"><span class="data-marginOriginalId">3.2.2.</span><article class="legalP" id="kapittel-1-kapittel-3-punkt-7-ledd-1">Dersom hygienekravene ikke overholdes skal tilsynsmyndigheten/rette myndighet treffe egnede tiltak. Foreligger mulig helsefare, skal tilsynsmyndigheten treffe nødvendige tiltak.</article></article><article class="marginIdArticle" id="kapittel-1-kapittel-3-punkt-8"><span class="data-marginOriginalId">3.3.</span><span class="miscHeadline"><i>Kontroll av vanninnblanding</i></span></article><article class="marginIdArticle" id="kapittel-1-kapittel-3-punkt-9"><span class="data-marginOriginalId">3.3.1.</span><article class="legalP" id="kapittel-1-kapittel-3-punkt-9-ledd-1">Gir resultatene av en stikkprøvekontroll jf. § 15 grunn til mistanke om at melken er tilsatt vann, skal tilsynsmyndigheten ta ut en autentisk prøve hos den enkelte leverandør for å avdekke eventuell vanninnblanding.</article></article><article class="marginIdArticle" id="kapittel-1-kapittel-3-punkt-10"><span class="data-marginOriginalId">3.3.2.</span><article class="legalP" id="kapittel-1-kapittel-3-punkt-10-ledd-1">En autentisk prøve skal være representativ for melken fra en morgen eller kveldsmelking, som begynner tidligst 11 timer og senest 13 timer etter siste melking. Melkingen skal være fullstendig overvåket.</article></article></section><section class="section" data-name="kap4" id="kapittel-1-kapittel-4" data-lovdata-URL="LTI/forskrift/2001-01-04-6/KAPITTEL_1-4"><h3>4. Tilsyn med meieri og bearbeidingsvirksomheter</h3><article class="marginIdArticle" id="kapittel-1-kapittel-4-punkt-1"><span class="data-marginOriginalId">4.1.</span><article class="legalP" id="kapittel-1-kapittel-4-punkt-1-ledd-1">Tilsynsmyndigheten skal jevnlig føre tilsyn med at de kritiske punktene i virksomheten overholdes, og de metoder som brukes til overvåking og kontroll av disse, jf. § 23 nr. 1 og 2. Tilsynsmyndigheten skal minst foreta en (1) systemrevisjon, samt to (2) inspeksjoner per år av hver av de virksomhetene de fører tilsyn med. Tilsynsfrekvensen skal utover dette vurderes iht. virksomhetens størrelse, type produkter som produseres, samt baseres på en vurdering av helserelatert risiko forbundet med de aktuelle produktene i den enkelte virksomhet, jf. pkt. 2.2.</article></article><article class="marginIdArticle" id="kapittel-1-kapittel-4-punkt-2"><span class="data-marginOriginalId">4.2.</span><article class="legalP" id="kapittel-1-kapittel-4-punkt-2-ledd-1">Tilsynsmyndigheten skal føre tilsyn med at stempelmerket forvaltes på forsvarlig måte.</article></article><article class="marginIdArticle" id="kapittel-1-kapittel-4-punkt-3"><span class="data-marginOriginalId">4.3.</span><article class="legalP" id="kapittel-1-kapittel-4-punkt-3-ledd-1">Tilsynsmyndigheten skal påse at bestemmelsene i forskriften overholdes, og særlig kontrollere</article></article><article class="marginIdArticle" id="kapittel-1-kapittel-4-punkt-4"><span class="data-marginOriginalId">4.3.1.</span><article class="legalP" id="kapittel-1-kapittel-4-punkt-4-ledd-1">renslighet med hensyn til lokaler og utstyr og personalets hygiene,</article></article><article class="marginIdArticle" id="kapittel-1-kapittel-4-punkt-5"><span class="data-marginOriginalId">4.3.2.</span><article class="legalP" id="kapittel-1-kapittel-4-punkt-5-ledd-1">virksomhetens egenkontroll, jf. § 23,</article></article><article class="marginIdArticle" id="kapittel-1-kapittel-4-punkt-6"><span class="data-marginOriginalId">4.3.3.</span><article class="legalP" id="kapittel-1-kapittel-4-punkt-6-ledd-1">de mikrobiologiske og hygieniske forhold med hensyn til melkebaserte produkter,</article></article><article class="marginIdArticle" id="kapittel-1-kapittel-4-punkt-7"><span class="data-marginOriginalId">4.3.4.</span><article class="legalP" id="kapittel-1-kapittel-4-punkt-7-ledd-1">effektiviteten av behandlingen av melkebaserte produkter og varmebehandling av konsummelk,</article></article><article class="marginIdArticle" id="kapittel-1-kapittel-4-punkt-8"><span class="data-marginOriginalId">4.3.5.</span><article class="legalP" id="kapittel-1-kapittel-4-punkt-8-ledd-1">de hermetiske beholdere ved stikkprøver,</article></article><article class="marginIdArticle" id="kapittel-1-kapittel-4-punkt-9"><span class="data-marginOriginalId">4.3.6.</span><article class="legalP" id="kapittel-1-kapittel-4-punkt-9-ledd-1">lagrings- og transportforholdene.</article></article></section><section class="section" data-name="kap5" id="kapittel-1-kapittel-5" data-lovdata-URL="LTI/forskrift/2001-01-04-6/KAPITTEL_1-5"><h3>5. Videre undersøkelser</h3><article class="legalP" id="kapittel-1-kapittel-5-ledd-1">Tilsynsmyndigheten skal ta alle nødvendige prøver for undersøkelse i laboratorium, og enhver annen kontroll som er nødvendig for å sikre overholdelse av bestemmelsene i forskriften.</article></section><section class="section" data-name="kap6" id="kapittel-1-kapittel-6" data-lovdata-URL="LTI/forskrift/2001-01-04-6/KAPITTEL_1-6"><h3>6. Ikrafttredelse</h3><article class="legalP" id="kapittel-1-kapittel-6-ledd-1">Denne instruks trer i kraft straks.</article></section></section><section class="section" data-name="kapII" id="kapittel-2" data-lovdata-URL="LTI/forskrift/2001-01-04-6/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringen trer i kraft straks.</article></section></main></body></html>