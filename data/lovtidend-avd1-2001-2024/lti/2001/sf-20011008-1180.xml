<!DOCTYPE html><html lang="no"><head><title>Forskrift om nonylfenol og oktylfenol og deres etoksilater.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-10-08-1180</dd><dt class="dokid">DokumentID</dt><dd class="dokid">LTI/forskrift/2001-10-08-1180</dd><dt class="ministry">Departement</dt><dd class="ministry"><ul><li>Miljøverndepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 13</dd><dt class="dateInForce">I kraft fra</dt><dd class="dateInForce">2002-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1976-06-11-79/§4</li><li>forskrift/1990-09-07-730</li></ul></dd><dt class="dateOfPublication">Kunngjort</dt><dd class="dateOfPublication">2001-10-19</dd><dt class="journalNumber">Journalnummer</dt><dd class="journalNumber">2001-1158</dd><dt class="titleShort">Korttittel</dt><dd class="titleShort">Forskrift om nonylfenol og oktylfenol</dd><dt class="title">Tittel</dt><dd class="title">Forskrift om nonylfenol og oktylfenol og deres etoksilater.</dd><dt class="miscInformation">Annet om dokumentet</dt><dd class="miscInformation">Fastsatt av Miljøverndepartementet 8. oktober 2001 med hjemmel i lov av 11. juni 1976 nr. 79 om kontroll med produkter og forbrukstjenester (produktkontrolloven) § 4, jf. kgl.res. av 7. september 1990 nr. 730. Jf. EØS-avtalens vedlegg II kapittel XIX (direktiv 98/34/EF med senere endringer).</dd><dt class="refid">RefID</dt><dd class="refid">forskrift/2001-10-08-1180</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om nonylfenol og oktylfenol og deres etoksilater.<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Forbud</li><li>§ 4. Unntak</li><li>§ 5. Tilsyn</li><li>§ 6. Tvangsmulkt</li><li>§ 7. Klage</li><li>§ 8. Straff</li><li>§ 9. Ikrafttredelse og overgangsbestemmelser</li><li>Kommentarer</li></ul></li></ul></dd></dl></header><main class="documentBody" data-lovdata-URL="LTI/forskrift/2001-10-08-1180" id="dokument"><h1>Forskrift om nonylfenol og oktylfenol og deres etoksilater.</h1><article class="legalArticle" data-lovdata-URL="LTI/forskrift/2001-10-08-1180/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med forskriften er å forhindre miljøskader som følge av utslipp til miljøet av nonylfenol og oktylfenol og deres etoksilater.</article></article><article class="legalArticle" data-lovdata-URL="LTI/forskrift/2001-10-08-1180/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften fastsetter regler for produksjon, import, eksport, omsetning og bruk av nonylfenol og oktylfenol og deres etoksilater og stoffblandinger der disse inngår. Forskriften gjelder ikke der bruk av disse stoffene eller stoffblandinger er regulert gjennom annen lovgivning.</article><article class="legalP" id="paragraf-2-ledd-2">Forskriften gjelder ikke for faste bearbeidede produkter.</article></article><article class="legalArticle" data-lovdata-URL="LTI/forskrift/2001-10-08-1180/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Forbud</span></h2><article class="legalP" id="paragraf-3-ledd-1">Det er forbudt å produsere, importere, eksportere, omsette og bruke nonylfenol og oktylfenol og deres etoksilater, og stoffblandinger med innhold av disse stoffene.</article><article class="legalP" id="paragraf-3-ledd-2">Forbudet omfatter ikke nonylfenol og oktylfenol og deres etoksilater i, eller til bruk i, maling- og lakkprodukter og smøreolje.</article><article class="legalP" id="paragraf-3-ledd-3">Forbudet omfatter ikke nonylfenol og oktylfenol og deres etoksilater, og stoffblandinger der disse inngår, til forsknings- og analyseformål.</article></article><article class="legalArticle" data-lovdata-URL="LTI/forskrift/2001-10-08-1180/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Unntak</span></h2><article class="legalP" id="paragraf-4-ledd-1">Når særlige grunner tilsier det kan Statens forurensningstilsyn, eller den Miljøverndepartementet bemyndiger gjøre unntak fra forskriften.</article></article><article class="legalArticle" data-lovdata-URL="LTI/forskrift/2001-10-08-1180/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Tilsyn</span></h2><article class="legalP" id="paragraf-5-ledd-1">Statens forurensningstilsyn eller den Miljøverndepartementet bemyndiger, fører tilsyn med at forskriften følges.</article></article><article class="legalArticle" data-lovdata-URL="LTI/forskrift/2001-10-08-1180/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Tvangsmulkt</span></h2><article class="legalP" id="paragraf-6-ledd-1">For å sikre at bestemmelsene i forskriften eller vedtak truffet i medhold av forskriften blir gjennomført, kan Statens forurensningstilsyn eller den Miljøverndepartementet bemyndiger, ilegge tvangsmulkt etter produktkontrolloven § 13.</article></article><article class="legalArticle" data-lovdata-URL="LTI/forskrift/2001-10-08-1180/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Klage</span></h2><article class="legalP" id="paragraf-7-ledd-1">Vedtak truffet i medhold av forskriften kan påklages til Miljøverndepartementet eller den Miljøverndepartementet bemyndiger.</article></article><article class="legalArticle" data-lovdata-URL="LTI/forskrift/2001-10-08-1180/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Straff</span></h2><article class="legalP" id="paragraf-8-ledd-1">Overtredelse av forskriften eller vedtak truffet i medhold av forskriften straffes etter produktkontrolloven § 12, hvis ikke strengere straffebestemmelser kommer til anvendelse.</article></article><article class="legalArticle" data-lovdata-URL="LTI/forskrift/2001-10-08-1180/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse og overgangsbestemmelser</span></h2><article class="legalP" id="paragraf-9-ledd-1">Denne forskriften trer i kraft 1. januar 2002.</article><article class="legalP" id="paragraf-9-ledd-2">Kjemiske stoffer og stoffblandinger som er produsert i Norge eller importert til Norge før forskriftens bestemmelser trer i kraft, kan likevel omsettes, eksporteres og brukes i 6 måneder etter datoen for ikrafttredelse.</article></article><section class="section" id="kapittel-1" data-lovdata-URL="LTI/forskrift/2001-10-08-1180/KAPITTEL_1"><h2>Kommentarer</h2><article class="defaultP"><i>Til § 2 og § 3:</i></article><article class="legalP" id="kapittel-1-ledd-1">Med nonylfenol og oktylfenol menes kjemikalier som generelt kan beskrives med formelen:</article> <article class="defaultP" margin-top="true">R – C<sub>6</sub> H<sub>4</sub> – OH</article><article class="legalP" id="kapittel-1-ledd-2">R er en alkylgruppe som består av 9 (nonyl) eller 8 (oktyl) karbonatomer med en variert grad av forgreninger. R-gruppen kan vær plassert i ulike posisjoner på bensenringen.</article><article class="legalP" id="kapittel-1-ledd-3">Nonylfenoletoksilater og oktylfenoletoksilater er derivater av nonylfenol og oktylfenol som generelt kan beskrives ved formelen:</article> <article class="defaultP" margin-top="true">R – C<sub>6</sub> H<sub>4</sub> – O- (CH<sub>2</sub> CH<sub>2</sub> O)n -H</article><article class="legalP" id="kapittel-1-ledd-4">«n», dvs. antall etoksigrupper (OCH<sub>2</sub> CH<sub>2</sub> ), kan variere fra 2 til ca. 80.</article><article class="legalP" id="kapittel-1-ledd-5">Som nonylfenoetoksilater og oktylfenoletoksilater regnes også derivater av disse som i miljøet kan brytes på samme måte som nonylfenol- og oktylfenoletoksilater.</article><article class="legalP" id="kapittel-1-ledd-6">Forskriften gjelder både for rene kjemiske stoffer og stoffblandinger som inneholder de aktuelle kjemiske stoffene. Med stoffblandinger menes oppløsninger eller faste, flytende og gassformige blandinger som består av to eller flere kjemiske stoffer. Forskriften omfatter således ikke faste bearbeidede produkter. Som fast bearbeidet produkt regnes også produkter, for eksempel granulert plastmateriale, som i forhold til utslipp til miljøet oppfører seg på samme måte som faste bearbeidede produkter.</article><article class="legalP" id="kapittel-1-ledd-7">Annen lovgivning kan ivareta behovet for beskyttelse av helse og miljø på enkelte bruksområder, og regulere bruken av de aktuelle stoffene. Dette gjelder for eksempel lovgivning om plantevernmidler, legemidler (veterinærmedisin) og kosmetikk.</article><article class="legalP" id="kapittel-1-ledd-8">Med smøreoljer menes i denne sammenheng baseoljer som er tilsatt ytelsesforbedrende additiver.</article></section></main></body></html>