<!DOCTYPE html><html lang="no"><head><title>Forskrift om varslings- og rapporteringsplikt i forbindelse med luftfartsulykker, luftfartshendelser, driftsforstyrrelser og lignende.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-08-31-1008</dd><dt class="dokid">DokumentID</dt><dd class="dokid">LTI/forskrift/2001-08-31-1008</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 10</dd><dt class="dateInForce">I kraft fra</dt><dd class="dateInForce">2001-11-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1996-03-27-304</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1993-06-11-101/§6-9</li><li>lov/1993-06-11-101/§6-2</li><li>lov/1993-06-11-101/§4-7</li><li>lov/1993-06-11-101/§15-1</li><li>lov/1993-06-11-101/§15-4</li></ul></dd><dt class="dateOfPublication">Kunngjort</dt><dd class="dateOfPublication">2001-09-06</dd><dt class="journalNumber">Journalnummer</dt><dd class="journalNumber">2001-1001</dd><dt class="titleShort">Korttittel</dt><dd class="titleShort">Forskrift om varslingsplikt, luftfart</dd><dt class="title">Tittel</dt><dd class="title">Forskrift om varslings- og rapporteringsplikt i forbindelse med luftfartsulykker, luftfartshendelser, driftsforstyrrelser og lignende.</dd><dt class="miscInformation">Annet om dokumentet</dt><dd class="miscInformation">Fastsatt av Samferdselsdepartementet 31. august 2001 med hjemmel i lov av 11. juni 1993 nr. 101 om luftfart (luftfartsloven) § 6-9, § 6-2 annet ledd, § 4-7 annet ledd, § 15-1 annet ledd og § 15-4.</dd><dt class="refid">RefID</dt><dd class="refid">forskrift/2001-08-31-1008</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om varslings- og rapporteringsplikt i forbindelse med luftfartsulykker, luftfartshendelser, driftsforstyrrelser og lignende.<ul class="tocSubUl"><li>1. Formål</li><li>2. Virkeområde</li><li>3. Definisjoner</li><li>4. Generelt om varslings- og rapporteringsplikten</li><li>5. Varsling og rapportering av luftfartsulykke</li><li>6. Varsling og rapportering av luftfartshendelse, herunder lufttrafikkhendelse</li><li>7. Varsling og rapportering av driftsforstyrrelse av teknisk/operativ art</li><li>8. Varsling og rapportering av hendelse med farlig gods i luftfartøy</li><li>9. Rapportering av bruk og/eller lagerføring av ikke godkjent flymateriell</li><li>10. Varsling og rapportering av kollisjon mv. mellom luftfartøy og fugl</li><li>11. Andre forhold som bør varsles og rapporteres</li><li>12. Varsling av ulykker og hendelser med mikrolette fly, fallskjerm og henge-/paraglider</li><li>13. Dispensasjon</li><li>14. Klage</li><li>15. Straff</li><li>16. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2001-08-31-1008" id="dokument"><h1>Forskrift om varslings- og rapporteringsplikt i forbindelse med luftfartsulykker, luftfartshendelser, driftsforstyrrelser og lignende.</h1><section class="section" data-name="kap1" id="kapittel-1" data-lovdata-URL="LTI/forskrift/2001-08-31-1008/KAPITTEL_1"><h2>1. Formål</h2><article class="legalP" id="kapittel-1-ledd-1">Formålet med denne forskriften er å sikre rask og pålitelig informasjon til de myndigheter som det i henhold til bestemmelser i denne forskrift skal varsles og rapporteres til.</article></section><section class="section" data-name="kap2" id="kapittel-2" data-lovdata-URL="LTI/forskrift/2001-08-31-1008/KAPITTEL_2"><h2>2. Virkeområde</h2><article class="legalP" id="kapittel-2-ledd-1">Denne forskrift gjelder for utøvere av sivil luftfart med norsk registrert sivilt luftfartøy innenfor norsk område. Forskriften gjelder likeledes utenfor norsk område når annet ikke fremgår av luftfartsloven og det er forenlig med fremmed rett som skal få anvendelse i henhold til overenskomst med fremmed stat eller for øvrig ut fra alminnelige rettsgrunnsetninger.</article><article class="legalP" id="kapittel-2-ledd-2">Forskriften gjelder også for utenlandske utøvere av sivil luftfart med utenlandsk registrert sivilt luftfartøy, innenfor norsk område, med unntak av forskriftens pkt. 7 og 9.</article><article class="legalP" id="kapittel-2-ledd-3">Forskriften gjelder tilsvarende for eiere av norsk luftfartøy samt for utøvere som midlertidig benytter norsk sivilt luftfartøy til militær luftfart og for norske utøvere og norske luftfartsforetak som benytter utenlandsk registrert sivilt luftfartøy. Videre får forskriften anvendelse på vedlikeholdsinstanser lokalisert i Norge.</article><article class="legalP" id="kapittel-2-ledd-4">For luftfart med mikrolett fly, fallskjermhopping og henge-/paragliding i Norge, gjelder forskriftens pkt. 12 flg.</article><article class="legalP" id="kapittel-2-ledd-5">Forskriften gjelder ikke for flysikrings- og lufthavntjenesten.</article></section><section class="section" data-name="kap3" id="kapittel-3" data-lovdata-URL="LTI/forskrift/2001-08-31-1008/KAPITTEL_3"><h2>3. Definisjoner</h2><article class="legalP" id="kapittel-3-ledd-1">I denne forskrift menes:</article><article class="defaultP"><i>Driftsforstyrrelse av teknisk/operativ art</i></article><article class="legalP" id="kapittel-3-ledd-2">Unormal operativ hendelse samt enhver teknisk feil og skade av betydning for luftdyktigheten, enten den oppstår under flyging eller oppdages på bakken (også under vedlikeholdsarbeid) og som ikke klassifiseres som luftfartsulykke eller luftfartshendelse.</article><article class="defaultP"><i>Luftfartshendelse (incident)</i></article><article class="legalP" id="kapittel-3-ledd-3">En begivenhet i forbindelse med bruken av et luftfartøy som ikke er en luftfartsulykke, men som har eller vil kunne ha ugunstig innvirkning på sikkerheten ved luftfartsoperasjoner.</article><article class="legalP" id="kapittel-3-ledd-4"><i>Anm.:</i> En luftfartshendelse betegnes som alvorlig dersom omstendighetene tilsier at det nesten inntraff en luftfartsulykke.</article><article class="defaultP"><i>Luftfartsulykke (accident)</i></article><article class="legalP" id="kapittel-3-ledd-5">En begivenhet i forbindelse med bruken av et luftfartøy som inntreffer fra det tidspunkt en person stiger om bord i luftfartøyet med flyging som formål til det tidspunkt alle ombordstegne personer har forlatt fartøyet, og der:<ul class="defaultList"><li data-li-identifier="a)" data-name="a)"><article class="listArticle" id="kapittel-3-ledd-5-punkt-1"><article class="legalP" id="kapittel-3-ledd-5-punkt-1-ledd-1">en person blir dødelig eller alvorlig skadet som følge av <ul class="defaultList"><li data-li-identifier="-" data-name="-"><article class="listArticle" id="kapittel-3-ledd-5-punkt-1-ledd-1-punkt-1"><article class="legalP" id="kapittel-3-ledd-5-punkt-1-ledd-1-punkt-1-ledd-1">å være om bord i luftfartøyet, eller</article></article></li><li data-li-identifier="-" data-name="-"><article class="listArticle" id="kapittel-3-ledd-5-punkt-1-ledd-1-punkt-2"><article class="legalP" id="kapittel-3-ledd-5-punkt-1-ledd-1-punkt-2-ledd-1">å være i direkte berøring med en del av luftfartøyet, herunder deler som er løsnet fra det, eller</article></article></li><li data-li-identifier="-" data-name="-"><article class="listArticle" id="kapittel-3-ledd-5-punkt-1-ledd-1-punkt-3"><article class="legalP" id="kapittel-3-ledd-5-punkt-1-ledd-1-punkt-3-ledd-1">å bli direkte utsatt for eksosstrøm fra motor(er), og/eller luftstrøm fra propell(er) og rotor(er),</article></article></li></ul>unntatt når skaden har naturlige årsaker, er selvpåført eller påført av andre, eller er påført en blindpassasjer som har gjemt seg på et sted som vanligvis ikke er tilgjengelig for passasjerer og besetning;<br />eller</article></article></li><li data-li-identifier="b)" data-name="b)"><article class="listArticle" id="kapittel-3-ledd-5-punkt-2"><article class="legalP" id="kapittel-3-ledd-5-punkt-2-ledd-1">luftfartøyet utsettes for skade eller strukturell svikt som <ul class="defaultList"><li data-li-identifier="-" data-name="-"><article class="listArticle" id="kapittel-3-ledd-5-punkt-2-ledd-1-punkt-1"><article class="legalP" id="kapittel-3-ledd-5-punkt-2-ledd-1-punkt-1-ledd-1">i betydelig grad nedsetter strukturens styrke eller fartøyets yteevne eller flygeegenskaper, og</article></article></li><li data-li-identifier="-" data-name="-"><article class="listArticle" id="kapittel-3-ledd-5-punkt-2-ledd-1-punkt-2"><article class="legalP" id="kapittel-3-ledd-5-punkt-2-ledd-1-punkt-2-ledd-1">normalt nødvendiggjør større reparasjon eller utskifting av angjeldende del/komponent,</article></article></li></ul>med unntak av motorsvikt eller motorskade, når skaden er begrenset til motoren, dens deksler eller tilbehør, og med unntak av skade som er begrenset til propeller, vingespisser, antenner, dekk, bremser, glattkledning («fairings»), eller til små bulker eller små hull i fartøyets kledning;<br />eller</article></article></li><li data-li-identifier="c)" data-name="c)"><article class="listArticle" id="kapittel-3-ledd-5-punkt-3"><article class="legalP" id="kapittel-3-ledd-5-punkt-3-ledd-1">luftfartøyet er savnet eller fullstendig utilgjengelig.</article></article></li></ul></article><article class="defaultP"><i>Lufttrafikkhendelse (air traffic incident)</i></article><article class="legalP" id="kapittel-3-ledd-6">En trafikkrelatert luftfartshendelse som for eksempel en nærpassering («aircraft proximity»), alvorlige vanskeligheter som oppstår fordi fartøysjefen eller lufttrafikktjenesten unnlater å følge gjeldende fremgangsmåte eller avviker fra gjeldende fremgangsmåte («procedure») samt alvorlige vanskeligheter forårsaket av mangler eller feil ved bakkeinstallasjon og/eller hjelpemiddel («facility»).</article><article class="defaultP"><i>Nærpassering (aircraft proximity, «AIRPROX»)</i></article><article class="legalP" id="kapittel-3-ledd-7">En situasjon hvor avstanden mellom luftfartøyer når det gjelder innbyrdes posisjoner og hastigheter etter et besetningsmedlems eller lufttrafikktjenestepersonellets oppfatning har vært av en slik karakter at de berørte fartøyers sikkerhet har vært i fare.</article></section><section class="section" data-name="kap4" id="kapittel-4" data-lovdata-URL="LTI/forskrift/2001-08-31-1008/KAPITTEL_4"><h2>4. Generelt om varslings- og rapporteringsplikten</h2><article class="marginIdArticle" id="kapittel-4-punkt-1"><span class="data-marginOriginalId">4.1</span><article class="legalP" id="kapittel-4-punkt-1-ledd-1">Følgende forhold skal varsles og/eller rapporteres:<ul class="defaultList"><li data-li-identifier="-" data-name="-"><article class="listArticle" id="kapittel-4-punkt-1-ledd-1-punkt-1"><article class="legalP" id="kapittel-4-punkt-1-ledd-1-punkt-1-ledd-1">luftfartsulykke</article></article></li><li data-li-identifier="-" data-name="-"><article class="listArticle" id="kapittel-4-punkt-1-ledd-1-punkt-2"><article class="legalP" id="kapittel-4-punkt-1-ledd-1-punkt-2-ledd-1">luftfartshendelse</article></article></li><li data-li-identifier="-" data-name="-"><article class="listArticle" id="kapittel-4-punkt-1-ledd-1-punkt-3"><article class="legalP" id="kapittel-4-punkt-1-ledd-1-punkt-3-ledd-1">lufttrafikkhendelse</article></article></li><li data-li-identifier="-" data-name="-"><article class="listArticle" id="kapittel-4-punkt-1-ledd-1-punkt-4"><article class="legalP" id="kapittel-4-punkt-1-ledd-1-punkt-4-ledd-1">driftsforstyrrelse av teknisk/operativ art</article></article></li><li data-li-identifier="-" data-name="-"><article class="listArticle" id="kapittel-4-punkt-1-ledd-1-punkt-5"><article class="legalP" id="kapittel-4-punkt-1-ledd-1-punkt-5-ledd-1">hendelse med farlig gods i luftfartøy</article></article></li><li data-li-identifier="-" data-name="-"><article class="listArticle" id="kapittel-4-punkt-1-ledd-1-punkt-6"><article class="legalP" id="kapittel-4-punkt-1-ledd-1-punkt-6-ledd-1">tilfeller av bruk og/eller lagring av ikke godkjent flymateriell</article></article></li><li data-li-identifier="-" data-name="-"><article class="listArticle" id="kapittel-4-punkt-1-ledd-1-punkt-7"><article class="legalP" id="kapittel-4-punkt-1-ledd-1-punkt-7-ledd-1">kollisjon mellom luftfartøy og fugl</article></article></li><li data-li-identifier="-" data-name="-"><article class="listArticle" id="kapittel-4-punkt-1-ledd-1-punkt-8"><article class="legalP" id="kapittel-4-punkt-1-ledd-1-punkt-8-ledd-1">ulykker og hendelser med mikrolette luftfartøy, fallskjerm og hengeparaglider.</article></article></li></ul></article><article class="defaultP">For øvrig vises til forskriftens pkt. 11.</article></article><article class="marginIdArticle" id="kapittel-4-punkt-2"><span class="data-marginOriginalId">4.2</span><article class="legalP" id="kapittel-4-punkt-2-ledd-1">Oppstår det tvil om hvilket underpunkt i pkt. 4.1 det aktuelle forholdet tilhører, skal det varsles og rapporteres i henhold til det punkt i forskriften som anses for å være mest dekkende. Det skal imidlertid vurderes om mer enn ett standard rapporteringsskjema bør fylles ut.</article><article class="legalP" id="kapittel-4-punkt-2-ledd-2">Havarikommisjonen for sivil luftfart (HSL) og Luftfartstilsynet har rett til å omklassifisere enhver mottatt rapport, og kan til enhver tid forlange utdypende opplysninger om et innrapportert forhold.</article></article><article class="marginIdArticle" id="kapittel-4-punkt-3"><span class="data-marginOriginalId">4.3</span><article class="legalP" id="kapittel-4-punkt-3-ledd-1">Når flere er gjort ansvarlig for varsling og/eller rapportering i henhold til denne forskrift, skal varsling og/eller rapportering utføres av den som først er nevnt i den enkelte bestemmelse. Hvis vedkommende ikke er i stand til å varsle, eller ikke varsler av annen årsak, skal varsling og rapportering utføres av den som deretter er angitt, i den rekkefølge som er fastsatt i bestemmelsen med mindre annen rapporteringsrutine er godkjent i henhold til kravene i denne forskrift.</article></article><article class="marginIdArticle" id="kapittel-4-punkt-4"><span class="data-marginOriginalId">4.4</span><article class="legalP" id="kapittel-4-punkt-4-ledd-1">Standard rapporteringsskjema skal benyttes med mindre annen rapporteringsrutine er godkjent i henhold til kravene i denne forskrift.</article></article><article class="marginIdArticle" id="kapittel-4-punkt-5"><span class="data-marginOriginalId">4.5</span><article class="legalP" id="kapittel-4-punkt-5-ledd-1">Utøvere med lisens/driftstillatelse fra Luftfartstilsynet til å drive ervervsmessig luftfartsvirksomhet skal innarbeide innholdet i denne forskriften i sitt håndboksystem.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2001-08-31-1008/KAPITTEL_5"><h2>5. Varsling og rapportering av luftfartsulykke</h2><article class="marginIdArticle" id="kapittel-5-punkt-1"><span class="data-marginOriginalId">5.1</span><span class="miscHeadline"><i>Varsling av luftfartsulykke</i></span><article class="legalP" id="kapittel-5-punkt-1-ledd-1">Luftfartsulykke skal så snart som praktisk mulig varsles til nærmeste enhet av lufttrafikktjenesten, Havarikommisjonen for sivil luftfart (HSL) og nærmeste politimyndighet.</article><article class="legalP" id="kapittel-5-punkt-1-ledd-2">Fartøysjefen, annet flygebesetningsmedlem, bruker eller eier av luftfartøyet er ansvarlig for varslingen, se pkt. 4.3.</article><article class="legalP" id="kapittel-5-punkt-1-ledd-3">Varsel om luftfartsulykke skal, så langt råd er, inneholde opplysninger om:<ul class="defaultList"><li data-li-identifier="-" data-name="-"><article class="listArticle" id="kapittel-5-punkt-1-ledd-3-punkt-1"><article class="legalP" id="kapittel-5-punkt-1-ledd-3-punkt-1-ledd-1">luftfartøyets registrering (og radiokallesignal, hvis forskjellig) og type</article></article></li><li data-li-identifier="-" data-name="-"><article class="listArticle" id="kapittel-5-punkt-1-ledd-3-punkt-2"><article class="legalP" id="kapittel-5-punkt-1-ledd-3-punkt-2-ledd-1">tidspunkt for ulykken</article></article></li><li data-li-identifier="-" data-name="-"><article class="listArticle" id="kapittel-5-punkt-1-ledd-3-punkt-3"><article class="legalP" id="kapittel-5-punkt-1-ledd-3-punkt-3-ledd-1">posisjonen/stedet hvor ulykken inntraff angitt i bredde- og lengdegrad eller i forhold til et kjent geografisk punkt, samt opplysninger om terrengforholdene</article></article></li><li data-li-identifier="-" data-name="-"><article class="listArticle" id="kapittel-5-punkt-1-ledd-3-punkt-4"><article class="legalP" id="kapittel-5-punkt-1-ledd-3-punkt-4-ledd-1">eierens og/eller brukerens navn</article></article></li><li data-li-identifier="-" data-name="-"><article class="listArticle" id="kapittel-5-punkt-1-ledd-3-punkt-5"><article class="legalP" id="kapittel-5-punkt-1-ledd-3-punkt-5-ledd-1">fartøysjefens navn, opplysninger om hvordan han/hun kan kontaktes og om forhold angående vedkommendes skadetilstand som kommisjonen bør kjenne til</article></article></li><li data-li-identifier="-" data-name="-"><article class="listArticle" id="kapittel-5-punkt-1-ledd-3-punkt-6"><article class="legalP" id="kapittel-5-punkt-1-ledd-3-punkt-6-ledd-1">antall personer om bord, antall omkomne, alvorlig skadede og lettere skadede</article></article></li><li data-li-identifier="-" data-name="-"><article class="listArticle" id="kapittel-5-punkt-1-ledd-3-punkt-7"><article class="legalP" id="kapittel-5-punkt-1-ledd-3-punkt-7-ledd-1">skade på luftfartøy</article></article></li><li data-li-identifier="-" data-name="-"><article class="listArticle" id="kapittel-5-punkt-1-ledd-3-punkt-8"><article class="legalP" id="kapittel-5-punkt-1-ledd-3-punkt-8-ledd-1">skade på tredjemanns eiendom</article></article></li><li data-li-identifier="-" data-name="-"><article class="listArticle" id="kapittel-5-punkt-1-ledd-3-punkt-9"><article class="legalP" id="kapittel-5-punkt-1-ledd-3-punkt-9-ledd-1">kort beskrivelse av hendelsesforløpet.</article></article></li></ul></article><article class="defaultP">Varsling må ikke forsinkes på grunn av at enkelte opplysninger mangler.</article></article><article class="marginIdArticle" id="kapittel-5-punkt-2"><span class="data-marginOriginalId">5.2</span><span class="miscHeadline"><i>Rapportering av luftfartsulykke</i></span><article class="legalP" id="kapittel-5-punkt-2-ledd-1">Luftfartsulykke skal rapporteres skriftlig til både Havarikommisjonen for sivil luftfart (HSL) og Luftfartstilsynet snarest mulig og senest innen 72 timer. Skjema NF 382 «Rapport om luftfartsulykke/-hendelse» skal benyttes.</article><article class="legalP" id="kapittel-5-punkt-2-ledd-2">Fartøysjefen, annet flygebesetningsmedlem, bruker eller eier av luftfartøyet er ansvarlig for rapporteringen, se pkt. 4.3.</article><article class="legalP" id="kapittel-5-punkt-2-ledd-3">Etter søknad kan departementet eller den departementet bemyndiger godkjenne alternativ likeverdig rapporteringsrutine.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2001-08-31-1008/KAPITTEL_6"><h2>6. Varsling og rapportering av luftfartshendelse, herunder lufttrafikkhendelse</h2><article class="marginIdArticle" id="kapittel-6-punkt-1"><span class="data-marginOriginalId">6.1</span><span class="miscHeadline"><i>Varsling av luftfartshendelse, herunder lufttrafikkhendelse</i></span><article class="legalP" id="kapittel-6-punkt-1-ledd-1">En luftfartshendelse skal så snart som praktisk mulig varsles til nærmeste enhet av lufttrafikktjenesten og Havarikommisjonen for sivil luftfart. Innholdet i varsel om luftfartshendelse skal så langt det er dekkende være som for luftfartsulykke, se pkt. 5.1.</article><article class="legalP" id="kapittel-6-punkt-1-ledd-2">Ved lufttrafikkhendelse plikter fartøysjefen umiddelbart å varsle den enhet av lufttrafikktjenesten som han/hun står i forbindelse med over radio. Hvis dette ikke er mulig, skal varsling gis over telefon eller over det faste sambandsnettet for luftfarten umiddelbart etter landing.</article><article class="legalP" id="kapittel-6-punkt-1-ledd-3">Fartøysjefen, annet flygebesetningsmedlem, bruker eller eier av luftfartøyet er ansvarlig for varslingen, se pkt. 4.3.</article></article><article class="marginIdArticle" id="kapittel-6-punkt-2"><span class="data-marginOriginalId">6.2</span><span class="miscHeadline"><i>Rapportering av luftfartshendelse, herunder lufttrafikkhendelse</i></span><article class="legalP" id="kapittel-6-punkt-2-ledd-1">Luftfartshendelse skal rapporteres skriftlig til både Havarikommisjonen for sivil luftfart (HSL) og Luftfartstilsynet snarest mulig og senest innen 72 timer. Skjema NF 382 «Rapport om luftfartsulykke/-hendelse» skal benyttes, unntatt for trafikkrelatert hendelse der skjema NF 148 «Rapport om lufttrafikkhendelse» skal benyttes.</article><article class="legalP" id="kapittel-6-punkt-2-ledd-2">Fartøysjefen, annet flygebesetningsmedlem, bruker eller eier av luftfartøyet er ansvarlig for rapporteringen, se pkt. 4.3.</article><article class="legalP" id="kapittel-6-punkt-2-ledd-3">En fartøysjef som er kjent med å ha vært involvert i en luftfartshendelse hvor nærpassering er blitt rapportert av den annen part, skal sende rapport til Havarikommisjonen for sivil luftfart og Luftfartstilsynet på skjema NF 148 «Rapport om lufttrafikkhendelse», selv om vedkommende mener at fare for kollisjon ikke har vært til stede.</article><article class="legalP" id="kapittel-6-punkt-2-ledd-4">Etter søknad kan departementet eller den departementet bemyndiger godkjenne alternativ likeverdig rapporteringsrutine.</article></article></section><section class="section" data-name="kap7" id="kapittel-7" data-lovdata-URL="LTI/forskrift/2001-08-31-1008/KAPITTEL_7"><h2>7. Varsling og rapportering av driftsforstyrrelse av teknisk/operativ art</h2><article class="marginIdArticle" id="kapittel-7-punkt-1"><span class="data-marginOriginalId">7.1</span><span class="miscHeadline"><i>Varsling av driftsforstyrrelse av teknisk/operativ art</i></span><article class="legalP" id="kapittel-7-punkt-1-ledd-1">Tekniske feil som er av en slik karakter at det kan bli tale om å gjennomføre tiltak på alle luftfartøy av en bestemt type, skal snarest mulig varsles til Luftfartstilsynet.</article><article class="legalP" id="kapittel-7-punkt-1-ledd-2">For øvrige driftsforstyrrelser av teknisk/operativ art er det kun krav om skriftlig rapport, jf. pkt. 7.2.</article><article class="legalP" id="kapittel-7-punkt-1-ledd-3">Fartøysjefen, annet flygebesetningsmedlem, vedlikeholdsinstans, bruker eller eier av luftfartøyet er ansvarlig for varslingen, se pkt. 4.3.</article></article><article class="marginIdArticle" id="kapittel-7-punkt-2"><span class="data-marginOriginalId">7.2</span><span class="miscHeadline"><i>Rapportering av driftsforstyrrelse av teknisk/operativ art</i></span><article class="legalP" id="kapittel-7-punkt-2-ledd-1">Driftsforstyrrelse av teknisk/operativ art skal rapporteres skriftlig til Luftfartstilsynet snarest mulig og senest innen 14 dager. Skjema NF 353, «Rapport om driftsforstyrrelse av teknisk/operativ art» skal benyttes. Dette gjelder også driftsforstyrrelser som tidligere er varslet i henhold til pkt. 7.1.</article><article class="legalP" id="kapittel-7-punkt-2-ledd-2">Fartøysjefen, annet flygebesetningsmedlem, vedlikeholdsinstans, eier eller bruker av luftfartøyet er ansvarlig for rapporteringen, se pkt. 4.3.</article><article class="legalP" id="kapittel-7-punkt-2-ledd-3">Luftfartstilsynet kan etter søknad godkjenne alternativ likeverdig rapporteringsrutine.</article></article></section><section class="section" data-name="kap8" id="kapittel-8" data-lovdata-URL="LTI/forskrift/2001-08-31-1008/KAPITTEL_8"><h2>8. Varsling og rapportering av hendelse med farlig gods i luftfartøy</h2><article class="marginIdArticle" id="kapittel-8-punkt-1"><span class="data-marginOriginalId">8.1</span><span class="miscHeadline"><i>Varsling av hendelse med farlig gods i luftfartøy</i></span><article class="legalP" id="kapittel-8-punkt-1-ledd-1">En hvilken som helst irregulær hendelse med farlig gods skal, når godset er om bord i et luftfartøy, snarest mulig varsles til nærmeste politimyndighet og brannvesen og til lokal enhet av lufttrafikktjenesten.</article><article class="legalP" id="kapittel-8-punkt-1-ledd-2">Skjer hendelsen innenfor annet lands territorium, skal den også varsles til vedkommende lands luftfartsmyndighet.</article><article class="legalP" id="kapittel-8-punkt-1-ledd-3">Fartøysjefen, bruker eller eier av luftfartøyet, eller den som på vegne av bruker forestår lasting eller lossing av luftfartøyet, er ansvarlig for varslingen, se pkt. 4.3.</article></article><article class="marginIdArticle" id="kapittel-8-punkt-2"><span class="data-marginOriginalId">8.2</span><span class="miscHeadline"><i>Rapportering av hendelse med farlig gods i luftfartøy</i></span><article class="legalP" id="kapittel-8-punkt-2-ledd-1">Skriftlig rapport om hendelse med farlig gods skal sendes Luftfartstilsynet snarest mulig og senest innen 14 dager. Skjema NF 437 «Rapport om hendelse med farlig gods i luftfartøy» skal benyttes.</article><article class="legalP" id="kapittel-8-punkt-2-ledd-2">Uregelmessigheter ved forsendelse eller forsøk på forsendelse av farlig gods skal likeledes rapporteres. Med farlig gods menes varer, substanser og artikler som beskrevet i «Forskrift om transport av gods i luftfartøy», BSL D 1-7 pkt. 8. (ICAO dok. 9284-AN/905, Table 2-14).</article><article class="legalP" id="kapittel-8-punkt-2-ledd-3">Fartøysjefen, annet besetningsmedlem, bruker eller eier av luftfartøyet, eller den som på vegne av bruker forestår lasting eller lossing av luftfartøyet, er ansvarlig for rapportering, se pkt. 4.3.</article><article class="legalP" id="kapittel-8-punkt-2-ledd-4">Luftfartstilsynet kan etter søknad godkjenne alternativ likeverdig rapporteringsrutine.</article></article></section><section class="section" data-name="kap9" id="kapittel-9" data-lovdata-URL="LTI/forskrift/2001-08-31-1008/KAPITTEL_9"><h2>9. Rapportering av bruk og/eller lagerføring av ikke godkjent flymateriell</h2><article class="legalP" id="kapittel-9-ledd-1">Dersom det oppdages bruk og/eller lagerføring av ikke godkjent flymateriell, skal dette rapporteres til Luftfartstilsynet på skjema NF 1009 «Suspected Unapproved Parts Notification» snarest mulig og senest innen 14 dager.</article><article class="legalP" id="kapittel-9-ledd-2">Vedlikeholdsinstans eller eier/bruker er ansvarlig for rapporteringen, se pkt. 4.3.</article></section><section class="section" data-name="kap10" id="kapittel-10" data-lovdata-URL="LTI/forskrift/2001-08-31-1008/KAPITTEL_10"><h2>10. Varsling og rapportering av kollisjon mv. mellom luftfartøy og fugl</h2><article class="marginIdArticle" id="kapittel-10-punkt-1"><span class="data-marginOriginalId">10.1</span><span class="miscHeadline"><i>Varsling av kollisjon mellom luftfartøy og fugl</i></span><article class="legalP" id="kapittel-10-punkt-1-ledd-1">Når kollisjon mellom luftfartøy og fugl oppdages i forbindelse med flyging, plikter fartøysjefen snarest å varsle den enhet av lufttrafikktjenesten som han/hun står i forbindelse med over radio. Det samme gjelder ved fare for slik kollisjon.</article></article><article class="marginIdArticle" id="kapittel-10-punkt-2"><span class="data-marginOriginalId">10.2</span><span class="miscHeadline"><i>Rapportering av kollisjon mellom luftfartøy og fugl</i></span><article class="legalP" id="kapittel-10-punkt-2-ledd-1">Kollisjon mellom luftfartøy og fugl skal rapporteres skriftlig til Luftfartstilsynet på skjema NF 383 «Rapport om kollisjon med fugler».</article><article class="legalP" id="kapittel-10-punkt-2-ledd-2">Rapporten(e) kan sendes enkeltvis eller samlet innen den 15. i påfølgende måned.</article><article class="legalP" id="kapittel-10-punkt-2-ledd-3">Fartøysjefen, annet besetningsmedlem, bruker eller eier av luftfartøyet er ansvarlig for rapporteringen, se pkt. 4.3.</article><article class="legalP" id="kapittel-10-punkt-2-ledd-4">Luftfartstilsynet kan etter søknad godkjenne alternativ likeverdig rapporteringsrutine.</article></article></section><section class="section" data-name="kap11" id="kapittel-11" data-lovdata-URL="LTI/forskrift/2001-08-31-1008/KAPITTEL_11"><h2>11. Andre forhold som bør varsles og rapporteres</h2><article class="legalP" id="kapittel-11-ledd-1">Også andre forhold som aktørene innen den sivile luftfarten bør forstå er av betydning for flysikkerheten, skal varsles og/eller rapporteres til relevant myndighet.</article><article class="legalP" id="kapittel-11-ledd-2">Eksempler på slike forhold er anslag mot flysikkerheten og spesielle meteorologiske fenomen.</article></section><section class="section" data-name="kap12" id="kapittel-12" data-lovdata-URL="LTI/forskrift/2001-08-31-1008/KAPITTEL_12"><h2>12. Varsling av ulykker og hendelser med mikrolette fly, fallskjerm og henge-/paraglider</h2><article class="legalP" id="kapittel-12-ledd-1">Ulykke som har ført til dødsfall og/eller alvorlig personskade under flyging med mikrolett fly, ved fallskjermhopping eller under flyging med henge-/paraglider, skal varsles snarest mulig til nærmeste politimyndighet. Det samme gjelder for hendelser som har ført til skade på tredjemanns eiendom.</article><article class="legalP" id="kapittel-12-ledd-2">Fartøysjef, utøver, den person som er oppnevnt som operativt ansvarlig for angjeldende luftsportsaktivitet, bruker eller eier av innretningen er ansvarlig for varslingen, se pkt. 4.3.</article><article class="legalP" id="kapittel-12-ledd-3">Innholdet i varslingen skal, så langt det er dekkende, være som for luftfartsulykke, se pkt. 5.1.</article></section><section class="section" data-name="kap13" id="kapittel-13" data-lovdata-URL="LTI/forskrift/2001-08-31-1008/KAPITTEL_13"><h2>13. Dispensasjon</h2><article class="legalP" id="kapittel-13-ledd-1">Samferdselsdepartementet, HSL eller Luftfartstilsynet kan, når særlige grunner tilsier det, dispensere fra bestemmelsene i denne forskrift.</article></section><section class="section" data-name="kap14" id="kapittel-14" data-lovdata-URL="LTI/forskrift/2001-08-31-1008/KAPITTEL_14"><h2>14. Klage</h2><article class="legalP" id="kapittel-14-ledd-1">Enkeltvedtak truffet av Samferdselsdepartementet med hjemmel i denne forskrift kan påklages til Kongen i Statsråd. Klage sendes via Samferdselsdepartementet.</article><article class="legalP" id="kapittel-14-ledd-2">Enkeltvedtak truffet av Luftfartstilsynet eller HSL med hjemmel i denne forskrift kan påklages til Samferdselsdepartementet i henhold til forvaltningsloven. Klage sendes via underinstansen.</article></section><section class="section" data-name="kap15" id="kapittel-15" data-lovdata-URL="LTI/forskrift/2001-08-31-1008/KAPITTEL_15"><h2>15. Straff</h2><article class="legalP" id="kapittel-15-ledd-1">Ved overtredelse av denne forskrift kommer bestemmelser om straff etter luftfartslovens kapittel 14 til anvendelse.</article></section><section class="section" data-name="kap16" id="kapittel-16" data-lovdata-URL="LTI/forskrift/2001-08-31-1008/KAPITTEL_16"><h2>16. Ikrafttredelse</h2><article class="legalP" id="kapittel-16-ledd-1">Forskriften trer i kraft 1. november 2001.</article><article class="legalP" id="kapittel-16-ledd-2">Fra samme dato oppheves forskrift av 27. mars 1996 nr. 304 om varslings- og rapporteringsplikt til Havarikommisjonen for sivil luftfart (HSL), Luftfartsverket (LV) og politiet.</article></section></main></body></html>