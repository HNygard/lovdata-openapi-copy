<!DOCTYPE html><html lang="no"><head><title>Forskrift om endring i forskrift om tilskudd til endret jordarbeiding m.m.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-07-02-984</dd><dt class="dokid">DokumentID</dt><dd class="dokid">LTI/forskrift/2001-07-02-984</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 10</dd><dt class="dateInForce">I kraft fra</dt><dd class="dateInForce">2001-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1999-07-02-793</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-23/§3</li><li>lov/1995-05-12-23/§18</li></ul></dd><dt class="dateOfPublication">Kunngjort</dt><dd class="dateOfPublication">2001-09-06</dd><dt class="journalNumber">Journalnummer</dt><dd class="journalNumber">2001-1015</dd><dt class="titleShort">Korttittel</dt><dd class="titleShort">Endr. i tilskudd til endret jordarbeiding m.m.</dd><dt class="title">Tittel</dt><dd class="title">Forskrift om endring i forskrift om tilskudd til endret jordarbeiding m.m.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 2. juli 2001 med hjemmel i lov av 12. mai 1995 nr. 23 om jord (jordlova) § 3 og § 18.</dd><dt class="refid">RefID</dt><dd class="refid">forskrift/2001-07-02-984</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om tilskudd til endret jordarbeiding m.m.<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2001-07-02-984" id="dokument"><h1>Forskrift om endring i forskrift om tilskudd til endret jordarbeiding m.m.</h1><section class="section" data-name="kapI" id="kapittel-1" data-lovdata-URL="LTI/forskrift/2001-07-02-984/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift av 2. juli 1999 nr. 793 om tilskudd til endret jordarbeiding m.m. gjøres følgende endringer:</article> <article class="defaultP" margin-top="true">§ 3 skal lyde:</article><article class="legalP" id="kapittel-1-ledd-2">Foreløpige satser fastsettes i forbindelse med jordbruksoppgjøret. Landbruksdepartementet kan justere disse satsene innenfor bevilgningen.</article> <article class="defaultP" margin-top="true">§ 4 femte ledd skal lyde:</article><article class="legalP" id="kapittel-1-ledd-3">På spesielt erosjonsutsatt areal kan fylkesmannen gi pålegg om en bestemt jordarbeidingsmetode, eventuelt tilsåing med fangvekst, jf. forskrift for areal- og kulturlandskapstilskudd, § 3 pkt. 2.</article> <article class="defaultP" margin-top="true">§ 5, § 6, § 7, § 8 og § 9 skal lyde:</article> <article class="defaultP" margin-top="true"><strong>§ 5.</strong> <i>Søknad, saksbehandling</i></article><article class="legalP" id="kapittel-1-ledd-4">Søknaden om tilskudd skrives på særskilt utarbeidet skjema. Med søknaden skal følge kart med angivelse av tiltak og omfanget av disse.</article><article class="legalP" id="kapittel-1-ledd-5">Søknaden om tilskudd sendes til kommunen. Kommunen fastsetter arealets erosjonsrisiko og avgjør søknaden.</article><article class="legalP" id="kapittel-1-ledd-6">Kommunen gir brukeren skriftlig melding om søknaden er godkjent eller avslått. Det skal gis melding om godkjent areal for de aktuelle tiltak. Brukeren må innen en uke etter at han har mottatt melding om vedtak, meddele om han ikke finner å kunne gå inn på ordningen. Slik melding skal gis skriftlig til kommunen.</article><article class="legalP" id="kapittel-1-ledd-7">Fylkesmannen fastsetter søknadsfristen.</article> <article class="defaultP" margin-top="true"><strong>§ 6.</strong> <i>Utbetaling – kontroll</i></article><article class="legalP" id="kapittel-1-ledd-8">Tilskuddet utbetales av Statens landbruksforvaltning. Statens landbruksforvaltning sender brev med melding om innvilget tilskudd for de aktuelle tiltak. Før tilskuddet utbetales, skal kommunen gjennomføre kontroll etter nærmere retningslinjer fra Statens landbruksforvaltning. Fylkesmannen skal påse at kontrollen blir gjennomført.</article><article class="legalP" id="kapittel-1-ledd-9">Dersom det ved kontroll fremkommer uoverensstemmelse i forhold til søknaden, og dersom kommunen ikke har godkjent endringer i søknaden, skal tilskuddet avkortes med et beløp tilsvarende merutbetalingen søkeren eventuelt ville ha oppnådd pga. feilen. I tillegg kan areal- og kulturlandskapstilskudd bortfalle på det areal hvor vilkårene er brutt.</article><article class="legalP" id="kapittel-1-ledd-10">Jordarbeidingsplan i godkjent søknad kan, etter samtykke fra kommunen, fravikes til fordel for høstkorn. I slike tilfeller må tilskuddet til endra jordarbeiding reduseres tilsvarende det areal som nyttes til høstkorn.</article> <article class="defaultP" margin-top="true"><strong>§ 7.</strong> <i>Tilbakebetaling</i></article><article class="legalP" id="kapittel-1-ledd-11">Krav om tilbakebetaling av tilskudd skal vurderes, dersom det avdekkes forhold som er i strid med forutsetningene for innvilgning av tilskudd.</article><article class="legalP" id="kapittel-1-ledd-12">Krav om tilbakebetaling av tilskuddet skal settes fram straks en har fått kjennskap til forhold som i samsvar med det foranstående betinger tilbakebetaling av tilskuddet. Krav om tilbakebetaling kan fremmes selv om disse forholdene ikke skyldes brukeren og selv om brukeren har mottatt utbetalingen i aktsom god tro.</article><article class="legalP" id="kapittel-1-ledd-13">Når krav om tilbakebetaling er framsatt, kan kravet motregnes i produksjonstilskudd eller andre tilskudd som vedkommende har krav på, eller inndrives etter vanlige rettsregler.</article><article class="legalP" id="kapittel-1-ledd-14">Det kan kreves renter tilsvarende forsinkelsesrenter av det beløp som skal tilbakebetales.</article> <article class="defaultP" margin-top="true"><strong>§ 8.</strong> <i>Dispensasjon</i></article><article class="legalP" id="kapittel-1-ledd-15">Kommunen kan gi dispensasjon fra kravet om minste tilskudd på 1.000 kr.</article><article class="legalP" id="kapittel-1-ledd-16">Kommunen kan godkjenne endring i godkjent areal, etter at det er gitt melding om vedtak. Fylkesmannen kan fravike reglene i denne forskrift når særlige grunner tilsier det. Dispensasjonen kan ikke gå utover formålet med tilskuddsordningen og heller ikke utover det som er fastsatt ved stortingsvedtak eller er krevd i lov eller særskilt forskrift.</article> <article class="defaultP" margin-top="true"><strong>§ 9.</strong> <i>Klage</i></article><article class="legalP" id="kapittel-1-ledd-17">Vedtak som er truffet i medhold av denne forskrift gir søkeren klagerett etter lov av 10. februar 1967 om behandlingsmåten i forvaltningssaker (forvaltningsloven) kap. VI.</article></section><section class="section" data-name="kapII" id="kapittel-2" data-lovdata-URL="LTI/forskrift/2001-07-02-984/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trådte i kraft 1. juli 2001.</article></section></main></body></html>