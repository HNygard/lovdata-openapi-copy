<!DOCTYPE html><html lang="no"><head><title>Forskrift om sikkerhetsbestemmelser til lov om organisert kampaktivitet som tillater knockout.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-08-31-1013</dd><dt class="dokid">DokumentID</dt><dd class="dokid">LTI/forskrift/2001-08-31-1013</dd><dt class="ministry">Departement</dt><dd class="ministry"><ul><li>Kulturdepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 10</dd><dt class="dateInForce">I kraft fra</dt><dd class="dateInForce">2002-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2001-06-15-73/§1</li></ul></dd><dt class="dateOfPublication">Kunngjort</dt><dd class="dateOfPublication">2001-09-06</dd><dt class="journalNumber">Journalnummer</dt><dd class="journalNumber">2001-1010</dd><dt class="titleShort">Korttittel</dt><dd class="titleShort">Knockoutforskriften</dd><dt class="title">Tittel</dt><dd class="title">Forskrift om sikkerhetsbestemmelser til lov om organisert kampaktivitet som tillater knockout.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 31. august 2001 med hjemmel i lov av 15. juni 2001 nr. 73 om organisert kampaktivitet som tillater knockout § 1. Fremmet av Kulturdepartementet.</dd><dt class="refid">RefID</dt><dd class="refid">forskrift/2001-08-31-1013</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om sikkerhetsbestemmelser til lov om organisert kampaktivitet som tillater knockout.<ul class="tocSubUl"><li>§ 1. Godkjenning</li><li>§ 2. Godkjenningsnemnda</li><li>§ 3. Kampansvarlig leder</li><li>§ 4. Kamplege</li><li>§ 5. Helseattest</li><li>§ 6. Startbok</li><li>§ 7. Karantenebestemmelser</li><li>§ 8. Kamplengde</li><li>§ 9. Vektklasser</li><li>§ 10. Aldersgrense</li><li>§ 11. Beskyttelsesutstyr</li><li>§ 12. Kampareal</li><li>§ 13. Antidopingbestemmelser</li><li>§ 14. Utenlandske utøvere</li><li>§ 15. Høringsuttalelse</li><li>§ 16. Godkjenningens varighet</li><li>§ 17. Klageadgang</li><li>§ 18. Ikrafttreden</li></ul></li></ul></dd></dl></header><main class="documentBody" data-lovdata-URL="LTI/forskrift/2001-08-31-1013" id="dokument"><h1>Forskrift om sikkerhetsbestemmelser til lov om organisert kampaktivitet som tillater knockout.</h1><article class="legalArticle" data-lovdata-URL="LTI/forskrift/2001-08-31-1013/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Godkjenning</span></h2><article class="legalP" id="paragraf-1-ledd-1">Kongen oppnevner godkjenningsnemnd til å behandle søknader om godkjenning jamfør lov av 15. juni 2001 nr. 73 om organisert kampaktivitet som tillater knockout § 1 første ledd. Nemnda kan på bakgrunn av søknad gi godkjenning til organisert kampaktivitet som tillater knockout, dersom kampaktiviteten utøves i overensstemmelse med sikkerhetsbestemmelse i § 3 til § 14. Som godkjente kampaktiviteter etter denne forskrift regnes organiserte kampaktiviteter som er oppført på særskilt liste (kampaktivitetslisten).</article><article class="legalP" id="paragraf-1-ledd-2">Kampaktivitetslisten fastsettes av godkjenningsnemnda.</article></article><article class="legalArticle" data-lovdata-URL="LTI/forskrift/2001-08-31-1013/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Godkjenningsnemnda</span></h2><article class="legalP" id="paragraf-2-ledd-1">Godkjenningsnemnda skal bestå av leder og to medlemmer med personlige varamedlemmer oppnevnt for fire år av gangen. Samlet må nemndas medlemmer ha kompetanse om medisinske og kamptekniske forhold. Nemndas leder skal være jurist.</article><article class="legalP" id="paragraf-2-ledd-2">Alle nemndas medlemmer skal delta i avgjørelser om godkjenning. I tilfelle av uenighet, treffes avgjørelsen med alminnelig flertall.</article><article class="legalP" id="paragraf-2-ledd-3">Godkjenningsnemnda kan gi godkjenning til organisert kampaktivitet som tillater knockout, dersom kampaktiviteten utøves i overensstemmelse med bestemmelsene i denne forskrift.</article><article class="legalP" id="paragraf-2-ledd-4">Lov av 10. februar 1967 om behandlingsmåten i forvaltningssaker skal gjelde for godkjenningsnemndas virksomhet. Nemndas vedtak skal som hovedregel foreligge senest innen tre måneder etter at søknad er mottatt.</article><article class="legalP" id="paragraf-2-ledd-5">Godkjenningsnemnda meddeler søker og Kulturdepartementet om vedtak. Kulturdepartementet har ansvar for å holde kampaktivitetslisten oppdatert.</article><article class="legalP" id="paragraf-2-ledd-6">Godkjenningsnemnda skal føre protokoll over nemndas vedtak. Protokoll oversendes Kulturdepartementet til orientering.</article><article class="legalP" id="paragraf-2-ledd-7">Godkjenningsnemndas medlemmer godtgjøres etter satser for statlige utvalg fastsatt i statens personalhåndbok.</article></article><article class="legalArticle" data-lovdata-URL="LTI/forskrift/2001-08-31-1013/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Kampansvarlig leder</span></h2><article class="legalP" id="paragraf-3-ledd-1">Enhver organisert kampaktivitet skal ledes av en kampansvarlig leder som skal påse:<ul class="defaultList"><li data-li-identifier="a." data-name="a."><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">at den organiserte kampaktivitet foregår i tråd med denne forskrift</article></article></li><li data-li-identifier="b." data-name="b."><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">at den organiserte kampaktiviteten stoppes dersom en utøver anses som så underlegen at fortsettelse av den organiserte kampaktiviteten kan medføre fare for skade</article></article></li><li data-li-identifier="c." data-name="c."><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">at kamputfall og eventuell skade og karantene føres inn i utøverens startbok.</article></article></li></ul></article><article class="legalP" id="paragraf-3-ledd-2">For å opptre som kampansvarlig leder kreves dokumentert kunnskap om:<ul class="defaultList"><li data-li-identifier="d." data-name="d."><article class="listArticle" id="paragraf-3-ledd-2-punkt-1"><article class="legalP" id="paragraf-3-ledd-2-punkt-1-ledd-1">den enkelte kampaktivitet</article></article></li><li data-li-identifier="e." data-name="e."><article class="listArticle" id="paragraf-3-ledd-2-punkt-2"><article class="legalP" id="paragraf-3-ledd-2-punkt-2-ledd-1">symptomer og konsekvenser ved hodeskader</article></article></li><li data-li-identifier="f." data-name="f."><article class="listArticle" id="paragraf-3-ledd-2-punkt-3"><article class="legalP" id="paragraf-3-ledd-2-punkt-3-ledd-1">skaderisiko ved tillatte kampteknikker.</article></article></li></ul></article></article><article class="legalArticle" data-lovdata-URL="LTI/forskrift/2001-08-31-1013/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Kamplege</span></h2><article class="legalP" id="paragraf-4-ledd-1">Ved utøvelse av organisert kampaktivitet etter denne forskrift skal det være kamplege til stede. Kamplegen skal kun overvære en organisert kampaktivitet av gangen. Kamplegen skal være til stede ved kamparealet når organisert kampaktivitet utøves. Godkjenningsnemnda kan gi samtykke til at kamplegen overværer flere organiserte kampaktiviteter samtidig.</article><article class="legalP" id="paragraf-4-ledd-2">Ansvaret for å påse at utøveren før kampstart er konkurransedyktig påhviler kamplegen. Til grunn for vurderingen skal det foreligge en legekonsultasjon av kamplege før kampaktivitet utøves, helseattest og startbok. Kamplegen skal informere kampansvarlig leder dersom deltakelse ikke er medisinsk forsvarlig.</article><article class="legalP" id="paragraf-4-ledd-3">Kamplege har rett til å stoppe organisert kampaktivitet ved fare for skade.</article><article class="legalP" id="paragraf-4-ledd-4">For å opptre som kamplege, kreves dokumentert opplæring i det aktuelle kampreglement, kampteknikker og tillatte treffpunkt.</article></article><article class="legalArticle" data-lovdata-URL="LTI/forskrift/2001-08-31-1013/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Helseattest</span></h2><article class="legalP" id="paragraf-5-ledd-1">Utøver skal legge frem helseattest for kamplege. Helseattesten skal være utstedt av lege, under ett år gammel og innført i utøverens startbok. Helseattesten skal baseres på følgende:<ul class="defaultList"><li data-li-identifier="a." data-name="a."><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">en fullstendig klinisk undersøkelse</article></article></li><li data-li-identifier="b." data-name="b."><article class="listArticle" id="paragraf-5-ledd-1-punkt-2"><article class="legalP" id="paragraf-5-ledd-1-punkt-2-ledd-1">en nevrologisk undersøkelse</article></article></li><li data-li-identifier="c." data-name="c."><article class="listArticle" id="paragraf-5-ledd-1-punkt-3"><article class="legalP" id="paragraf-5-ledd-1-punkt-3-ledd-1">opplysninger om tidligere skader og sykdom av betydning for deltakelse i organisert kampaktivitet som tillater knockout.</article></article></li></ul></article><article class="legalP" id="paragraf-5-ledd-2">Før en utøver som har fått karantene som følge av støt mot hodet igjen kan delta i organisert kampaktivitet, skal utøveren vurderes av spesialist i nevrologi eller nevrokirurgi for å avdekke om vedkommende er påført skade av betydning for videre deltakelse i organisert kampaktivitet som tillater knockout. Til grunn for vurderingen skal det foreligge en computertomografiundersøkelse (CT) av hodet. Spesialist i nevrologi eller nevrokirurgi kan i tillegg kreve at ytterligere undersøkelser utføres for å kartlegge utøverens helsetilstand. Undersøkelsesresultatet skal føres inn i utøverens startbok.</article><article class="legalP" id="paragraf-5-ledd-3">Dersom det avdekkes symptomer og tegn på alvorlig skade på – eller sykdom i – nervesystemet eller fremkommer opplysninger i anamnesen (sykehistorien) om alvorlige skader og sykdommer, plikter kampansvarlig leder å påse at utøveren nektes å delta i kamp.</article><article class="legalP" id="paragraf-5-ledd-4">Godkjenningsnemnda kan fastsette nærmere retningslinjer for hva som bør inngå i medisinske undersøkelser.</article></article><article class="legalArticle" data-lovdata-URL="LTI/forskrift/2001-08-31-1013/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Startbok</span></h2><article class="legalP" id="paragraf-6-ledd-1">Enhver utøver skal ha egen startbok. Resultatet av medisinske undersøkelser med tilknytning til deltakelse i kampaktivitet skal føres inn i utøverens startbok. Kampansvarlig leder skal føre kamputfall og eventuell skade og karantene inn i utøverens startbok.</article></article><article class="legalArticle" data-lovdata-URL="LTI/forskrift/2001-08-31-1013/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Karantenebestemmelser</span></h2><article class="legalP" id="paragraf-7-ledd-1">En utøver som må gi opp kampen som følge av støt mot hodet, eller hvor kampansvarlig leder har stanset kampen pga. støt mot hodet, kan ikke delta i organisert kampaktivitet i en periode på minst fire uker.</article><article class="legalP" id="paragraf-7-ledd-2">En utøver som må gi opp kampen som følge av støt mot hodet to ganger i løpet av tolv måneder, kan ikke delta i organisert kampaktivitet i de påfølgende fire måneder.</article><article class="legalP" id="paragraf-7-ledd-3">En utøver som må gi opp kampen som følge av støt mot hodet tre ganger i løpet av tolv måneder, kan ikke delta i organisert kampaktivitet i de påfølgende tolv måneder.</article><article class="legalP" id="paragraf-7-ledd-4">Kamplege kan ut fra en medisinsk begrunnelse fastsette lenger karantenetid enn bestemt ovenfor.</article></article><article class="legalArticle" data-lovdata-URL="LTI/forskrift/2001-08-31-1013/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Kamplengde</span></h2><article class="legalP" id="paragraf-8-ledd-1">Utøvelse av kamp, bestående av runder, skal begrenses oppad til maksimalt tolv minutter effektiv kamptid pr. døgn pr. utøver. En utøver kan maksimalt delta i to kamper av seks minutter effektiv kamptid pr. døgn. Dersom det arrangeres to kamper pr. døgn, skal det være minst seks timers pause mellom kampene. Varigheten av én sammenhengende runde skal begrenses oppad til tre minutter effektiv kamptid. Det skal være minst ett minutts pause mellom hver runde.</article><article class="legalP" id="paragraf-8-ledd-2">Godkjenningsnemnda kan gi samtykke til unntak fra denne bestemmelsen.</article></article><article class="legalArticle" data-lovdata-URL="LTI/forskrift/2001-08-31-1013/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Vektklasser</span></h2><article class="legalP" id="paragraf-9-ledd-1">Utøvere skal deles inn i vektklasser med maksimal vektdifferanse mellom utøvere i samme kamp på 10 kilo.</article></article><article class="legalArticle" data-lovdata-URL="LTI/forskrift/2001-08-31-1013/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Aldersgrense</span></h2><article class="legalP" id="paragraf-10-ledd-1">Utøvere skal ikke være under 18 år eller over 34 år.</article></article><article class="legalArticle" data-lovdata-URL="LTI/forskrift/2001-08-31-1013/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Beskyttelsesutstyr</span></h2><article class="legalP" id="paragraf-11-ledd-1">Utøverne skal benytte individuelt tilpasset hjelm og annet beskyttelsesutstyr som reduserer risikoen for skade. Godkjenningsnemnda kan fastsette vilkår til beskyttelsesutstyr som må benyttes for den enkelte kampaktivitet.</article></article><article class="legalArticle" data-lovdata-URL="LTI/forskrift/2001-08-31-1013/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Kampareal</span></h2><article class="legalP" id="paragraf-12-ledd-1">Kamparealet med tilhørende utstyr skal dekkes av mykt og støtdempende materiale som reduserer risikoen for skade. Godkjenningsnemnda kan fastsette nærmere vilkår til den enkelte kampaktivitets kampareal.</article></article><article class="legalArticle" data-lovdata-URL="LTI/forskrift/2001-08-31-1013/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Antidopingbestemmelser</span></h2><article class="legalP" id="paragraf-13-ledd-1">Godkjenning kan bare gis når det dokumenteres tilgang til velutviklede prosedyrer for dopingkontroll og liste over dopingmidler som er forbudt å bruke. Listen skal minimum inneholde dopingmidler inntatt i forskrift av 30. april 1993 nr. 318 om hva som skal anses som dopingmidler.</article></article><article class="legalArticle" data-lovdata-URL="LTI/forskrift/2001-08-31-1013/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Utenlandske utøvere</span></h2><article class="legalP" id="paragraf-14-ledd-1">Bestemmelsene i § 5 første ledd og § 6 gjelder for utenlandske utøvere som skal delta i et enkelt arrangement i Norge forutsatt at bestemmelsene eller deler av bestemmelsene kreves i utøverens eget land eller i den nasjonale eller internasjonale organisasjon som utøveren er medlem av. Bestemmelsen i § 5 andre og tredje ledd og § 7 gjelder også for utenlandske utøvere under opphold i Norge.</article></article><article class="legalArticle" data-lovdata-URL="LTI/forskrift/2001-08-31-1013/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Høringsuttalelse</span></h2><article class="legalP" id="paragraf-15-ledd-1">Til vurderingen av om søker tilfredsstiller vilkårene i denne forskrift, skal uttalelse fra Norges Idrettsforbund og Olympiske Komité (NIF) innhentes. Godkjenningsnemnda kan fastsette tidsfrist for NIFs uttalelse.</article></article><article class="legalArticle" data-lovdata-URL="LTI/forskrift/2001-08-31-1013/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Godkjenningens varighet</span></h2><article class="legalP" id="paragraf-16-ledd-1">Det kan gis godkjenning for inntil tre år for utøvelse av organisert kampaktivitet som tillater knockout. Godkjenningsnemnda kan til enhver tid trekke godkjenningen tilbake dersom søker ikke etterkommer vilkårene i forskrift eller forskriften endres.</article></article><article class="legalArticle" data-lovdata-URL="LTI/forskrift/2001-08-31-1013/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Klageadgang</span></h2><article class="legalP" id="paragraf-17-ledd-1">Godkjenningsnemndas vedtak kan påklages til Kulturdepartementet.</article></article><article class="legalArticle" data-lovdata-URL="LTI/forskrift/2001-08-31-1013/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Ikrafttreden</span></h2><article class="legalP" id="paragraf-18-ledd-1">Denne forskrift trer i kraft 1. januar 2002.</article></article></main></body></html>