<!DOCTYPE html><html lang="no"><head><title>Forskrift om praktisk tjeneste (turnustjeneste) for å få autorisasjon som lege.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-12-20-1549</dd><dt class="dokid">DokumentID</dt><dd class="dokid">LTI/forskrift/2001-12-20-1549</dd><dt class="ministry">Departement</dt><dd class="ministry"><ul><li>Sosialdepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 17</dd><dt class="dateInForce">I kraft fra</dt><dd class="dateInForce">2002-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1983-06-24-1229</li><li>forskrift/2000-12-21-1382</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1999-07-02-64/§48</li><li>lov/1982-11-19-66/§6-1</li><li>lov/1999-07-02-61/§3-5</li></ul></dd><dt class="dateOfPublication">Kunngjort</dt><dd class="dateOfPublication">2002-01-08</dd><dt class="journalNumber">Journalnummer</dt><dd class="journalNumber">2001-1511</dd><dt class="titleShort">Korttittel</dt><dd class="titleShort">Forskrift om turnustjeneste for lege</dd><dt class="title">Tittel</dt><dd class="title">Forskrift om praktisk tjeneste (turnustjeneste) for å få autorisasjon som lege.</dd><dt class="miscInformation">Annet om dokumentet</dt><dd class="miscInformation">Fastsatt av Sosial- og helsedepartementet 20. desember 2001 med hjemmel i lov av 2. juli 1999 nr. 64 om helsepersonell m.v. (helsepersonelloven) § 48 andre ledd bokstav b, lov av 19. november 1982 nr. 66 om helsetjenesten i kommunene § 6-1, lov av 2. juli 1999 nr. 61 om spesialisthelsetjenesten m.m. § 3-5.</dd><dt class="refid">RefID</dt><dd class="refid">forskrift/2001-12-20-1549</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om praktisk tjeneste (turnustjeneste) for å få autorisasjon som lege.<ul class="tocSubUl"><li>Kapittel I. Generelle bestemmelser<ul class="tocSubUl"><li>§ 1. Formål og målbeskrivelse</li><li>§ 2. Forskriftens virkeområde</li><li>§ 3. Definisjoner og forklaringer</li><li>§ 4. Gjennomføring av og innholdet i den praktiske tjenesten</li><li>§ 5. Tjeneste på anvist sted</li></ul></li><li>Kapittel II. Påmelding til praktisk tjeneste<ul class="tocSubUl"><li>§ 6. Påmelding til praktisk tjeneste</li><li>§ 7. Utsettelse av påmelding til praktisk tjeneste</li><li>§ 8. Utsettelse av praktisk tjeneste etter påmelding</li><li>§ 9. Særplass</li></ul></li><li>Kapittel III. Opprettelse og fordeling av turnusplasser<ul class="tocSubUl"><li>§ 10. Opprettelse og fordeling av turnusplasser</li><li>§ 11. Pålegg om mottak av turnusleger</li><li>§ 12. Valg av turnusplasser og overføring til venteliste</li></ul></li><li>Kapittel IV. Nærmere om turnusstedets og turnuslegens plikter og rettigheter<ul class="tocSubUl"><li>§ 13. Turnusstedets plikter</li><li>§ 14. Turnuslegens status</li><li>§ 15. Plikt til å ta imot anvist turnusplass</li><li>§ 16. Manglende evne til gjennomføring</li><li>§ 17. Turnustilskudd til kommunen</li><li>§ 18. Lønns- og driftsutgifter</li><li>§ 19. Bolig</li></ul></li><li>Kapittel V. Godkjenning av den praktiske tjenesten<ul class="tocSubUl"><li>§ 20. Godkjenning av den praktiske tjenesten</li></ul></li><li>Kapittel V. Øvrige bestemmelser<ul class="tocSubUl"><li>§ 21. Adgang til å gi retningslinjer og gjøre unntak</li><li>§ 22. Klageadgang</li><li>§ 23. Ikrafttredelse</li><li>§ 24. Overgangsregler</li><li>§ 25. Endringer i andre forskrifter</li></ul></li><li>Merknader til bestemmelsene i forskrift om praktisk tjeneste (turnustjeneste) for å få autorisasjon som lege</li></ul></li></ul></dd></dl></header><main class="documentBody" data-lovdata-URL="LTI/forskrift/2001-12-20-1549" id="dokument"><h1>Forskrift om praktisk tjeneste (turnustjeneste) for å få autorisasjon som lege.</h1><section class="section" data-name="kapI" id="kapittel-1" data-lovdata-URL="LTI/forskrift/2001-12-20-1549/KAPITTEL_1"><h2>Kapittel I. Generelle bestemmelser</h2><article class="legalArticle" data-lovdata-URL="LTI/forskrift/2001-12-20-1549/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål og målbeskrivelse</span></h3><article class="legalP" id="kapittel-1-paragraf-1-ledd-1">Formålet med den praktiske tjenesten (turnustjenesten) er at turnuslegen gjennom arbeid som lege under særskilt veiledning, opplæring og supervisjon skal få nødvendig erfaring, herunder erfaring med akutte tilstander, samt tilegne seg praktisk rutine for selvstendig å kunne utføre vanlig legevirksomhet på forsvarlig måte.</article><article class="legalP" id="kapittel-1-paragraf-1-ledd-2">Den praktiske tjenesten skal tilrettelegges på forsvarlig måte og utføres i tråd med gjeldende regelverk og i samsvar med målbeskrivelse fastsatt av Sosial- og helsedirektoratet.</article></article><article class="legalArticle" data-lovdata-URL="LTI/forskrift/2001-12-20-1549/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Forskriftens virkeområde</span></h3><article class="legalP" id="kapittel-1-paragraf-2-ledd-1">Forskriften gjelder for medisinske kandidater og turnusleger som må gjennomføre praktisk tjeneste som vilkår for autorisasjon som lege i Norge.</article><article class="legalP" id="kapittel-1-paragraf-2-ledd-2">Forskriften gjelder også for de som har utenlandsk autorisasjon som lege, og som må gjennomføre praktisk tjeneste i Norge helt eller delvis for å få norsk autorisasjon.</article><article class="legalP" id="kapittel-1-paragraf-2-ledd-3">Forskriften gjelder dessuten for turnusstedet hvor den praktiske tjenesten utføres, herunder veileder og den lege som er ansvarlig for tjenesten.</article></article><article class="legalArticle" data-lovdata-URL="LTI/forskrift/2001-12-20-1549/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner og forklaringer</span></h3><article class="legalP" id="kapittel-1-paragraf-3-ledd-1">I denne forskriften menes med:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1"><i>Student:</i> person som studerer medisin</article></article></li><li data-li-identifier="b)" data-name="b)"><article class="listArticle" id="kapittel-1-paragraf-3-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1"><i>Medisinsk kandidat/kandidat:</i> person som har norsk cand.med.-grad eller tilsvarende utenlandsk eksamen godkjent som jevngod med norsk cand.med.-grad</article></article></li><li data-li-identifier="c)" data-name="c)"><article class="listArticle" id="kapittel-1-paragraf-3-ledd-1-punkt-3"><article class="legalP" id="kapittel-1-paragraf-3-ledd-1-punkt-3-ledd-1"><i>Turnuslege:</i> medisinsk kandidat som har påbegynt praktisk tjeneste (turnustjeneste) og som har lisens til å utføre slik tjeneste</article></article></li><li data-li-identifier="d)" data-name="d)"><article class="listArticle" id="kapittel-1-paragraf-3-ledd-1-punkt-4"><article class="legalP" id="kapittel-1-paragraf-3-ledd-1-punkt-4-ledd-1"><i>Turnussted:</i> sykehus eller kommune hvor den praktiske tjenesten utføres</article></article></li><li data-li-identifier="e)" data-name="e)"><article class="listArticle" id="kapittel-1-paragraf-3-ledd-1-punkt-5"><article class="legalP" id="kapittel-1-paragraf-3-ledd-1-punkt-5-ledd-1"><i>Turnuslisens:</i> lisens utstedt av Sosial- og helsedirektoratet, jf. kapittel 1a i forskrift om lisens til helsepersonell av 21. desember 2000 nr. 1379</article></article></li><li data-li-identifier="f)" data-name="f)"><article class="listArticle" id="kapittel-1-paragraf-3-ledd-1-punkt-6"><article class="legalP" id="kapittel-1-paragraf-3-ledd-1-punkt-6-ledd-1"><i>Turnuslegestilling:</i> stilling som inngår i Sosial- og helsedirektoratets fastsatte antall turnusplasser og som innehas av turnuslege</article></article></li><li data-li-identifier="g)" data-name="g)"><article class="listArticle" id="kapittel-1-paragraf-3-ledd-1-punkt-7"><article class="legalP" id="kapittel-1-paragraf-3-ledd-1-punkt-7-ledd-1"><i>Turnustilskudd:</i> økonomisk tilskudd som tildeles turnusstedet for å medvirke til gjennomføringen av den praktiske tjenesten for turnusleger.</article></article></li></ul></article></article><article class="legalArticle" data-lovdata-URL="LTI/forskrift/2001-12-20-1549/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Gjennomføring av og innholdet i den praktiske tjenesten</span></h3><article class="legalP" id="kapittel-1-paragraf-4-ledd-1">Den praktiske tjenesten skal som hovedregel utføres i direkte tilknytning til bestått medisinsk embetseksamen (cand.med.-grad), og samlet over 18 måneder.</article><article class="legalP" id="kapittel-1-paragraf-4-ledd-2">Den praktiske tjenesten består av 12 måneders tjeneste i sykehus etterfulgt av 6 måneders tjeneste i kommunehelsetjenesten.</article><article class="legalP" id="kapittel-1-paragraf-4-ledd-3">Tjenesten i sykehus skal utføres ved avdelinger med akuttfunksjon, og kan omfatte enten:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-4-ledd-3-punkt-1"><article class="legalP" id="kapittel-1-paragraf-4-ledd-3-punkt-1-ledd-1">4 måneders tjeneste ved generell kirurgisk avdeling, 4 måneders tjeneste ved generell indremedisinsk avdeling og 4 måneders tjeneste ved én av enten psykiatrisk avdeling, barneavdeling, anestesiavdeling eller avdeling for kvinnesykdommer og fødselshjelp, eller</article></article></li><li data-li-identifier="b)" data-name="b)"><article class="listArticle" id="kapittel-1-paragraf-4-ledd-3-punkt-2"><article class="legalP" id="kapittel-1-paragraf-4-ledd-3-punkt-2-ledd-1">6 måneders tjeneste ved generell kirurgisk avdeling og 6 måneders tjeneste ved generell indremedisinsk avdeling.</article></article></li></ul></article><article class="legalP" id="kapittel-1-paragraf-4-ledd-4">Tjenesten i kommunehelsetjenesten skal i hovedsak utføres i klinisk allmennmedisin som innbefatter allmennmedisinske offentlige legeoppgaver.</article></article><article class="legalArticle" data-lovdata-URL="LTI/forskrift/2001-12-20-1549/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Tjeneste på anvist sted</span></h3><article class="legalP" id="kapittel-1-paragraf-5-ledd-1">Den praktiske tjenesten skal utføres i turnuslegestilling som er opprettet i henhold til § 10. Annen type tjeneste eller virksomhet utført i vente- eller utsettelsestiden godkjennes verken helt eller delvis som praktisk tjeneste etter denne forskriften.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2001-12-20-1549/KAPITTEL_2"><h2>Kapittel II. Påmelding til praktisk tjeneste</h2><article class="legalArticle" data-lovdata-URL="LTI/forskrift/2001-12-20-1549/§6" data-name="§6" id="kapittel-2-paragraf-1"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Påmelding til praktisk tjeneste</span></h3><article class="legalP" id="kapittel-2-paragraf-1-ledd-1">Påmelding til praktisk tjeneste sendes på fastsatt skjema til Sosial- og helsedirektoratet innen frister fastsatt av direktoratet. Påmeldingen er bindende for studenten/kandidaten.</article></article><article class="legalArticle" data-lovdata-URL="LTI/forskrift/2001-12-20-1549/§7" data-name="§7" id="kapittel-2-paragraf-2"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Utsettelse av påmelding til praktisk tjeneste</span></h3><article class="legalP" id="kapittel-2-paragraf-2-ledd-1">Studenten/kandidaten kan utsette påmelding til praktisk tjeneste slik at turnusstart kan forskyves med inntil 6 måneder etter forventet turnusstart.</article><article class="legalP" id="kapittel-2-paragraf-2-ledd-2">Når særlige grunner tilsier det kan Sosial- og helsedirektoratet etter søknad samtykke til ytterligere utsettelse av påmelding til turnusstart. Dersom utsettelse av påmelding innvilges, må studenten/kandidaten selv melde seg på til ny praktisk tjeneste, jf. § 6.</article></article><article class="legalArticle" data-lovdata-URL="LTI/forskrift/2001-12-20-1549/§8" data-name="§8" id="kapittel-2-paragraf-3"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Utsettelse av praktisk tjeneste etter påmelding</span></h3><article class="legalP" id="kapittel-2-paragraf-3-ledd-1">Utsettelse av praktisk tjeneste etter at påmelding har funnet sted krever at det foreligger særlige grunner.</article><article class="legalP" id="kapittel-2-paragraf-3-ledd-2">Søknad om utsettelse må sendes til Sosial- og helsedirektoratet så snart utsettelsesgrunnen foreligger. Dersom utsettelse innvilges, må studenten/kandidaten selv melde seg på til ny praktisk tjeneste i henhold til § 6. Studenten/kandidaten vil etter ny påmelding og trekning være sikret å velge turnusplass, jf. § 12 fjerde ledd.</article></article><article class="legalArticle" data-lovdata-URL="LTI/forskrift/2001-12-20-1549/§9" data-name="§9" id="kapittel-2-paragraf-4"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Særplass</span></h3><article class="legalP" id="kapittel-2-paragraf-4-ledd-1">Student/kandidat kan søke Sosial- og helsedirektoratet om å få utføre praktisk tjeneste på et bestemt sted (særplass). Søknad om særplass skal som hovedregel fremsettes samtidig med påmelding til praktisk tjeneste.</article><article class="legalP" id="kapittel-2-paragraf-4-ledd-2">Særplass kan tildeles dersom vedkommende:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-4-ledd-2-punkt-1"><article class="legalP" id="kapittel-2-paragraf-4-ledd-2-punkt-1-ledd-1">er enslig forsørger til barn under 12 år,</article></article></li><li data-li-identifier="b)" data-name="b)"><article class="listArticle" id="kapittel-2-paragraf-4-ledd-2-punkt-2"><article class="legalP" id="kapittel-2-paragraf-4-ledd-2-punkt-2-ledd-1">har barn under 12 år og ønsker å utføre praktisk tjeneste på samme sted eller i rimelig nærhet av ektefelle/samboer som avtjener militær førstegangstjeneste eller siviltjeneste,</article></article></li><li data-li-identifier="c)" data-name="c)"><article class="listArticle" id="kapittel-2-paragraf-4-ledd-2-punkt-3"><article class="legalP" id="kapittel-2-paragraf-4-ledd-2-punkt-3-ledd-1">er samisktalende og ønsker å utføre den praktiske tjenesten i områder med samisktalende befolkning,</article></article></li><li data-li-identifier="d)" data-name="d)"><article class="listArticle" id="kapittel-2-paragraf-4-ledd-2-punkt-4"><article class="legalP" id="kapittel-2-paragraf-4-ledd-2-punkt-4-ledd-1">oppgir andre særlige grunner som etter en helhetsvurdering tilsier at vedkommende bør få utføre turnustjenesten på et bestemt sted.</article></article></li></ul></article></article></section><section class="section" data-name="kapIII" id="kapittel-3" data-lovdata-URL="LTI/forskrift/2001-12-20-1549/KAPITTEL_3"><h2>Kapittel III. Opprettelse og fordeling av turnusplasser</h2><article class="legalArticle" data-lovdata-URL="LTI/forskrift/2001-12-20-1549/§10" data-name="§10" id="kapittel-3-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Opprettelse og fordeling av turnusplasser</span></h3><article class="legalP" id="kapittel-3-paragraf-1-ledd-1">Sosial- og helsedirektoratet fastsetter hvor mange turnusplasser som skal opprettes i sykehus og i kommunene.</article><article class="legalP" id="kapittel-3-paragraf-1-ledd-2">Sosial- og helsedirektoratet fordeler antall turnusplasser i sykehus til hver av de regionale helseforetak. De regionale helseforetakene oppretter det tildelte antall plasser i sykehus innen helseregionen.</article><article class="legalP" id="kapittel-3-paragraf-1-ledd-3">Turnusplasser i kommunehelsetjenesten fastsettes fylkesvis av Sosial- og helsedirektoratet, og fordeles av fylkeslegen til de enkelte kommuner.</article><article class="legalP" id="kapittel-3-paragraf-1-ledd-4">Sosial- og helsedirektoratet kan fastsette nærmere retningslinjer for opprettelse av turnusplasser og for hvordan turnusplassene skal fordeles på landsbasis, både til sykehus innenfor den enkelte helseregion og til kommunene innen det enkelte fylke.</article></article><article class="legalArticle" data-lovdata-URL="LTI/forskrift/2001-12-20-1549/§11" data-name="§11" id="kapittel-3-paragraf-2"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Pålegg om mottak av turnusleger</span></h3><article class="legalP" id="kapittel-3-paragraf-2-ledd-1">Sosial- og helsedirektoratet kan om nødvendig pålegge det enkelte regionale helseforetak og den enkelte kommune å motta turnusleger til praktisk tjeneste, jf. spesialisthelsetjenesteloven § 3-5 og kommunehelsetjenesteloven § 6-1.</article><article class="legalP" id="kapittel-3-paragraf-2-ledd-2">Pålegg om å motta turnuslege skal så langt som mulig gis i god tid før turnuslegen(e) skal mottas. Turnusstedet skal få anledning til å uttale seg før slikt pålegg gis.</article><article class="legalP" id="kapittel-3-paragraf-2-ledd-3">Vedtak om pålegg kan påklages etter bestemmelsene i forvaltningsloven.</article></article><article class="legalArticle" data-lovdata-URL="LTI/forskrift/2001-12-20-1549/§12" data-name="§12" id="kapittel-3-paragraf-3"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Valg av turnusplasser og overføring til venteliste</span></h3><article class="legalP" id="kapittel-3-paragraf-3-ledd-1">Sosial- og helsedirektoratet sørger for trekning som angir rekkefølgen for valg av turnusplasser.</article><article class="legalP" id="kapittel-3-paragraf-3-ledd-2">Når alle turnusplassene er valgt, blir de av studentene/kandidatene som eventuelt ikke har fått turnusplass, overført til en venteliste. Disse studentene/kandidatene får utsatt turnusstart med inntil 6 måneder.</article><article class="legalP" id="kapittel-3-paragraf-3-ledd-3">Ved frafall av studenter/kandidater som har fått turnusplass, gis studentene/kandidatene på ventelisten tilbud om plass. Trekningsnummeret angir i hvilken rekkefølge de får tilbud om plass.</article><article class="legalP" id="kapittel-3-paragraf-3-ledd-4">Ved påfølgende trekning tas studentene/kandidatene på ventelisten inn i trekningen sammen med de andre påmeldte, men slik at de er sikret å velge turnusplass.</article><article class="legalP" id="kapittel-3-paragraf-3-ledd-5">Sosial- og helsedirektoratet kan gi nærmere retningslinjer vedrørende valg av turnusplass og for hvordan ordningen med venteliste skal gjennomføres<i>.</i></article></article></section><section class="section" data-name="kapIV" id="kapittel-4" data-lovdata-URL="LTI/forskrift/2001-12-20-1549/KAPITTEL_4"><h2>Kapittel IV. Nærmere om turnusstedets og turnuslegens plikter og rettigheter</h2><article class="legalArticle" data-lovdata-URL="LTI/forskrift/2001-12-20-1549/§13" data-name="§13" id="kapittel-4-paragraf-1"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Turnusstedets plikter</span></h3><article class="legalP" id="kapittel-4-paragraf-1-ledd-1">Turnusstedet skal legge forholdene til rette slik at den praktiske tjenesten kan gjennomføres på anvist turnusplass. Turnusstedet skal sørge for at turnuslegen kan utføre tjenesten i tråd med gjeldende regelverk og målbeskrivelse, herunder:<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-1-ledd-1-punkt-1"><article class="legalP" id="kapittel-4-paragraf-1-ledd-1-punkt-1-ledd-1">gi nødvendig opplæring, veiledning og supervisjon,</article></article></li><li data-li-identifier="b)" data-name="b)"><article class="listArticle" id="kapittel-4-paragraf-1-ledd-1-punkt-2"><article class="legalP" id="kapittel-4-paragraf-1-ledd-1-punkt-2-ledd-1">oppnevne personlig veileder for turnuslegen og</article></article></li><li data-li-identifier="c)" data-name="c)"><article class="listArticle" id="kapittel-4-paragraf-1-ledd-1-punkt-3"><article class="legalP" id="kapittel-4-paragraf-1-ledd-1-punkt-3-ledd-1">påse at turnuslegen gis evaluering underveis og ved slutten av hver turnusperiode som en del av grunnlaget for attestasjon i forbindelse med godkjenning av den praktiske tjenesten.</article></article></li></ul></article><article class="legalP" id="kapittel-4-paragraf-1-ledd-2">Turnusstedet skal etter endt praktisk tjeneste sørge for at det gis en attest fra veileder og den legen som er ansvarlig for tjenesten. Av attesten skal det fremgå om den praktiske tjenesten er fullført tilfredsstillende og i tråd med målbeskrivelsen. Attesten skal inneholde en anbefaling av om den praktiske tjenesten bør godkjennes.</article></article><article class="legalArticle" data-lovdata-URL="LTI/forskrift/2001-12-20-1549/§14" data-name="§14" id="kapittel-4-paragraf-2"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Turnuslegens status</span></h3><article class="legalP" id="kapittel-4-paragraf-2-ledd-1">Turnuslegen er arbeidstaker og arbeidsgiveransvaret påhviler turnusstedet.</article><article class="legalP" id="kapittel-4-paragraf-2-ledd-2">Turnusstedet har plikt til å motta den turnuslegen som blir tildelt.</article></article><article class="legalArticle" data-lovdata-URL="LTI/forskrift/2001-12-20-1549/§15" data-name="§15" id="kapittel-4-paragraf-3"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Plikt til å ta imot anvist turnusplass</span></h3><article class="legalP" id="kapittel-4-paragraf-3-ledd-1">Turnuslegen plikter å møte opp til turnusstart ved anvist turnusplass. Turnuslege som ikke tar imot anvist turnusplass, mister turnusplassen og må melde seg til ny praktisk tjeneste, jf. § 6.</article><article class="legalP" id="kapittel-4-paragraf-3-ledd-2">Dersom kandidat som er anvist turnusplass ikke møter til praktisk tjeneste, skal turnusstedet uten opphold varsle Sosial- og helsedirektoratet.</article></article><article class="legalArticle" data-lovdata-URL="LTI/forskrift/2001-12-20-1549/§16" data-name="§16" id="kapittel-4-paragraf-4"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Manglende evne til gjennomføring</span></h3><article class="legalP" id="kapittel-4-paragraf-4-ledd-1">Hvis det avdekkes at turnuslegen ikke evner å gjennomføre den praktiske tjenesten i tråd med gjeldende regelverk og målbeskrivelse, skal turnusstedet ut fra situasjonen i det enkelte tilfellet forsøke å hjelpe turnuslegen til rette. Hvis dette ikke fører frem skal turnusstedet, etter å ha varslet turnuslegen, gi en begrunnet melding til Sosial- og helsedirektoratet.</article><article class="legalP" id="kapittel-4-paragraf-4-ledd-2">Sosial- og helsedirektoratet skal sørge for at turnuslegen tilbys samtale og nærmere oppfølging, og kan hvis nødvendig ta turnuslegen ut av tjenesten.</article></article><article class="legalArticle" data-lovdata-URL="LTI/forskrift/2001-12-20-1549/§17" data-name="§17" id="kapittel-4-paragraf-5"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Turnustilskudd til kommunen</span></h3><article class="legalP" id="kapittel-4-paragraf-5-ledd-1">Kommunene mottar et økonomisk tilskudd for å medvirke til gjennomføringen av den praktisk tjenesten for turnusleger.</article><article class="legalP" id="kapittel-4-paragraf-5-ledd-2">Dersom kommunen i perioder ikke mottar turnusleger, jf. § 12, vil kommunen likevel få tildelt turnustilskuddet.</article><article class="legalP" id="kapittel-4-paragraf-5-ledd-3">Misligholder kommunen sine forpliktelser i henhold til forskriften, kan Sosial- og helsedirektoratet bestemme at turnustilskuddet bortfaller, eller at kommunen i en nærmere fastsatt periode fratas turnuslegestillinger.</article></article><article class="legalArticle" data-lovdata-URL="LTI/forskrift/2001-12-20-1549/§18" data-name="§18" id="kapittel-4-paragraf-6"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Lønns- og driftsutgifter</span></h3><article class="legalP" id="kapittel-4-paragraf-6-ledd-1">Lønns- og driftsutgifter i forbindelse med gjennomføringen av turnustjenesten skal dekkes av turnusstedet.</article></article><article class="legalArticle" data-lovdata-URL="LTI/forskrift/2001-12-20-1549/§19" data-name="§19" id="kapittel-4-paragraf-7"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Bolig</span></h3><article class="legalP" id="kapittel-4-paragraf-7-ledd-1">Turnusstedet skal skaffe turnuslegen bolig.</article></article></section><section class="section" data-name="kapV" id="kapittel-5" data-lovdata-URL="LTI/forskrift/2001-12-20-1549/KAPITTEL_5"><h2>Kapittel V. Godkjenning av den praktiske tjenesten</h2><article class="legalArticle" data-lovdata-URL="LTI/forskrift/2001-12-20-1549/§20" data-name="§20" id="kapittel-5-paragraf-1"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Godkjenning av den praktiske tjenesten</span></h3><article class="legalP" id="kapittel-5-paragraf-1-ledd-1">For å få godkjent den praktiske tjenesten må turnuslegen godtgjøre ved attester at tjenesten er fullført i tråd med gjeldende regelverk og fastsatt målbeskrivelse. Sosial- og helsedirektoratet avgjør om den praktiske tjenesten kan godkjennes som vilkår for å få autorisasjon som lege.</article><article class="legalP" id="kapittel-5-paragraf-1-ledd-2">Det kan stilles krav om at hele eller deler av den praktiske tjenesten i sykehus og/eller i kommunehelsetjenesten må utføres på nytt.</article><article class="legalP" id="kapittel-5-paragraf-1-ledd-3">I særlige tilfeller kan det stilles krav om at turnuslegen må skaffe seg kompetanse på nærmere fastsatte områder før vedkommende kan fullføre den praktiske tjenesten.</article></article></section><section class="section" data-name="kapV" id="kapittel-6" data-lovdata-URL="LTI/forskrift/2001-12-20-1549/KAPITTEL_6"><h2>Kapittel V. Øvrige bestemmelser</h2><article class="legalArticle" data-lovdata-URL="LTI/forskrift/2001-12-20-1549/§21" data-name="§21" id="kapittel-6-paragraf-1"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Adgang til å gi retningslinjer og gjøre unntak</span></h3><article class="legalP" id="kapittel-6-paragraf-1-ledd-1">Sosial- og helsedirektoratet kan gi nærmere retningslinjer for utfylling og gjennomføring av denne forskriften.</article><article class="legalP" id="kapittel-6-paragraf-1-ledd-2">Dersom særlige grunner foreligger kan Sosial- og helsedirektoratet gjøre unntak fra bestemmelsene i denne forskriften.</article></article><article class="legalArticle" data-lovdata-URL="LTI/forskrift/2001-12-20-1549/§22" data-name="§22" id="kapittel-6-paragraf-2"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Klageadgang</span></h3><article class="legalP" id="kapittel-6-paragraf-2-ledd-1">Vedtak truffet i henhold til forskriften her kan påklages i samsvar med forvaltningslovens bestemmelser.</article></article><article class="legalArticle" data-lovdata-URL="LTI/forskrift/2001-12-20-1549/§23" data-name="§23" id="kapittel-6-paragraf-3"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Ikrafttredelse</span></h3><article class="legalP" id="kapittel-6-paragraf-3-ledd-1">Denne forskriften trer i kraft 1. januar 2002.</article></article><article class="legalArticle" data-lovdata-URL="LTI/forskrift/2001-12-20-1549/§24" data-name="§24" id="kapittel-6-paragraf-4"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Overgangsregler</span></h3><article class="legalP" id="kapittel-6-paragraf-4-ledd-1">Forskriften gjelder fra 1. januar 2002, men slik at:<ul class="defaultList"><li data-li-identifier="a)" data-name="a)"><article class="listArticle" id="kapittel-6-paragraf-4-ledd-1-punkt-1"><article class="legalP" id="kapittel-6-paragraf-4-ledd-1-punkt-1-ledd-1">Turnusleger som påbegynte den praktiske tjenesten i sykehus vinter 2001 starter praktisk tjeneste i kommunehelsetjenesten 15. januar 2002.</article></article></li><li data-li-identifier="b)" data-name="b)"><article class="listArticle" id="kapittel-6-paragraf-4-ledd-1-punkt-2"><article class="legalP" id="kapittel-6-paragraf-4-ledd-1-punkt-2-ledd-1">Turnusleger med oppstart av den praktiske tjenesten i kommunehelsetjenesten vinteren 2002, starter 15. januar 2002.</article></article></li></ul></article><article class="legalP" id="kapittel-6-paragraf-4-ledd-2">De retningslinjer og den målbeskrivelse som etter det tidligere regelverket gjaldt ved forskriftens ikrafttredelse, gjelder så langt de passer inntil nye retningslinjer og målbeskrivelse er fastsatt.</article></article><article class="legalArticle" data-lovdata-URL="LTI/forskrift/2001-12-20-1549/§25" data-name="§25" id="kapittel-6-paragraf-5"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Endringer i andre forskrifter</span></h3><article class="defaultP">I. Fra 1. januar 2002 gjøres følgende endringer i forskrift av 24. juni 1983 nr. 1229 om turnusordningen for medisinske kandidater og fysioterapikandidater i kommunehelsetjenesten:</article> <article class="defaultP" margin-top="true">Forskriftens tittel skal lyde:</article> <article class="defaultP" margin-top="true"><i>Forskrift om turnusordningen for fysioterapikandidater i kommunehelsetjenesten</i></article> <article class="defaultP" margin-top="true">§ 1 første ledd skal lyde:</article><article class="legalP" id="kapittel-6-paragraf-5-ledd-1">Kommunene skal medvirke til gjennomføring av fysioterapikandidaters turnustjeneste i kommunehelsetjenesten.</article> <article class="defaultP" margin-top="true">§ 1 andre ledd første punktum skal lyde:</article><article class="legalP" id="kapittel-6-paragraf-5-ledd-2">I den anledning kan Sosial- og helsedirektoratet om nødvendig pålegge den enkelte kommune å motta slike kandidater.</article> <article class="defaultP" margin-top="true">§ 2 skal lyde:</article><article class="legalP" id="kapittel-6-paragraf-5-ledd-3">De kommuner som mottar turnuskandidater som nevnt i § 1, skal sørge for å gi disse en tjeneste som fyller kravene i forskrift av 21. desember 2000 nr. 1382 om praktisk tjeneste (turnustjeneste) for helsepersonell kapittel 1 og 3, samt de til enhver tid gjeldende retningslinjer for tjenesten.</article> <article class="defaultP" margin-top="true">§ 7 skal lyde:</article><article class="legalP" id="kapittel-6-paragraf-5-ledd-4">Sosial- og helsedirektoratet kan gi nærmere retningslinjer til gjennomføring og utfylling av denne forskrift.</article><article class="legalP" id="kapittel-6-paragraf-5-ledd-5">Dersom særlige grunner foreligger, kan Sosial- og helsedirektoratet gjøre unntak fra bestemmelsene i forskriften.</article> <article class="defaultP" margin-top="true">II. Fra 1. januar 2002 gjøres følgende endringer i forskrift av 21. desember 2000 nr. 1382 om praktisk tjeneste (turnustjeneste) for helsepersonell:</article> <article class="defaultP" margin-top="true">I § 1-1, § 3-1, § 3-2, § 3-4 første ledd, § 3-5 første ledd og andre ledd, § 3-6, § 4-1 tredje ledd, § 4-4, § 4-5, § 4-6, § 5-2 tredje ledd, § 5-6 og § 6-1 endres «Statens helsetilsyn» til «Sosial- og helsedirektoratet».</article> <article class="defaultP" margin-top="true">§ 5-2 andre ledd skal lyde:</article><article class="legalP" id="kapittel-6-paragraf-5-ledd-6">I forbindelse med godkjenning av tjenestested kan Sosial- og helsedirektoratet fastsette det antall turnuskandidater som tjenestestedet maksimalt kan ha til enhver tid.</article> <article class="defaultP" margin-top="true">Overskriften i kapittel 7 skal lyde:</article> <article class="defaultP" margin-top="true"><i>Kapittel 7. Ikrafttredelse mv.</i></article> <article class="defaultP" margin-top="true">§ 7-1 nytt andre ledd skal lyde:</article><article class="legalP" id="kapittel-6-paragraf-5-ledd-7">Kap. 2 gjelder i de tilfeller som i henhold til overgangsreglene i forskrift om praktisk tjeneste (turnustjeneste) for leger § 24 følger det tidligere regelverk. Det samme gjelder de retningslinjer og målbeskrivelser som gjaldt ved forskriftens ikrafttredelse.</article></article></section><section class="section" id="kapittel-7" data-lovdata-URL="LTI/forskrift/2001-12-20-1549/KAPITTEL_7"><h2>Merknader til bestemmelsene i forskrift om praktisk tjeneste (turnustjeneste) for å få autorisasjon som lege</h2><article class="defaultP"><i>Til § 3:</i></article><article class="legalP" id="kapittel-7-ledd-1">Bokstav d: «Sykehus» omfatter også private sykehus som mottar driftstilskudd fra regionalt helseforetak.</article><article class="legalP" id="kapittel-7-ledd-2">Bokstav g: Turnustilskuddet fastsettes hvert år i forbindelse med budsjettvedtak. Ved ikrafttredelsen av forskriften er turnustilskuddet i sykehus på kroner 25.000,-. I kommunene er turnustilskuddet fastsatt til kroner 100.000,- per turnuslege per halvår (tilskuddsordningen i kommunene ble vedtatt i endret statsbudsjett for 2001 og gjelder fra 1. juli 2001).</article> <article class="defaultP" margin-top="true"><i>Til § 4:</i></article><article class="legalP" id="kapittel-7-ledd-3">Det er kommunens ansvar å sørge for at turnuslegen får nødvendig erfaring og kjennskap til offentlig legearbeid. Med allmennmedisinske offentlige legeoppgaver menes blant annet legetjenester i helsestasjon, skolehelsetjenesten, sykehjem og ved fengselsanstalter.</article> <article class="defaultP" margin-top="true"><i>Til § 6:</i></article><article class="legalP" id="kapittel-7-ledd-4">Ved forskriftens ikrafttredelse er fristene for påmelding 15. august for å telle som påmelding til turnusstart 15. februar året etter, og 15. februar for å telle som påmelding til turnusstart 15. august samme år.</article><article class="legalP" id="kapittel-7-ledd-5">Påmelding til praktisk tjeneste vil som regel skje før avsluttende eksamen er bestått. I de tilfeller påmelding er sendt og avsluttende eksamen ikke er bestått, må studenten umiddelbart underrette Sosial- og helsedirektoratet.</article> <article class="defaultP" margin-top="true"><i>Til § 7:</i></article><article class="legalP" id="kapittel-7-ledd-6">Med «forventet turnusstart» menes første mulige turnusstart etter bestått eksamen. Eksempelvis vil en student som avlegger eksamen i juni ha forventet turnusstart sommer/høst samme år. Student/kandidat som selv velger å utsette påmeldingen, slik at turnusstart forskyves med inntil 6 måneder etter forventet turnusstart, kan som øvrige studenter/kandidater risikere å komme på venteliste. Turnusstart vil da bli (inntil) 12 måneder etter forventet turnusstart.</article><article class="legalP" id="kapittel-7-ledd-7">Videre må også «forventet turnusstart» sees i forhold til hvor studenten/kandidaten har tatt utdanningen, da tidspunktet for eksamen i andre land kan avvike fra de tidspunkter som gjelder i Norge. Tilsvarende kan være tilfellet for kandidater med utenlandsk utdanning som har avlagt tilleggskurs i Norge for å få sin utenlandske eksamen anerkjent som jevngod med norsk cand.med.-grad.</article> <article class="defaultP" margin-top="true"><i>Til § 8:</i></article><article class="legalP" id="kapittel-7-ledd-8">Både etter § 7 andre ledd og § 8 kan det gis utsettelse av praktisk tjeneste når det foreligger «særlige grunner». Dersom det gis samtykke til utsettelse av påmelding til praktisk tjeneste, jf. § 7 andre ledd, vil det sannsynligvis være begrunnet i et kjent og muligens planlagt forhold (for eksempel ønske om å drive forskning eller forventet fødselspermisjon). Ved vurderingen av om det foreligger særlige grunner til å utsette praktisk tjeneste etter påmelding, jf. § 8, må det antas at situasjonen har oppstått etter at studenten/kandidaten meldte seg på praktisk tjeneste og at det var vanskelig for studenten/kandidaten å forutse dette. Bestemmelsen kan for eksempel være aktuell dersom studenten/kandidaten etter påmelding blir enslig forsørger for barn under 12 år. På denne bakgrunn er studenter/kandidater som etter § 8 har blitt innvilget utsettelse etter påmelding sikret å velge turnusplass ved påfølgende trekning.</article> <article class="defaultP" margin-top="true"><i>Til § 9:</i></article><article class="legalP" id="kapittel-7-ledd-9">Dersom Sosial- og helsedirektoratet innvilger særplass til søker, vil det innebære at studenten/kandidaten får anvist turnusplass utenom den obligatoriske trekningen. Turnusstart vil imidlertid være i samsvar med de obligatoriske tidspunktene. «Særlig grunn» i bokstav d, kan for eksempel foreligge dersom ektefelle/registrert parter, samboer eller barn av studenten/kandidaten har en alvorlig sykdom som tilsier at vedkommende vanskelig kan flytte eller klare seg alene.</article> <article class="defaultP" margin-top="true"><i>Til § 11:</i></article><article class="legalP" id="kapittel-7-ledd-10">Praktisk tjeneste for leger utføres i sykehus og kommune. I utgangspunktet er det turnussteder som ønsker det og hvor forholdene ligger til rette for det, som skal opprette turnusplass. I de tilfeller hvor frivillighet ikke gir tilstrekkelig antall plasser, kan Sosial- og helsedirektorat pålegge hhv. de regionale helseforetakene og kommunene å motta turnusleger.</article><article class="legalP" id="kapittel-7-ledd-11">Pålegg skal gis i så god tid som praktisk mulig. Dersom det fattes vedtak om pålegg skal bestemmelsene i forvaltningsloven gjelde. Dette innebærer blant annet at det regionale helseforetak/kommunen skal ha fått anledning til å uttale seg før vedtak fattes. Pålegg kan gjelde for et halvt år eller på lengre sikt. I forbindelse med eventuelle pålegg til de enkelte kommune vil Sosial- og helsedirektoratet innhente råd fra fylkeslegen i det aktuelle fylket.</article> <article class="defaultP" margin-top="true"><i>Til § 12</i></article><article class="legalP" id="kapittel-7-ledd-12">Bestemmelsen angir hovedprinsippene for valg av turnusplass og overføring til venteliste. De praktiske sidene ved trekning og tildeling av turnusplasser følger av retningslinjer fastsatt av Sosial- og helsedirektoratet.</article> <article class="defaultP" margin-top="true"><i>Til § 13:</i></article><article class="legalP" id="kapittel-7-ledd-13">Turnusstedets plikter er nærmere beskrevet i kapittel 4 (Målbeskrivelse for turnustjenesten for leger) og kapittel 5 (Gjennomføring av turnustjenesten for leger) i IK-17/98. Dette gjelder så langt det passer inntil ny målbeskrivelse fastsettes, jf. § 24.</article> <article class="defaultP" margin-top="true"><i>Til § 14:</i></article><article class="legalP" id="kapittel-7-ledd-14">Turnuslegen er å anse som midlertidig ansatt i henhold til arbeidsmiljøloven. Dette innebærer at turnuslegen og turnusstedet omfattes av gjeldende trygdelovgivning, arbeidslovgivning m.m.</article> <article class="defaultP" margin-top="true"><i>Til § 16:</i></article><article class="legalP" id="kapittel-7-ledd-15">I henhold til siste ledd skal Sosial- og helsedirektoratet sørge for at turnuslegen tilbys samtale og nærmere oppfølging. I dette ligger at direktoratet kan hente bistand fra fylkeslegen.</article> <article class="defaultP" margin-top="true"><i>Til § 18:</i></article><article class="legalP" id="kapittel-7-ledd-16">Lønns- og driftsutgifter til turnuslegen i kommunen, er regulert i avtaleverket, jf. ASA 4310 punkt 11 (Rammeavtale (sentral kommuneavtale) mellom Kommunenes Sentralforbund og Den norske lægeforening om allmennlegepraksis i fastlegeordningen i kommunen).</article> <article class="defaultP" margin-top="true"><i>Til § 19:</i></article><article class="legalP" id="kapittel-7-ledd-17">Det skal stilles bolig til disposisjon for turnuslegen både mens vedkommende utfører tjeneste i sykehus og i kommunen. Eventuelt krav til boligen mv. fastsettes ved forhandlinger mellom berørte parters organisasjoner.</article><article class="legalP" id="kapittel-7-ledd-18">For den praktiske tjenesten i kommunen er dette avtalt nærmere i § 11 i SFS 2305 (Sentral forbundsvis særavtale mellom Kommunenes Sentralforbund og Den norske lægeforening om vilkår for leger og turnusleger i kommunehelsetjenesten med arbeidsavtale, herunder leger i fastlegeordningen).</article> <article class="defaultP" margin-top="true"><i>Til § 20:</i></article><article class="legalP" id="kapittel-7-ledd-19">I praksis vil godkjenning av praktisk tjeneste skje i forbindelse med søknad om autorisasjon som lege. Det kan imidlertid tenkes situasjoner hvor man ikke har til hensikt å søke om slik autorisasjon umiddelbart etter avsluttet praktisk tjeneste (for eksempel dersom man skal drive forskning). Også i slike tilfeller skal det tas stilling til om den praktiske tjenesten er godkjent ved avsluttet tjeneste.</article><article class="legalP" id="kapittel-7-ledd-20">Sosial- og helsedirektoratet foretar en totalvurdering, og kan komme til at den praktiske tjenesten ikke godkjennes. Hvis for eksempel turnuslegen har hatt stort fravær, kan det være aktuelt å stille krav om delvis ny utførelse av tjenesten.</article> <article class="defaultP" margin-top="true"><i>Til § 22:</i></article><article class="legalP" id="kapittel-7-ledd-21">Statens autorisasjonskontor for helsepersonell er fra 1. januar 2002 delegert myndighet til å fatte vedtak i henhold til forskriftens bestemmelser. Sosial- og helsedirektoratet er klageinstans.</article></section></main></body></html>