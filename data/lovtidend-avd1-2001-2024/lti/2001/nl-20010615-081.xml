<!DOCTYPE html><html lang="no"><head><title>Lov om elektronisk signatur.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2001-06-15-81</dd><dt class="dokid">DokumentID</dt><dd class="dokid">LTI/lov/2001-06-15-81</dd><dt class="ministry">Departement</dt><dd class="ministry"><ul><li>Nærings- og handelsdepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 7</dd><dt class="dateInForce">I kraft fra</dt><dd class="dateInForce">Kongen bestemmer.</dd><dt class="dateOfPublication">Kunngjort</dt><dd class="dateOfPublication">2001-06-15</dd><dt class="journalNumber">Journalnummer</dt><dd class="journalNumber">2000-1224</dd><dt class="titleShort">Korttittel</dt><dd class="titleShort">E-signaturloven</dd><dt class="title">Tittel</dt><dd class="title">Lov om elektronisk signatur.</dd><dt class="miscInformation">Annet om dokumentet</dt><dd class="miscInformation">Ot.prp.nr.82 (1999–2000), Innst.O.nr.41 (2000–2001) og Besl.O.nr.53 (2000–2001). Odels- og lagtingsvedtak hhv. 14. og 18. desember 2000. Fremmet av Nærings- og handelsdepartementet.</dd><dt class="refid">RefID</dt><dd class="refid">lov/2001-06-15-81</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om elektronisk signatur.<ul class="tocSubUl"><li>Kapittel I Alminnelige regler<ul class="tocSubUl"><li>§ 1. Lovens formål</li><li>§ 2. Lovens virkeområde</li><li>§ 3. Definisjoner</li><li>§ 4. Kvalifisert sertifikat</li><li>§ 5. Krav til kvalifiserte elektroniske signaturer brukt i kommunikasjon med og i offentlig sektor</li><li>§ 6. Rettsvirkninger av elektronisk signatur</li><li>§ 7. Innsamling og bruk av personopplysninger</li></ul></li><li>Kapittel II Sikre signaturfremstillingssystemer<ul class="tocSubUl"><li>§ 8. Krav til sikre signaturfremstillingssystemer</li><li>§ 9. Godkjennelse av sikre signaturfremstillingssystem</li></ul></li><li>Kapittel III Krav til utstedere av kvalifiserte sertifikater<ul class="tocSubUl"><li>§ 10. Krav til virksomheten</li><li>§ 11. Krav til produkter og systemer</li><li>§ 12. Krav om katalog- og tilbaketrekkingstjeneste</li><li>§ 13. Krav om kontroll av undertegners identitet</li><li>§ 14. Krav til lagring av opplysninger</li><li>§ 15. Krav om informasjon om vilkår, begrensninger og lignende</li><li>§ 16. Utfyllende krav</li></ul></li><li>Kapittel IV Tilsyn og sanksjoner<ul class="tocSubUl"><li>§ 17. Tilsyn med utstedere av kvalifiserte sertifikater</li><li>§ 18. Registrering av utstedere av kvalifiserte sertifikater</li><li>§ 19. Adgang til lokaler m.v.</li><li>§ 20. Tvangsmulkt</li><li>§ 21. Straff</li><li>§ 22. Erstatning</li><li>§ 23. Klageadgang</li><li>§ 24. Gebyr</li></ul></li><li>Kapittel V Internasjonale forhold<ul class="tocSubUl"><li>§ 25. Rettslig anerkjennelse av kvalifiserte sertifikater fra utstedere etablert utenfor Norge</li></ul></li><li>Kapittel VI Ikrafttredelse og overgangsregler<ul class="tocSubUl"><li>§ 26. Ikrafttredelse</li><li>§ 27. Overgangsregler</li></ul></li></ul></li></ul></dd></dl></header><main class="documentBody" data-lovdata-URL="LTI/lov/2001-06-15-81" id="dokument"><h1>Lov om elektronisk signatur.</h1><section class="section" data-name="kapI" id="kapittel-1" data-lovdata-URL="LTI/lov/2001-06-15-81/KAPITTEL_1"><h2>Kapittel I Alminnelige regler</h2><article class="legalArticle" data-lovdata-URL="LTI/lov/2001-06-15-81/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Lovens formål</span></h3><article class="legalP" id="kapittel-1-paragraf-1-ledd-1">Formålet med denne loven er å legge til rette for en sikker og effektiv bruk av elektronisk signatur ved å fastsette krav til kvalifiserte sertifikater, til utstederne av disse sertifikatene og til sikre signaturfremstillingssystemer.</article></article><article class="legalArticle" data-lovdata-URL="LTI/lov/2001-06-15-81/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Lovens virkeområde</span></h3><article class="legalP" id="kapittel-1-paragraf-2-ledd-1">Loven gjelder for sertifikatutstedere som er etablert i Norge. Loven regulerer rammebetingelsene for bruk av kvalifiserte elektroniske signaturer, med unntak av § 6 annet punktum og § 7 som gjelder alle elektroniske signaturer.</article><article class="legalP" id="kapittel-1-paragraf-2-ledd-2">Kongen kan i forskrift bestemme at loven skal gjelde for Svalbard og Jan Mayen.</article></article><article class="legalArticle" data-lovdata-URL="LTI/lov/2001-06-15-81/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-3-ledd-1">I denne loven menes med:<ul class="defaultList"><li data-li-identifier="1." data-name="1."><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1"><i>elektronisk signatur</i>: data i elektronisk form som er knyttet til andre elektroniske data og som brukes til å kontrollere at disse stammer fra den som fremstår som undertegner,</article></article></li><li data-li-identifier="2." data-name="2."><article class="listArticle" id="kapittel-1-paragraf-3-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1"><i>avansert elektronisk signatur</i>: en elektronisk signatur som <ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-3-ledd-1-punkt-2-ledd-1-punkt-1"><article class="legalP" id="kapittel-1-paragraf-3-ledd-1-punkt-2-ledd-1-punkt-1-ledd-1">er entydig knyttet til undertegneren,</article></article></li><li data-li-identifier="b)" data-name="b)"><article class="listArticle" id="kapittel-1-paragraf-3-ledd-1-punkt-2-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1-punkt-2-ledd-1">kan identifisere undertegneren,</article></article></li><li data-li-identifier="c)" data-name="c)"><article class="listArticle" id="kapittel-1-paragraf-3-ledd-1-punkt-2-ledd-1-punkt-3"><article class="legalP" id="kapittel-1-paragraf-3-ledd-1-punkt-2-ledd-1-punkt-3-ledd-1">er laget ved hjelp av midler som bare undertegneren har kontroll over, og</article></article></li><li data-li-identifier="d)" data-name="d)"><article class="listArticle" id="kapittel-1-paragraf-3-ledd-1-punkt-2-ledd-1-punkt-4"><article class="legalP" id="kapittel-1-paragraf-3-ledd-1-punkt-2-ledd-1-punkt-4-ledd-1">er knyttet til andre elektroniske data på en slik måte at det kan oppdages om disse har blitt endret etter signering,</article></article></li></ul></article></article></li><li data-li-identifier="3." data-name="3."><article class="listArticle" id="kapittel-1-paragraf-3-ledd-1-punkt-3"><article class="legalP" id="kapittel-1-paragraf-3-ledd-1-punkt-3-ledd-1"><i>kvalifisert elektronisk signatur</i>: en avansert elektronisk signatur som er basert på et kvalifisert sertifikat og fremstilt av et godkjent sikkert signaturfremstillingssystem,</article></article></li><li data-li-identifier="4." data-name="4."><article class="listArticle" id="kapittel-1-paragraf-3-ledd-1-punkt-4"><article class="legalP" id="kapittel-1-paragraf-3-ledd-1-punkt-4-ledd-1"><i>undertegner</i>: den som disponerer et signaturfremstillingssystem og som handler på vegne av seg selv eller på vegne av en annen fysisk eller juridisk person,</article></article></li><li data-li-identifier="5." data-name="5."><article class="listArticle" id="kapittel-1-paragraf-3-ledd-1-punkt-5"><article class="legalP" id="kapittel-1-paragraf-3-ledd-1-punkt-5-ledd-1"><i>signaturfremstillingssdata</i>: unike data, som for eksempel koder eller private nøkler, som undertegneren benytter for å fremstille en elektronisk signatur,</article></article></li><li data-li-identifier="6." data-name="6."><article class="listArticle" id="kapittel-1-paragraf-3-ledd-1-punkt-6"><article class="legalP" id="kapittel-1-paragraf-3-ledd-1-punkt-6-ledd-1"><i>signaturfremstillingssystem</i>: programvare eller maskinvare som benyttes til å fremstille elektronisk signatur ved hjelp av signaturfremstillingsdata,</article></article></li><li data-li-identifier="7." data-name="7."><article class="listArticle" id="kapittel-1-paragraf-3-ledd-1-punkt-7"><article class="legalP" id="kapittel-1-paragraf-3-ledd-1-punkt-7-ledd-1"><i>signaturverifikasjonsdata</i>: unike data, som for eksempel koder eller offentlige nøkler, som benyttes til å verifisere en elektronisk signatur,</article></article></li><li data-li-identifier="8." data-name="8."><article class="listArticle" id="kapittel-1-paragraf-3-ledd-1-punkt-8"><article class="legalP" id="kapittel-1-paragraf-3-ledd-1-punkt-8-ledd-1"><i>signaturverifikasjonssystem</i>: programvare eller maskinvare som benyttes for å verifisere elektronisk signatur ved hjelp av signaturverifikasjonsdata,</article></article></li><li data-li-identifier="9." data-name="9."><article class="listArticle" id="kapittel-1-paragraf-3-ledd-1-punkt-9"><article class="legalP" id="kapittel-1-paragraf-3-ledd-1-punkt-9-ledd-1"><i>sertifikat</i>: en kopling mellom signaturverifikasjonsdata og undertegner som bekrefter undertegners identitet og er signert av sertifikatutsteder,</article></article></li><li data-li-identifier="10." data-name="10."><article class="listArticle" id="kapittel-1-paragraf-3-ledd-1-punkt-10"><article class="legalP" id="kapittel-1-paragraf-3-ledd-1-punkt-10-ledd-1"><i>sertifikatutsteder</i>: en fysisk eller juridisk person som utsteder sertifikater eller tilbyr andre tjenester relatert til elektronisk signatur.</article></article></li></ul></article></article><article class="legalArticle" data-lovdata-URL="LTI/lov/2001-06-15-81/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Kvalifisert sertifikat</span></h3><article class="legalP" id="kapittel-1-paragraf-4-ledd-1">Betegnelsen kvalifisert sertifikat skal kun brukes om sertifikater som oppfyller kravene i denne paragrafen og utstedes for en begrenset periode av en sertifikatutsteder som oppfyller kravene i §§ 10 – 15.</article><article class="legalP" id="kapittel-1-paragraf-4-ledd-2">Et kvalifisert sertifikat skal inneholde følgende informasjon:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-4-ledd-2-punkt-1"><article class="legalP" id="kapittel-1-paragraf-4-ledd-2-punkt-1-ledd-1">en angivelse av at sertifikatet er utstedt som et kvalifisert sertifikat,</article></article></li><li data-li-identifier="b)" data-name="b)"><article class="listArticle" id="kapittel-1-paragraf-4-ledd-2-punkt-2"><article class="legalP" id="kapittel-1-paragraf-4-ledd-2-punkt-2-ledd-1">sertifikatutstederens identitet og den stat den er etablert i,</article></article></li><li data-li-identifier="c)" data-name="c)"><article class="listArticle" id="kapittel-1-paragraf-4-ledd-2-punkt-3"><article class="legalP" id="kapittel-1-paragraf-4-ledd-2-punkt-3-ledd-1">undertegnerens navn eller pseudonym med opplysning om at det er et pseudonym,</article></article></li><li data-li-identifier="d)" data-name="d)"><article class="listArticle" id="kapittel-1-paragraf-4-ledd-2-punkt-4"><article class="legalP" id="kapittel-1-paragraf-4-ledd-2-punkt-4-ledd-1">eventuelt ytterligere opplysninger om undertegneren, dersom de er relevante for bruken av sertifikatet,</article></article></li><li data-li-identifier="e)" data-name="e)"><article class="listArticle" id="kapittel-1-paragraf-4-ledd-2-punkt-5"><article class="legalP" id="kapittel-1-paragraf-4-ledd-2-punkt-5-ledd-1">de signaturverifikasjonsdata, som svarer til de signaturfremstillingsdata som er under undertegnerens kontroll,</article></article></li><li data-li-identifier="f)" data-name="f)"><article class="listArticle" id="kapittel-1-paragraf-4-ledd-2-punkt-6"><article class="legalP" id="kapittel-1-paragraf-4-ledd-2-punkt-6-ledd-1">sertifikatets ikrafttredelses- og utløpsdato,</article></article></li><li data-li-identifier="g)" data-name="g)"><article class="listArticle" id="kapittel-1-paragraf-4-ledd-2-punkt-7"><article class="legalP" id="kapittel-1-paragraf-4-ledd-2-punkt-7-ledd-1">sertifikatets identifikasjonskode,</article></article></li><li data-li-identifier="h)" data-name="h)"><article class="listArticle" id="kapittel-1-paragraf-4-ledd-2-punkt-8"><article class="legalP" id="kapittel-1-paragraf-4-ledd-2-punkt-8-ledd-1">sertifikatutstederens avanserte elektroniske signatur,</article></article></li><li data-li-identifier="i)" data-name="i)"><article class="listArticle" id="kapittel-1-paragraf-4-ledd-2-punkt-9"><article class="legalP" id="kapittel-1-paragraf-4-ledd-2-punkt-9-ledd-1">eventuelle begrensninger i sertifikatets anvendelsesområde, og</article></article></li><li data-li-identifier="j)" data-name="j)"><article class="listArticle" id="kapittel-1-paragraf-4-ledd-2-punkt-10"><article class="legalP" id="kapittel-1-paragraf-4-ledd-2-punkt-10-ledd-1">eventuelle beløpsmessige begrensninger i sertifikatet med hensyn til hvilke transaksjoner sertifikatet kan brukes til.</article></article></li></ul></article><article class="legalP" id="kapittel-1-paragraf-4-ledd-3">Kongen kan i forskrift regulere hva det kvalifiserte sertifikatet nærmere skal inneholde.</article></article><article class="legalArticle" data-lovdata-URL="LTI/lov/2001-06-15-81/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Krav til kvalifiserte elektroniske signaturer brukt i kommunikasjon med og i offentlig sektor</span></h3><article class="legalP" id="kapittel-1-paragraf-5-ledd-1">Kongen kan fastsette nærmere regler om hvilke krav som skal stilles til kvalifiserte elektroniske signaturer som skal brukes ved kommunikasjon med og i offentlig sektor.</article></article><article class="legalArticle" data-lovdata-URL="LTI/lov/2001-06-15-81/§6" data-name="§6" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Rettsvirkninger av elektronisk signatur</span></h3><article class="legalP" id="kapittel-1-paragraf-6-ledd-1">Dersom det i lov, forskrift eller på annen måte er oppstilt krav om underskrift for å få en bestemt rettsvirkning og disposisjonen kan gjennomføres elektronisk, oppfyller en kvalifisert elektronisk signatur alltid et slikt krav. En elektronisk signatur som ikke er kvalifisert, kan oppfylle et slikt krav.</article></article><article class="legalArticle" data-lovdata-URL="LTI/lov/2001-06-15-81/§7" data-name="§7" id="kapittel-1-paragraf-7"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Innsamling og bruk av personopplysninger</span></h3><article class="legalP" id="kapittel-1-paragraf-7-ledd-1">En sertifikatutsteder får kun innhente personopplysninger direkte fra den opplysningene gjelder, eller med dennes uttrykkelige samtykke og bare i den utstrekning som er nødvendig for å utstede eller opprettholde et sertifikat. Opplysningene må ikke samles inn eller behandles for andre formål, så fremt ikke den opplysningene gjelder har gitt sitt uttrykkelige samtykke til det.</article><article class="legalP" id="kapittel-1-paragraf-7-ledd-2">Datatilsynet skal føre tilsyn med at denne bestemmelsen overholdes.</article></article></section><section class="section" data-name="kapII" id="kapittel-2" data-lovdata-URL="LTI/lov/2001-06-15-81/KAPITTEL_2"><h2>Kapittel II Sikre signaturfremstillingssystemer</h2><article class="legalArticle" data-lovdata-URL="LTI/lov/2001-06-15-81/§8" data-name="§8" id="kapittel-2-paragraf-1"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Krav til sikre signaturfremstillingssystemer</span></h3><article class="legalP" id="kapittel-2-paragraf-1-ledd-1">Et sikkert signaturfremstillingssystem skal sikre at signaturen er tilfredsstillende beskyttet mot forfalskning. Videre skal et sikkert signaturfremstillingssystem sikre at signaturfremstillingsdata:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-1-ledd-1-punkt-1"><article class="legalP" id="kapittel-2-paragraf-1-ledd-1-punkt-1-ledd-1">i praksis kun kan fremtre én gang og med rimelig grad av sikkerhet forblir hemmeligholdt,</article></article></li><li data-li-identifier="b)" data-name="b)"><article class="listArticle" id="kapittel-2-paragraf-1-ledd-1-punkt-2"><article class="legalP" id="kapittel-2-paragraf-1-ledd-1-punkt-2-ledd-1">i rimelig utstrekning ikke kan utledes, og</article></article></li><li data-li-identifier="c)" data-name="c)"><article class="listArticle" id="kapittel-2-paragraf-1-ledd-1-punkt-3"><article class="legalP" id="kapittel-2-paragraf-1-ledd-1-punkt-3-ledd-1">på pålitelig vis kan beskyttes av rette undertegner mot andres bruk.</article></article></li></ul></article><article class="legalP" id="kapittel-2-paragraf-1-ledd-2">Et sikkert signaturfremstillingssystem må ikke forandre data i elektronisk form som skal signeres, eller hindre at dataene vises for undertegner før det signeres.</article></article><article class="legalArticle" data-lovdata-URL="LTI/lov/2001-06-15-81/§9" data-name="§9" id="kapittel-2-paragraf-2"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Godkjennelse av sikre signaturfremstillingssystem</span></h3><article class="legalP" id="kapittel-2-paragraf-2-ledd-1">Godkjennelse som et sikkert signaturfremstillingssystem, jf. § 8, gis av det organ som Kongen utpeker. Kongen kan i forskrift gi nærmere bestemmelser om organet og om krav til sikre signaturfremstillingssystem.</article><article class="legalP" id="kapittel-2-paragraf-2-ledd-2">Likestilt med godkjennelse etter første ledd er godkjennelse fra et tilsvarende organ i en annen stat som er part i EØS-avtalen.</article><article class="legalP" id="kapittel-2-paragraf-2-ledd-3">Kravene i § 8 skal anses oppfylt når den maskin- eller programvaren som benyttes, er i samsvar med de standarder for elektroniske signaturprodukter som Europakommisjonen fastsetter og som offentliggjøres i De Europeiske Fellesskaps Tidende.</article></article></section><section class="section" data-name="kapIII" id="kapittel-3" data-lovdata-URL="LTI/lov/2001-06-15-81/KAPITTEL_3"><h2>Kapittel III Krav til utstedere av kvalifiserte sertifikater</h2><article class="legalArticle" data-lovdata-URL="LTI/lov/2001-06-15-81/§10" data-name="§10" id="kapittel-3-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Krav til virksomheten</span></h3><article class="legalP" id="kapittel-3-paragraf-1-ledd-1">Utstedere av kvalifiserte sertifikater skal utøve og administrere virksomheten på en forsvarlig måte slik at den kan tilby sikre, pålitelige og velfungerende sertifikattjenester.</article><article class="legalP" id="kapittel-3-paragraf-1-ledd-2">Sertifikatutstederen skal til enhver tid ha tilstrekkelige økonomiske ressurser til å kunne drive virksomheten i henhold til kravene som er stilt i eller i medhold av denne lov.</article></article><article class="legalArticle" data-lovdata-URL="LTI/lov/2001-06-15-81/§11" data-name="§11" id="kapittel-3-paragraf-2"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Krav til produkter og systemer</span></h3><article class="legalP" id="kapittel-3-paragraf-2-ledd-1">Utstedere av kvalifiserte sertifikater skal bruke pålitelige produkter og systemer som er beskyttet mot endringer, og som gir teknisk og kryptografisk sikkerhet i understøttende prosesser.</article><article class="legalP" id="kapittel-3-paragraf-2-ledd-2">Kravene i første ledd skal anses oppfylte dersom sertifikatutsteder benytter seg av produkter og systemer som er godkjent av et organ i henhold til § 9 første og annet ledd, eller er i samsvar med standarder fastsatt av Europakommisjonen etter § 9 tredje ledd.</article><article class="legalP" id="kapittel-3-paragraf-2-ledd-3">Sertifikatutsteder skal iverksette tiltak mot forfalskning av sertifikatene. Dersom sertifikatutsteder fremstiller signaturfremstillingsdata, skal utstederen garantere fortroligheten av disse dataene under fremstillingsprosessen.</article></article><article class="legalArticle" data-lovdata-URL="LTI/lov/2001-06-15-81/§12" data-name="§12" id="kapittel-3-paragraf-3"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Krav om katalog- og tilbaketrekkingstjeneste</span></h3><article class="legalP" id="kapittel-3-paragraf-3-ledd-1">Utstedere av kvalifiserte sertifikater skal sørge for en hurtig og sikker katalog- og tilbaketrekkingstjeneste og skal sikre at det er mulig å fastslå dato og tidspunkt for ikrafttredelse eller tilbaketrekking av et sertifikat.</article></article><article class="legalArticle" data-lovdata-URL="LTI/lov/2001-06-15-81/§13" data-name="§13" id="kapittel-3-paragraf-4"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Krav om kontroll av undertegners identitet</span></h3><article class="legalP" id="kapittel-3-paragraf-4-ledd-1">Utstedere av kvalifiserte sertifikater er ansvarlige for at identiteten til undertegner og ytterligere relevante opplysninger om vedkommende blir kontrollert gjennom sikre rutiner.</article><article class="legalP" id="kapittel-3-paragraf-4-ledd-2">Opplysninger om rutinene som nevnt i første ledd skal være offentlig tilgjengelige.</article></article><article class="legalArticle" data-lovdata-URL="LTI/lov/2001-06-15-81/§14" data-name="§14" id="kapittel-3-paragraf-5"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Krav til lagring av opplysninger</span></h3><article class="legalP" id="kapittel-3-paragraf-5-ledd-1">Utstedere av kvalifiserte sertifikater skal lagre alle relevante opplysninger om kvalifiserte sertifikater i en rimelig periode, dog minst 10 år etter at sertifikatet er registrert i tilbaketrekkingslisten.</article><article class="legalP" id="kapittel-3-paragraf-5-ledd-2">Sertifikatutsteder skal benytte pålitelige systemer til oppbevaring av sertifikater i verifiserbar form, slik at<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-5-ledd-2-punkt-1"><article class="legalP" id="kapittel-3-paragraf-5-ledd-2-punkt-1-ledd-1">opplysningens ekthet kan kontrolleres,</article></article></li><li data-li-identifier="b)" data-name="b)"><article class="listArticle" id="kapittel-3-paragraf-5-ledd-2-punkt-2"><article class="legalP" id="kapittel-3-paragraf-5-ledd-2-punkt-2-ledd-1">sertifikatene kun er offentlig tilgjengelige i de tilfellene der innehaveren har gitt sitt samtykke, og</article></article></li><li data-li-identifier="c)" data-name="c)"><article class="listArticle" id="kapittel-3-paragraf-5-ledd-2-punkt-3"><article class="legalP" id="kapittel-3-paragraf-5-ledd-2-punkt-3-ledd-1">eventuelle tekniske endringer, som bringer disse sikkerhetskravene i fare, er synlige for operatøren.</article></article></li></ul></article><article class="legalP" id="kapittel-3-paragraf-5-ledd-3">Utstedere av kvalifiserte sertifikater må ikke oppbevare eller kopiere undertegners signaturfremstillingsdata.</article></article><article class="legalArticle" data-lovdata-URL="LTI/lov/2001-06-15-81/§15" data-name="§15" id="kapittel-3-paragraf-6"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Krav om informasjon om vilkår, begrensninger og lignende</span></h3><article class="legalP" id="kapittel-3-paragraf-6-ledd-1">Før en sertifikatutsteder inngår avtale om å utstede et kvalifisert sertifikat skal utstederen skriftlig informere motparten om<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-6-ledd-1-punkt-1"><article class="legalP" id="kapittel-3-paragraf-6-ledd-1-punkt-1-ledd-1">vilkårene og begrensningene for bruken av sertifikatet,</article></article></li><li data-li-identifier="b)" data-name="b)"><article class="listArticle" id="kapittel-3-paragraf-6-ledd-1-punkt-2"><article class="legalP" id="kapittel-3-paragraf-6-ledd-1-punkt-2-ledd-1">opplysninger om eventuelle frivillige akkrediterings- eller sertifiseringsordninger, og</article></article></li><li data-li-identifier="c)" data-name="c)"><article class="listArticle" id="kapittel-3-paragraf-6-ledd-1-punkt-3"><article class="legalP" id="kapittel-3-paragraf-6-ledd-1-punkt-3-ledd-1">prosedyrer for klage og avgjørelse av tvister.</article></article></li></ul></article><article class="legalP" id="kapittel-3-paragraf-6-ledd-2">Opplysninger i henhold til første ledd kan sendes elektronisk, dersom det skjer i en for motparten umiddelbart lesbar form. Disse opplysningene skal også kunne kontrolleres av signaturmottakeren.</article></article><article class="legalArticle" data-lovdata-URL="LTI/lov/2001-06-15-81/§16" data-name="§16" id="kapittel-3-paragraf-7"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Utfyllende krav</span></h3><article class="legalP" id="kapittel-3-paragraf-7-ledd-1">Kongen kan i forskrift fastsette nærmere regler om hvilke krav som kan stilles til utstedere av kvalifiserte sertifikater for å oppfylle bestemmelsene i §§ 10-15.</article></article></section><section class="section" data-name="kapIV" id="kapittel-4" data-lovdata-URL="LTI/lov/2001-06-15-81/KAPITTEL_4"><h2>Kapittel IV Tilsyn og sanksjoner</h2><article class="legalArticle" data-lovdata-URL="LTI/lov/2001-06-15-81/§17" data-name="§17" id="kapittel-4-paragraf-1"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Tilsyn med utstedere av kvalifiserte sertifikater</span></h3><article class="legalP" id="kapittel-4-paragraf-1-ledd-1">Kongen kan utpeke et organ som skal føre tilsyn med at denne lov med forskrifter etterleves.</article><article class="legalP" id="kapittel-4-paragraf-1-ledd-2">Tilsynet kan kreve de opplysninger og dokumenter som er nødvendige for å utføre sine oppgaver, og fastsette en tidsfrist for å sende dem inn.</article><article class="legalP" id="kapittel-4-paragraf-1-ledd-3">Tilsynet kan gi påbud om at forhold som er i strid med bestemmelser som er gitt i eller i medhold av denne loven, skal opphøre og stille vilkår som må oppfylles for at virksomheten skal være i samsvar med loven.</article><article class="legalP" id="kapittel-4-paragraf-1-ledd-4">Tilsynet kan kreve at det gjennomføres IT-revisjon hos utstedere av kvalifiserte sertifikater og utpeke en revisor til å utføre IT-revisjonen. Sertifikatutsteder kan pålegges å betale for revisjonen.</article><article class="legalP" id="kapittel-4-paragraf-1-ledd-5">Tilsynet kan frata en sertifikatutsteder retten til å anvende betegnelsen kvalifisert sertifikat, dersom sertifikatutstederen grovt eller gjentatte ganger ikke overholder lovens regler.</article><article class="legalP" id="kapittel-4-paragraf-1-ledd-6">Kongen kan gi nærmere forskrifter om tilsynets virksomhet.</article></article><article class="legalArticle" data-lovdata-URL="LTI/lov/2001-06-15-81/§18" data-name="§18" id="kapittel-4-paragraf-2"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Registrering av utstedere av kvalifiserte sertifikater</span></h3><article class="legalP" id="kapittel-4-paragraf-2-ledd-1">En sertifikatutsteder kan ikke utstede kvalifiserte sertifikater før registreringsmelding er sendt til tilsynet. Endringer i allerede registrerte opplysninger og nye opplysninger som skal registeres, skal meldes til tilsynet uten ugrunnet opphold.</article></article><article class="legalArticle" data-lovdata-URL="LTI/lov/2001-06-15-81/§19" data-name="§19" id="kapittel-4-paragraf-3"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Adgang til lokaler m.v.</span></h3><article class="legalP" id="kapittel-4-paragraf-3-ledd-1">Tilsynet kan som ledd i sin kontroll, kreve adgang til steder der det drives virksomhet som står under tilsyn.</article><article class="legalP" id="kapittel-4-paragraf-3-ledd-2">Tilsynet kan gjennomføre de kontroller det finner nødvendig, og kreve bistand fra personalet på stedet i den grad dette må til for å få utført kontrollen.</article><article class="legalP" id="kapittel-4-paragraf-3-ledd-3">Lov av 10. februar 1967 om behandlingsmåten i forvaltningssaker § 15 om fremgangsmåten ved granskning, kommer til anvendelse.</article></article><article class="legalArticle" data-lovdata-URL="LTI/lov/2001-06-15-81/§20" data-name="§20" id="kapittel-4-paragraf-4"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Tvangsmulkt</span></h3><article class="legalP" id="kapittel-4-paragraf-4-ledd-1">For å sikre at bestemmelser som er gitt i eller i medhold av denne lov overholdes, kan tilsynet bestemme at sertifikatutsteder skal betale en daglig løpende mulkt til staten inntil lovstridig virksomhet er opphørt eller pålegg og vilkår gitt med hjemmel i denne lov er etterkommet.</article><article class="legalP" id="kapittel-4-paragraf-4-ledd-2">Mulkten løper ikke før klagefristen er ute. Påklages vedtaket om tvangsmulkt, løper ingen tvangsmulkt før klagesaken er avgjort med mindre klageorganet bestemmer annerledes.</article><article class="legalP" id="kapittel-4-paragraf-4-ledd-3">Tilsynet kan frafalle påløpt tvangsmulkt.</article></article><article class="legalArticle" data-lovdata-URL="LTI/lov/2001-06-15-81/§21" data-name="§21" id="kapittel-4-paragraf-5"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Straff</span></h3><article class="legalP" id="kapittel-4-paragraf-5-ledd-1">Med bøter straffes den som forsettlig eller grovt uaktsomt<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-5-ledd-1-punkt-1"><article class="legalP" id="kapittel-4-paragraf-5-ledd-1-punkt-1-ledd-1">unnlater å registrere/sende melding etter § 18,</article></article></li><li data-li-identifier="b)" data-name="b)"><article class="listArticle" id="kapittel-4-paragraf-5-ledd-1-punkt-2"><article class="legalP" id="kapittel-4-paragraf-5-ledd-1-punkt-2-ledd-1">unnlater å gi opplysninger etter § 17,</article></article></li><li data-li-identifier="c)" data-name="c)"><article class="listArticle" id="kapittel-4-paragraf-5-ledd-1-punkt-3"><article class="legalP" id="kapittel-4-paragraf-5-ledd-1-punkt-3-ledd-1">behandler personopplysninger i strid med §§ 7 og 14, eller</article></article></li><li data-li-identifier="d)" data-name="d)"><article class="listArticle" id="kapittel-4-paragraf-5-ledd-1-punkt-4"><article class="legalP" id="kapittel-4-paragraf-5-ledd-1-punkt-4-ledd-1">gir uriktige eller villedende opplysninger til tilsynet.</article></article></li></ul></article><article class="legalP" id="kapittel-4-paragraf-5-ledd-2">Medvirkning straffes på samme måte.</article></article><article class="legalArticle" data-lovdata-URL="LTI/lov/2001-06-15-81/§22" data-name="§22" id="kapittel-4-paragraf-6"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Erstatning</span></h3><article class="legalP" id="kapittel-4-paragraf-6-ledd-1">En sertifikatutsteder som utsteder sertifikater som utgis for å være kvalifiserte, eller som garanterer for slike sertifikater utgitt av en annen, er erstatningsansvarlig for tap hos en fysisk eller juridisk person som følge av at denne hadde hatt rimelig grunn til å ha tillit til at:<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-6-ledd-1-punkt-1"><article class="legalP" id="kapittel-4-paragraf-6-ledd-1-punkt-1-ledd-1">informasjonen angitt i sertifikatet var korrekt på utstedelsestidspunktet,</article></article></li><li data-li-identifier="b)" data-name="b)"><article class="listArticle" id="kapittel-4-paragraf-6-ledd-1-punkt-2"><article class="legalP" id="kapittel-4-paragraf-6-ledd-1-punkt-2-ledd-1">sertifikatet inneholder alle opplysninger som kreves i henhold til § 4,</article></article></li><li data-li-identifier="c)" data-name="c)"><article class="listArticle" id="kapittel-4-paragraf-6-ledd-1-punkt-3"><article class="legalP" id="kapittel-4-paragraf-6-ledd-1-punkt-3-ledd-1">signaturfremstillingsdata og signaturverifikasjonsdata hører sammen på en unik måte dersom sertifikatutstederen fremstiller begge,</article></article></li><li data-li-identifier="d)" data-name="d)"><article class="listArticle" id="kapittel-4-paragraf-6-ledd-1-punkt-4"><article class="legalP" id="kapittel-4-paragraf-6-ledd-1-punkt-4-ledd-1">undertegner disponerte korrekt signaturfremstillingsdata på tidspunktet da sertifikatet ble utstedt, eller</article></article></li><li data-li-identifier="e)" data-name="e)"><article class="listArticle" id="kapittel-4-paragraf-6-ledd-1-punkt-5"><article class="legalP" id="kapittel-4-paragraf-6-ledd-1-punkt-5-ledd-1">sertifikatet blir registrert i tilbaketrekkingslisten, jf. § 12.</article></article></li></ul></article><article class="legalP" id="kapittel-4-paragraf-6-ledd-2">Sertifikatutsteder er ansvarlig etter første ledd medmindre han godtgjør at han, eller den han garanterer for, ikke handlet uaktsomt.</article><article class="legalP" id="kapittel-4-paragraf-6-ledd-3">Sertifikatutsteder er ikke erstatningsansvarlig for skade som skyldes at sertifikatet har blitt brukt i strid med tydelige begrensninger i sertifikatets anvendelsesområde eller utover beløpsmessige begrensninger.</article></article><article class="legalArticle" data-lovdata-URL="LTI/lov/2001-06-15-81/§23" data-name="§23" id="kapittel-4-paragraf-7"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Klageadgang</span></h3><article class="legalP" id="kapittel-4-paragraf-7-ledd-1">Tilsynets avgjørelser etter bestemmelser som er gitt i eller i medhold av denne loven, kan påklages til det organ Kongen utpeker.</article></article><article class="legalArticle" data-lovdata-URL="LTI/lov/2001-06-15-81/§24" data-name="§24" id="kapittel-4-paragraf-8"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Gebyr</span></h3><article class="legalP" id="kapittel-4-paragraf-8-ledd-1">Kongen kan i forskrift bestemme at sertifikatutstedere som er registreringspliktige etter § 18, skal betale gebyr. Gebyrene må ikke overstige kostnadene ved tilsynets virksomhet.</article></article></section><section class="section" data-name="kapV" id="kapittel-5" data-lovdata-URL="LTI/lov/2001-06-15-81/KAPITTEL_5"><h2>Kapittel V Internasjonale forhold</h2><article class="legalArticle" data-lovdata-URL="LTI/lov/2001-06-15-81/§25" data-name="§25" id="kapittel-5-paragraf-1"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Rettslig anerkjennelse av kvalifiserte sertifikater fra utstedere etablert utenfor Norge</span></h3><article class="legalP" id="kapittel-5-paragraf-1-ledd-1">Sertifikater fra sertifikatutstedere som er etablert innen EØS-området, anses som kvalifiserte sertifikater i henhold til denne lov dersom de oppfyller kravene til et kvalifisert sertifikat i det landet der utstederen er etablert.</article><article class="legalP" id="kapittel-5-paragraf-1-ledd-2">Kvalifiserte sertifikater fra sertifikatutstedere som er etablert i land utenfor EØS-området, skal gis rettslig anerkjennelse på lik linje med kvalifiserte sertifikater fra sertifikatutstedere innen EØS-området dersom:<ul class="defaultList"><li data-li-identifier="a)" data-name="a)"><article class="listArticle" id="kapittel-5-paragraf-1-ledd-2-punkt-1"><article class="legalP" id="kapittel-5-paragraf-1-ledd-2-punkt-1-ledd-1">utstederen oppfyller kravene i denne lov og har blitt godkjent iht. en frivillig godkjenningsordning i et medlemsland,</article></article></li><li data-li-identifier="b)" data-name="b)"><article class="listArticle" id="kapittel-5-paragraf-1-ledd-2-punkt-2"><article class="legalP" id="kapittel-5-paragraf-1-ledd-2-punkt-2-ledd-1">en sertifikatutsteder som er etablert innen EØS-området, og som oppfyller kravene i denne loven, garanterer for utstederen, eller</article></article></li><li data-li-identifier="c)" data-name="c)"><article class="listArticle" id="kapittel-5-paragraf-1-ledd-2-punkt-3"><article class="legalP" id="kapittel-5-paragraf-1-ledd-2-punkt-3-ledd-1">sertifikatet eller utstederen er anerkjent i henhold til multilaterale eller bilaterale avtaler med Norge, EU, tredjeland eller internasjonale organisasjoner.</article></article></li></ul></article></article></section><section class="section" data-name="kapVI" id="kapittel-6" data-lovdata-URL="LTI/lov/2001-06-15-81/KAPITTEL_6"><h2>Kapittel VI Ikrafttredelse og overgangsregler</h2><article class="legalArticle" data-lovdata-URL="LTI/lov/2001-06-15-81/§26" data-name="§26" id="kapittel-6-paragraf-1"><h3 class="legalArticleHeader"><span class="legalArticleValue">§ 26</span>. <span class="legalArticleTitle">Ikrafttredelse</span></h3><article class="legalP" id="kapittel-6-paragraf-1-ledd-1">Loven trer i kraft fra den tid Kongen bestemmer.</article></article><article class="legalArticle" data-lovdata-URL="LTI/lov/2001-06-15-81/§27" data-name="§27" id="kapittel-6-paragraf-2"><h3 class="legalArticleHeader"><span class="legalArticleValue">§ 27</span>. <span class="legalArticleTitle">Overgangsregler</span></h3><article class="legalP" id="kapittel-6-paragraf-2-ledd-1">Utstedere av kvalifiserte sertifikater skal innen 6 måneder etter at loven har trådt i kraft registrere seg i henhold til § 18 eller innenfor samme frist opphøre med å kalle sertifikatene for kvalifiserte eller bruke betegnelse som gir inntrykk av at de er kvalifiserte.</article></article></section></main></body></html>