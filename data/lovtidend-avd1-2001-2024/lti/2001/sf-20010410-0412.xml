<!DOCTYPE html><html lang="no"><head><title>Forskrift om adgang til bygninger, kontakt med klauvdyr og desinfeksjon av kjøretøy i forbindelse med utbrudd av munn- og klauvsjuke.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-04-10-412</dd><dt class="dokid">DokumentID</dt><dd class="dokid">LTI/forskrift/2001-04-10-412</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 6</dd><dt class="dateInForce">I kraft fra</dt><dd class="dateInForce">2001-04-10</dd><dt class="changesToDocuments">Endrer</dt><dd class="changesToDocuments"><ul><li>forskrift/2001-03-29-317</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1962-06-08-4/§3</li><li>lov/1962-06-08-4/§10</li></ul></dd><dt class="dateOfPublication">Kunngjort</dt><dd class="dateOfPublication">2001-04-27</dd><dt class="journalNumber">Journalnummer</dt><dd class="journalNumber">2001-0447</dd><dt class="titleShort">Korttittel</dt><dd class="titleShort">Forskrift om desinfeksjon ifm. klauvsjuke</dd><dt class="title">Tittel</dt><dd class="title">Forskrift om adgang til bygninger, kontakt med klauvdyr og desinfeksjon av kjøretøy i forbindelse med utbrudd av munn- og klauvsjuke.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 10. april 2001 med hjemmel i lov av 8. juni 1962 nr. 4 om dyrehelse (husdyrloven) § 3 og § 10.</dd><dt class="refid">RefID</dt><dd class="refid">forskrift/2001-04-10-412</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om adgang til bygninger, kontakt med klauvdyr og desinfeksjon av kjøretøy i forbindelse med utbrudd av munn- og klauvsjuke.<ul class="tocSubUl"><li>§ 1. Formål</li><li>§ 2. Personer og dyr</li><li>§ 3. Tøy, fottøy, kjøretøy og andre gjenstander</li><li>§ 4. Tilsyn og dispensasjon</li><li>§ 5. Straffebestemmelser</li><li>§ 6. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2001-04-10-412" id="dokument"><h1>Forskrift om adgang til bygninger, kontakt med klauvdyr og desinfeksjon av kjøretøy i forbindelse med utbrudd av munn- og klauvsjuke.</h1><article class="legalArticle" data-lovdata-URL="LTI/forskrift/2001-04-10-412/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med denne forskriften er å forebygge spredning av munn- og klauvsjuke i Norge.</article></article><article class="legalArticle" data-lovdata-URL="LTI/forskrift/2001-04-10-412/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Personer og dyr</span></h2><article class="legalP" id="paragraf-2-ledd-1">Personer og dyr som etter 1. februar har vært i Storbritannia, Nord-Irland, Frankrike, Nederland og Irland, har ikke adgang til bygninger som brukes til oppstalling av klauvdyr eller oppbevaring av fôr eller strø for klauvdyr, før det har gått 3 uker etter hjemkomst. Personene og dyrene skal heller ikke ha fysisk kontakt med klauvdyr i denne perioden.</article><article class="legalP" id="paragraf-2-ledd-2">Personer og dyr som etter 1. februar har vært på sted hvor klauvdyr oppholder seg i andre land i EØS-området enn de som er nevnt i første ledd, har ikke adgang til bygninger som brukes til oppstalling av klauvdyr eller oppbevaring av fôr eller strø for klauvdyr, før det har gått 3 dager etter hjemkomst. Personene og dyrene skal heller ikke ha fysisk kontakt med klauvdyr i denne perioden.</article><article class="legalP" id="paragraf-2-ledd-3">Personer og dyr som nevnt i første og andre ledd, skal gjennomgå grundig vask før de går inn i bygninger som nevnt i første og andre ledd eller før de har fysisk kontakt med klauvdyr.</article></article><article class="legalArticle" data-lovdata-URL="LTI/forskrift/2001-04-10-412/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Tøy, fottøy, kjøretøy og andre gjenstander</span></h2><article class="legalP" id="paragraf-3-ledd-1">Gjenstander som etter 1. februar har vært i bruk i Storbritannia, Nord-Irland, Frankrike, Nederland eller Irland skal ikke tas inn i bygninger som brukes til oppstalling av klauvdyr eller oppbevaring av fôr eller strø for klauvdyr, før det har gått 3 uker etter innførsel. Gjenstandene skal heller ikke komme i fysisk kontakt med klauvdyr i denne perioden.</article><article class="legalP" id="paragraf-3-ledd-2">Gjenstander som etter 1. februar har vært i bruk på sted hvor klauvdyr oppholder seg i andre land i EØS-området enn de som er nevnt i første ledd, skal ikke tas inn i bygninger som brukes til oppstalling av klauvdyr eller oppbevaring av fôr eller strø for klauvdyr, før det har gått 3 dager etter innførsel. Gjenstandene skal heller ikke komme i fysisk kontakt med klauvdyr i denne perioden.</article><article class="legalP" id="paragraf-3-ledd-3">Gjenstander som er nevnt i første og andre ledd, skal rengjøres og om nødvendig desinfiseres før de bringes inn i bygninger som nevnt i første og andre ledd eller har fysisk kontakt med klauvdyr.</article><article class="legalP" id="paragraf-3-ledd-4">Kjøretøy som har vært i bruk i Storbritannia, Nord-Irland, Frankrike, Nederland og Irland og som ankommer Norge direkte fra ett av disse landene skal rengjøres og desinfiseres ved ankomst.</article></article><article class="legalArticle" data-lovdata-URL="LTI/forskrift/2001-04-10-412/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Tilsyn og dispensasjon</span></h2><article class="legalP" id="paragraf-4-ledd-1">Statens dyrehelsetilsyn – distriktsveterinæren fører tilsyn med bestemmelsene i denne forskrift, og kan fatte nødvendige vedtak for å gjennomføre bestemmelsene.</article><article class="legalP" id="paragraf-4-ledd-2">Statens dyrehelsetilsyn – distriktsveterinæren kan dispensere fra bestemmelsene i denne forskrift og sette vilkår for dispensasjonen.</article></article><article class="legalArticle" data-lovdata-URL="LTI/forskrift/2001-04-10-412/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Straffebestemmelser</span></h2><article class="legalP" id="paragraf-5-ledd-1">Overtredelse av denne forskrift er straffbar, jf. husdyrloven § 19.</article></article><article class="legalArticle" data-lovdata-URL="LTI/forskrift/2001-04-10-412/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Ikrafttredelse</span></h2><article class="legalP" id="paragraf-6-ledd-1">Denne forskrift trer i kraft straks.</article><article class="legalP" id="paragraf-6-ledd-2">Fra samme tidspunkt oppheves forskrift av 29. mars 2001 nr. 317 om begrensning av adgangen til rom eller oppholdssted for klauvdyr, samt om desinfeksjon av kjøretøy, i forbindelse med utbrudd av munn- og klauvsjuke.</article></article></main></body></html>