<!DOCTYPE html><html lang="no"><head><title>Forskrift (Nr. 120) om redusert merverdiavgiftssats for næringsmidler.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-06-15-683</dd><dt class="dokid">DokumentID</dt><dd class="dokid">LTI/forskrift/2001-06-15-683</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 8</dd><dt class="dateInForce">I kraft fra</dt><dd class="dateInForce">2001-07-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>forskrift/2000-11-28-1245/§2</li><li>lov/1969-06-19-66</li></ul></dd><dt class="dateOfPublication">Kunngjort</dt><dd class="dateOfPublication">2001-06-26</dd><dt class="journalNumber">Journalnummer</dt><dd class="journalNumber">2001-0729</dd><dt class="titleShort">Korttittel</dt><dd class="titleShort">Forskrift om redusert mva-sats for næringsmidler</dd><dt class="title">Tittel</dt><dd class="title">Forskrift (Nr. 120) om redusert merverdiavgiftssats for næringsmidler.</dd><dt class="miscInformation">Annet om dokumentet</dt><dd class="miscInformation">Fastsatt av Finansdepartementet 15. juni 2001 med hjemmel i Stortingsvedtak av 28. november 2000 nr. 1245 om merverdiavgift og avgift på investeringer mv. for budsjetterminen 2001, I § 2 andre ledd.</dd><dt class="refid">RefID</dt><dd class="refid">forskrift/2001-06-15-683</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift (Nr. 120) om redusert merverdiavgiftssats for næringsmidler.<ul class="tocSubUl"><li>§ 1. Virkeområde</li><li>§ 2. Avgrensing av begrepet næringsmiddel</li><li>§ 3. Unntak fra området for redusert merverdiavgiftssats</li><li>§ 4. Råvarer og innsatsvarer</li><li>§ 5. Kombinerte varer</li><li>§ 6. Andre omkostninger</li><li>§ 7. Serveringstjenester</li><li>§ 8. Innførsel</li><li>§ 9. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2001-06-15-683" id="dokument"><h1>Forskrift (Nr. 120) om redusert merverdiavgiftssats for næringsmidler.</h1><article class="legalArticle" data-lovdata-URL="LTI/forskrift/2001-06-15-683/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften gjelder næringsmidler som det etter Stortingets vedtak om merverdiavgift og avgift på investeringer mv., I § 2 skal beregnes redusert merverdiavgiftssats av.</article><article class="legalP" id="paragraf-1-ledd-2">Redusert merverdiavgiftssats skal beregnes i alle omsetningsledd.</article></article><article class="legalArticle" data-lovdata-URL="LTI/forskrift/2001-06-15-683/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Avgrensing av begrepet næringsmiddel</span></h2><article class="legalP" id="paragraf-2-ledd-1">Som næringsmiddel anses enhver mat- eller drikkevare og enhver annen vare som er bestemt til å konsumeres av mennesker.</article><article class="legalP" id="paragraf-2-ledd-2">En vare er bestemt til å konsumeres av mennesker når den<ul class="defaultList"><li data-li-identifier="1." data-name="1."><article class="listArticle" id="paragraf-2-ledd-2-punkt-1"><article class="legalP" id="paragraf-2-ledd-2-punkt-1-ledd-1">har en kvalitet som gjør den egnet til slikt konsum, herunder er godkjent eller har passert en stikkprøvekontroll dersom slike ordninger er etablert for varen, og</article></article></li><li data-li-identifier="2." data-name="2."><article class="listArticle" id="paragraf-2-ledd-2-punkt-2"><article class="legalP" id="paragraf-2-ledd-2-punkt-2-ledd-1">faktisk omsettes til slikt konsum.</article></article></li></ul></article><article class="legalP" id="paragraf-2-ledd-3">Dersom det oppstår tvil om en vare er å anse som et næringsmiddel, kan det legges vekt på om varen anses som et næringsmiddel etter lov av 19. mai 1933 nr. 3 om tilsyn med næringsmidler mv.</article></article><article class="legalArticle" data-lovdata-URL="LTI/forskrift/2001-06-15-683/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Unntak fra området for redusert merverdiavgiftssats</span></h2><article class="legalP" id="paragraf-3-ledd-1">Følgende varer anses ikke som næringsmidler:<ul class="defaultList"><li data-li-identifier="a)" data-name="a)"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1"><i>legemiddel;</i> stoff, droge eller preparat som er legemiddel etter lov av 4. desember 1992 nr. 132 om legemidler. Legemiddel som etter legemiddelloven skal ha markedsføringstillatelse, anses ikke som legemiddel etter denne forskrift før markedsføringstillatelse er gitt eller det er gitt særskilt unntak fra plikten til å ha slik tillatelse.</article></article></li><li data-li-identifier="b)" data-name="b)"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1"><i>vann fra vannverk;</i> vann fra vannverk som definert i forskrift av 1. januar 1995 nr. 68 om vannforsyning og drikkevann m.m.</article></article></li><li data-li-identifier="c)" data-name="c)"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1"><i>tobakksvarer;</i> varer etter lov av 9. mars 1973 nr. 14 om vern mot tobakkskader § 3 tredje ledd.</article></article></li><li data-li-identifier="d)" data-name="d)"><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1"><i>alkoholholdig drikkevare;</i> drikkevarer som inneholder mer enn 0,7 volumprosent alkohol.</article></article></li></ul></article></article><article class="legalArticle" data-lovdata-URL="LTI/forskrift/2001-06-15-683/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Råvarer og innsatsvarer</span></h2><article class="legalP" id="paragraf-4-ledd-1">Det skal betales redusert merverdiavgiftssats ved omsetning mv. av råvarer/innsatsvarer som anses som næringsmiddel etter § 2 jf. § 3, herunder råvarer/innsatsvarer som omsettes til produksjon av varer som nevnt i § 3.</article></article><article class="legalArticle" data-lovdata-URL="LTI/forskrift/2001-06-15-683/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Kombinerte varer</span></h2><article class="legalP" id="paragraf-5-ledd-1">Med kombinert vare menes næringsmiddel som sammen med en annen vare med egen funksjon eller verdi fremstår som en enhet.</article><article class="legalP" id="paragraf-5-ledd-2">Ved omsetning av kombinert vare, skal det betales redusert merverdiavgiftssats hvis den andre varen utgjør en ubetydelig del av enhetsvaren som sådan.</article></article><article class="legalArticle" data-lovdata-URL="LTI/forskrift/2001-06-15-683/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Andre omkostninger</span></h2><article class="legalP" id="paragraf-6-ledd-1">Andre omkostninger knyttet til omsetning av et næringsmiddel omsettes med samme merverdiavgiftssats som næringsmiddelet dersom de inngår i beregningsgrunnlaget etter merverdiavgiftsloven § 18.</article><article class="legalP" id="paragraf-6-ledd-2">Dersom næringsmiddelets emballasje har en egen verdi eller egen funksjon ut over å skulle emballere, vurderes forholdet som omsetning av kombinerte varer etter § 5.</article></article><article class="legalArticle" data-lovdata-URL="LTI/forskrift/2001-06-15-683/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Serveringstjenester</span></h2><article class="legalP" id="paragraf-7-ledd-1">Næringsmidler som inngår i omsetning av serveringstjenester anses ikke som omsetning av næringsmidler.</article><article class="legalP" id="paragraf-7-ledd-2">Med serveringstjeneste menes servering fra serveringssted etter lov av 13. juni 1997 nr. 55 om serveringsvirksomhet, dvs. sted der det foregår servering av mat og/eller drikke og hvor forholdene ligger til rette for fortæring på stedet. Som serveringstjeneste anses også servering som nevnt i serveringsloven § 2 andre ledd bokstav b, c, d, e, f og g, med mindre serveringen inngår som del av annen tjeneste som er omfattet av unntaket i merverdiavgiftsloven § 5b andre ledd.</article><article class="legalP" id="paragraf-7-ledd-3">Tilstøtende lokaler til serveringssted på skip, i hoteller, på arbeidsplasser, i teatre og kinoer o.l., anses som del av serveringsstedet. Skattedirektoratet kan gi forskrift med nærmere bestemmelser om hva som skal anses som tilstøtende lokaler etter denne forskrift.</article><article class="legalP" id="paragraf-7-ledd-4">Som serveringssted anses også sted der cateringvirksomhet i tillegg til å levere næringsmidler yter tjenester som utleie av serveringspersonale, oppdekking og rydding av servise etc.</article><article class="legalP" id="paragraf-7-ledd-5">Omsetning av næringsmiddel fra serveringssted anses ikke å inngå i omsetning av serveringstjeneste dersom<ul class="defaultList"><li data-li-identifier="a)" data-name="a)"><article class="listArticle" id="paragraf-7-ledd-5-punkt-1"><article class="legalP" id="paragraf-7-ledd-5-punkt-1-ledd-1">næringsmiddelet ikke skal fortæres på stedet, eller</article></article></li><li data-li-identifier="b)" data-name="b)"><article class="listArticle" id="paragraf-7-ledd-5-punkt-2"><article class="legalP" id="paragraf-7-ledd-5-punkt-2-ledd-1">næringsmiddelet er å anse som en tradisjonell kioskvare.</article></article></li></ul></article><article class="legalP" id="paragraf-7-ledd-6">Skattedirektoratet kan gi forskrift med nærmere bestemmelser om hva som anses som serveringssted. Skattedirektoratet kan også gi forskrift med nærmere krav til virksomhet som både omsetter næringsmidler og serveringstjenester.</article></article><article class="legalArticle" data-lovdata-URL="LTI/forskrift/2001-06-15-683/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Innførsel</span></h2><article class="legalP" id="paragraf-8-ledd-1">Forskriften gjelder tilsvarende for innførsel av næringsmidler så langt den passer og ikke annet er bestemt.</article></article><article class="legalArticle" data-lovdata-URL="LTI/forskrift/2001-06-15-683/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse</span></h2><article class="legalP" id="paragraf-9-ledd-1">Forskriften gjelder fra 1. juli 2001.</article></article></main></body></html>