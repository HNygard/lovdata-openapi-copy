<!DOCTYPE html><html lang="no"><head><title>Forskrift om endring i forskrift om ordningen i påtalemyndigheten (Påtaleinstruksen).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-07-06-761</dd><dt class="dokid">DokumentID</dt><dd class="dokid">LTI/forskrift/2001-07-06-761</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 9</dd><dt class="dateInForce">I kraft fra</dt><dd class="dateInForce">2001-08-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1985-06-28-1679</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1981-05-22-25/§62</li><li>lov/1981-05-22-25/§234</li></ul></dd><dt class="dateOfPublication">Kunngjort</dt><dd class="dateOfPublication">2001-07-06</dd><dt class="journalNumber">Journalnummer</dt><dd class="journalNumber">2001-0861</dd><dt class="titleShort">Korttittel</dt><dd class="titleShort">Endr. i påtaleinstruksen</dd><dt class="title">Tittel</dt><dd class="title">Forskrift om endring i forskrift om ordningen i påtalemyndigheten (Påtaleinstruksen).</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 6. juli 2001 med hjemmel i lov av 22. mai 1981 nr. 25 om rettergangsmåten i straffesaker (Straffeprosessloven) § 62 jf. § 234 a siste ledd. Fremmet av Justis- og politidepartementet.</dd><dt class="refid">RefID</dt><dd class="refid">forskrift/2001-07-06-761</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om ordningen i påtalemyndigheten (Påtaleinstruksen).<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2001-07-06-761" id="dokument"><h1>Forskrift om endring i forskrift om ordningen i påtalemyndigheten (Påtaleinstruksen).</h1><section class="section" data-name="kapI" id="kapittel-1" data-lovdata-URL="LTI/forskrift/2001-07-06-761/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift av 28. juni 1985 nr. 1679 om ordningen av påtalemyndigheten (Påtaleinstruksen) gjøres følgende endringer:</article> <article class="defaultP" margin-top="true">§ 8-11 annet ledd skal lyde:</article><article class="legalP" id="kapittel-1-ledd-2">Rapporten skal angi tjenestedistrikt, tiden og stedet for avhøret, avhørets varighet og hvilken tjenestemann (navn og stilling) som har opptatt forklaringen. Det skal også angis hvem som ellers har vært til stede under avhøret. Videre skal rapporten gi opplysning om hva saken gjelder og avhørtes navn, adresse og stilling. For nærmere personopplysninger om mistenkte skal det vises til personaliarapporten som skal settes opp etter § 8-12. Ved avhør av vitner skal rapporten inneholde de opplysninger som er nevnt i § 8-5 annet ledd. Ved avhør av anonyme vitner etter straffeprosessloven § 234 a skal personopplysninger og andre opplysninger som kan føre til at vitnets identitet blir kjent, protokolleres og oppbevares etter reglene i kapittel 8A.</article> <article class="defaultP" margin-top="true">Nytt kapittel 8A skal lyde:</article> <article class="defaultP" margin-top="true"><i>Kap. 8A. Anonym vitneførsel</i></article> <article class="defaultP" margin-top="true"><strong>§ 8A-1.</strong> <i>Behandling og oppbevaring av opplysninger ved anonym vitneførsel</i></article><article class="legalP" id="kapittel-1-ledd-3">Opplysninger om navnet til et anonymt vitne, jf. straffeprosessloven § 130 a eller § 234 a, og andre opplysninger som kan føre til at vitnets identitet blir kjent, skal nedtegnes i et særskilt dokument.</article><article class="legalP" id="kapittel-1-ledd-4">Dokumenter som inneholder opplysninger som nevnt i første ledd, skal behandles og oppbevares etter reglene i beskyttelsesinstruksen på samme måte som dokumenter med beskyttelsesgrad «STRENGT FORTROLIG».</article> <article class="defaultP" margin-top="true"><strong>§ 8A-2.</strong> <i>Utarbeidelse av protokoll</i></article><article class="legalP" id="kapittel-1-ledd-5">I saker der politiet vurderer å fremsette begjæring om anonym vitneførsel, skal det føres en protokoll som sikrer notoritet om vitnets identitet og om vitnets kontakt med politiet. I tillegg skal rapporten inneholde en vurdering av hvorfor vitnet ønsker å forklare seg anonymt og av vitnets troverdighet.</article><article class="legalP" id="kapittel-1-ledd-6">Riksadvokaten kan gi nærmere retningslinjer om den praktiske gjennomføringen av bestemmelsene i dette kapitlet.</article> <article class="defaultP" margin-top="true">§ 16-2 nytt annet ledd skal lyde:</article><article class="legalP" id="kapittel-1-ledd-7">Retten til kopi i første ledd gjelder ikke dokumenter som omhandlet i kapittel 8A.</article></section><section class="section" data-name="kapII" id="kapittel-2" data-lovdata-URL="LTI/forskrift/2001-07-06-761/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft 1. august 2001.</article></section></main></body></html>