<!DOCTYPE html><html lang="no"><head><title>Forskrift om dekking av utgifter til serviceskilting, lokalvegvisning og skilting ved tilstelninger.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-08-18-1019</dd><dt class="dokid">DokumentID</dt><dd class="dokid">LTI/forskrift/2001-08-18-1019</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 10</dd><dt class="dateInForce">I kraft fra</dt><dd class="dateInForce">2001-10-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1965-06-18-4/§5</li><li>forskrift/1980-10-10-1/§33</li></ul></dd><dt class="dateOfPublication">Kunngjort</dt><dd class="dateOfPublication">2001-09-14</dd><dt class="journalNumber">Journalnummer</dt><dd class="journalNumber">2001-1036</dd><dt class="titleShort">Korttittel</dt><dd class="titleShort">Forskrift om dekking av skiltutgifter</dd><dt class="title">Tittel</dt><dd class="title">Forskrift om dekking av utgifter til serviceskilting, lokalvegvisning og skilting ved tilstelninger.</dd><dt class="miscInformation">Annet om dokumentet</dt><dd class="miscInformation">Fastsatt av Vegdirektoratet 18. august 2001 med hjemmel i vegtrafikklov av 18. juni 1965 nr. 4 § 5, jf. forskrift av 10. oktober 1980 nr. 1 om offentlige trafikkskilt, vegoppmerking, trafikklyssignaler og anvisninger (skiltforskrifter) § 33.</dd><dt class="refid">RefID</dt><dd class="refid">forskrift/2001-08-18-1019</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om dekking av utgifter til serviceskilting, lokalvegvisning og skilting ved tilstelninger.<ul class="tocSubUl"><li>§ 1. Generelt</li><li>§ 2. Serviceskilt og lokalvegvisning med servicesymbol</li><li>§ 3. Annen lokalvegvisning</li><li>§ 4. Betaling</li><li>§ 5. Endring av eksisterende skilt</li><li>§ 6. Tilstelninger</li><li>§ 7. Unntak</li><li>§ 8. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2001-08-18-1019" id="dokument"><h1>Forskrift om dekking av utgifter til serviceskilting, lokalvegvisning og skilting ved tilstelninger.</h1><article class="legalArticle" data-lovdata-URL="LTI/forskrift/2001-08-18-1019/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Generelt</span></h2><article class="numberedLegalP" data-numerator="1" id="paragraf-1-nummer-1">1. Denne forskrift gjelder betaling av utgifter, i samsvar med etterfølgende bestemmelser, som vegmyndigheten har hatt for offentlige trafikkskilt, herunder oppmerking eller lyssignal, når skiltingen er gjort av hensyn til noen bestemt persons interesse. Med person menes her også foretak, organisasjon o.l.</article><article class="numberedLegalP" data-numerator="2" id="paragraf-1-nummer-2">2. Forskriften gjelder også når det benyttes skilt for å gjennomføre reguleringer etter vegtrafikklovens § 7 annet ledd eller § 9 ved tilstelninger, med mindre forholdet dekkes av forskrift av 1. mars 1984 nr. 608 om varsling av arbeid på offentlig veg.</article><article class="numberedLegalP" data-numerator="3" id="paragraf-1-nummer-3">3. Dersom utgiftene gjelder skilt på privat veg, gjelder skiltforskriften § 34.</article></article><article class="legalArticle" data-lovdata-URL="LTI/forskrift/2001-08-18-1019/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Serviceskilt og lokalvegvisning med servicesymbol</span></h2><article class="numberedLegalP" data-numerator="1" id="paragraf-2-nummer-1">1. Det betales egenandel for skilt som har symboler innen kategoriene verksted, bensinstasjon, spisested, camping og overnatting.</article><article class="numberedLegalP" data-numerator="2" id="paragraf-2-nummer-2">2. For skilt innenfor kategoriene severdigheter, aktiviteter og rekreasjon, betales egenandel dersom dette gjelder kommersiell virksomhet.</article><article class="numberedLegalP" data-numerator="3" id="paragraf-2-nummer-3">3. Egenandel pr. skilt<ul class="defaultList"><li><article class="listArticle" id="paragraf-2-nummer-3-punkt-1"><article class="legalP" id="paragraf-2-nummer-3-punkt-1-ledd-1">Kr 1200,- pr. tekstlinje for skilt med teksthøyde til og med 140 mm på serviceskilt eller sideplassert vegvisningsskilt.</article></article></li><li><article class="listArticle" id="paragraf-2-nummer-3-punkt-2"><article class="legalP" id="paragraf-2-nummer-3-punkt-2-ledd-1">Kr 2400,- pr. tekstlinje for skilt med teksthøyde over 140 mm på serviceskilt eller sideplassert vegvisningsskilt.</article></article></li><li><article class="listArticle" id="paragraf-2-nummer-3-punkt-3"><article class="legalP" id="paragraf-2-nummer-3-punkt-3-ledd-1">Kr 1200,- for hvert symbol som benyttes på serviceskilt eller overhengende vegvisningsskilt.</article></article></li><li><article class="listArticle" id="paragraf-2-nummer-3-punkt-4"><article class="legalP" id="paragraf-2-nummer-3-punkt-4-ledd-1">Kr 600,- for hvert symbol som benyttes på sideplassert vegvisningsskilt.</article></article></li></ul></article><article class="numberedLegalP" data-numerator="4" id="paragraf-2-nummer-4">4. Dersom det benyttes felles skilt eller symbol for flere foretak, deles egenandelen likt mellom foretakene. Vegmyndigheten skal ikke kreve ny, delvis egenandel dersom et nytt foretak kan nyttiggjøre seg eksisterende skilt eller symbol uten øvrige endringer. Det skal derfor ikke tilbakebetales egenandel til de foretak som har betalt egenandel for de samme skiltene.</article></article><article class="legalArticle" data-lovdata-URL="LTI/forskrift/2001-08-18-1019/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Annen lokalvegvisning</span></h2><article class="numberedLegalP" data-numerator="1" id="paragraf-3-nummer-1">1. Det betales egenandel for skilt som viser til foretak, enten ved navn eller type virksomhet.</article><article class="numberedLegalP" data-numerator="2" id="paragraf-3-nummer-2">2. Egenandel pr. skilt<ul class="defaultList"><li><article class="listArticle" id="paragraf-3-nummer-2-punkt-1"><article class="legalP" id="paragraf-3-nummer-2-punkt-1-ledd-1">Kr 1200,- pr. tekstlinje for skilt med teksthøyde til og med 140 mm.</article></article></li><li><article class="listArticle" id="paragraf-3-nummer-2-punkt-2"><article class="legalP" id="paragraf-3-nummer-2-punkt-2-ledd-1">Kr 2400,- pr. tekstlinje for skilt med teksthøyde over 140 mm.</article></article></li><li><article class="listArticle" id="paragraf-3-nummer-2-punkt-3"><article class="legalP" id="paragraf-3-nummer-2-punkt-3-ledd-1">Kr 600,- for hvert vegvisningssymbol som benyttes.</article></article></li></ul></article><article class="numberedLegalP" data-numerator="3" id="paragraf-3-nummer-3">3. Dersom det benyttes felles skilt eller symbol for flere foretak, deles egenandelen likt mellom foretakene. Vegmyndigheten skal ikke kreve ny, delvis egenandel dersom et nytt foretak kan nyttiggjøre seg eksisterende skilt eller symbol uten øvrige endringer. Det skal derfor ikke tilbakebetales egenandel til de foretak som har betalt egenandel for de samme skiltene.</article></article><article class="legalArticle" data-lovdata-URL="LTI/forskrift/2001-08-18-1019/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Betaling</span></h2><article class="numberedLegalP" data-numerator="1" id="paragraf-4-nummer-1">1. Skilt blir ikke bestilt og satt opp før egenandelen er registrert innbetalt til vegmyndigheten. Beløpet innbefatter ordinært skiltvedlikehold eller skiltendringer som følge av trafikkomlegginger i inntil 5 år. Skiltet er vegmyndighetens eiendom. Dersom betingelsene for bruk av skiltet brytes, kan skiltene fjernes uten at egenandelen blir refundert.</article><article class="numberedLegalP" data-numerator="2" id="paragraf-4-nummer-2">2. Ny egenandel må være registrert innbetalt før vegmyndigheten setter opp nye skilt eller endrer innhold på eksisterende skilt.</article></article><article class="legalArticle" data-lovdata-URL="LTI/forskrift/2001-08-18-1019/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Endring av eksisterende skilt</span></h2><article class="numberedLegalP" data-numerator="1" id="paragraf-5-nummer-1">1. Hvis et nytt skilt eller skiltsymbol som omfattes av bestemmelsene i § 2 eller § 3 medfører endring eller utskiftning av allerede eksisterende serviceskilt, geografisk vegvisningsskilt eller lokalvegvisningsskilt, kan vegmyndigheten kreve en egenandel for utskifting eller endring av eksisterende skilt hvis kvaliteten på de eksisterende skilt tilsier at de ikke skal skiftes.</article><article class="numberedLegalP" data-numerator="2" id="paragraf-5-nummer-2">2. Egenandelen fastsettes da etter de bestemmelsene som er angitt i § 2 og § 3. For geografisk vegvisning regnes da prisen som for lokalvegvisning i § 3.</article></article><article class="legalArticle" data-lovdata-URL="LTI/forskrift/2001-08-18-1019/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Tilstelninger</span></h2><article class="numberedLegalP" data-numerator="1" id="paragraf-6-nummer-1">1. For bruk av offentlige trafikkskilt ved tilstelninger dekker arrangøren alle kostnader. Dette omfatter bl.a. kostnader til montering og transport av skilt, utarbeidelse av eventuelle skiltplaner m.m.</article><article class="numberedLegalP" data-numerator="2" id="paragraf-6-nummer-2">2. Arrangøren betaler kr 100,- i leie for hvert standardskilt som benyttes. Dette inkluderer også eventuelt leie av skiltstolpe og fundament.</article><article class="numberedLegalP" data-numerator="3" id="paragraf-6-nummer-3">3. Alle kostnader til anskaffelse av ikke-standardiserte tekstskilt dekkes av arrangøren. Arrangøren betaler i tillegg kr 100,- i leie for hver skiltstolpe inkludert fundament.</article></article><article class="legalArticle" data-lovdata-URL="LTI/forskrift/2001-08-18-1019/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Unntak</span></h2><article class="numberedLegalP" data-numerator="1" id="paragraf-7-nummer-1">1. Vegmyndigheten kan unnlate å kreve betaling for skilt på fylkesveg og kommunal veg.</article><article class="numberedLegalP" data-numerator="2" id="paragraf-7-nummer-2">2. Vegmyndigheten kan unnlate å kreve betaling, hvis det er så mange å fordele kostnaden på at det er uhensiktsmessig å kreve betaling fra hver enkelt.</article><article class="numberedLegalP" data-numerator="3" id="paragraf-7-nummer-3">3. Vegmyndigheten kan unnlate å kreve betaling der serviceskilt eller lokalvegvisning fungerer som områdenavn med samme funksjon som geografisk vegvisning.</article></article><article class="legalArticle" data-lovdata-URL="LTI/forskrift/2001-08-18-1019/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse</span></h2><article class="numberedLegalP" data-numerator="1" id="paragraf-8-nummer-1">1. Forskriften trer i kraft 1. oktober 2001 og gjelder søknader som innkommer fra denne dato.</article></article></main></body></html>