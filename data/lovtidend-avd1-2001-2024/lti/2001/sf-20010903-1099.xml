<!DOCTYPE html><html lang="no"><head><title>Forskrift om styring i petroleumsvirksomheten (styringsforskriften).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-09-03-1099</dd><dt class="dokid">DokumentID</dt><dd class="dokid">LTI/forskrift/2001-09-03-1099</dd><dt class="ministry">Departement</dt><dd class="ministry"><ul><li>Arbeids- og administrasjonsdepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 11</dd><dt class="dateInForce">I kraft fra</dt><dd class="dateInForce">2002-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1996-11-29-72/§10-18</li><li>lov/1977-02-04-4/§2</li><li>lov/1977-02-04-4/§16a</li><li>lov/1981-03-13-6/§9</li><li>lov/1981-03-13-6/§40</li><li>lov/1981-03-13-6/§52b</li><li>lov/1976-06-11-79/§8</li><li>lov/1999-07-02-64/§16</li><li>lov/1999-07-02-64/§76</li><li>lov/1994-08-05-55/§1-2</li><li>lov/1994-08-05-55/§8-4</li><li>forskrift/2001-08-31-1016/§57</li></ul></dd><dt class="dateOfPublication">Kunngjort</dt><dd class="dateOfPublication">2001-09-28</dd><dt class="journalNumber">Journalnummer</dt><dd class="journalNumber">2001-1031</dd><dt class="titleShort">Korttittel</dt><dd class="titleShort">Styringsforskrift for petroleumsvirksomheten</dd><dt class="title">Tittel</dt><dd class="title">Forskrift om styring i petroleumsvirksomheten (styringsforskriften).</dd><dt class="miscInformation">Annet om dokumentet</dt><dd class="miscInformation">Fastsatt av Oljedirektoratet, Statens forurensningstilsyn og Statens helsetilsyn 3. september 2001 med hjemmel i lov av 29. november 1996 nr. 72 om petroleumsvirksomhet § 10-18, lov av 4. februar 1977 nr. 4 om arbeidervern og arbeidsmiljø m.v. § 2 nr. 3 første til fjerde ledd og § 16 a, lov av 13. mars 1981 nr. 6 om vern mot forurensninger og om avfall (Forurensningsloven) § 9, § 40 og § 52 b, lov av 11. juni 1976 nr. 79 om kontroll med produkter og forbrukertjenester (produktkontrolloven) § 8 siste ledd, lov av 2. juli 1999 nr. 64 om helsepersonell (helsepersonelloven) § 16 andre ledd og § 76 siste ledd, lov av 5. august 1994 nr. 55 om vern mot smittsomme sykdommer § 1-2 tredje ledd og § 8-4 og kgl.res. av 31. august 2001 nr. 1016 § 57 første ledd bokstav a.</dd><dt class="refid">RefID</dt><dd class="refid">forskrift/2001-09-03-1099</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om styring i petroleumsvirksomheten (styringsforskriften).<ul class="tocSubUl"><li>Kap. I. Styring av risiko<ul class="tocSubUl"><li>§ 1. Risikoreduksjon</li><li>§ 2. Barrierer</li></ul></li><li>Kap. II. Styringselementer<ul class="tocSubUl"><li>§ 3. Styring av helse, miljø og sikkerhet</li><li>§ 4. Mål og strategier</li><li>§ 5. Interne krav</li><li>§ 6. Akseptkriterier for storulykkerisiko og miljørisiko</li><li>§ 7. Måleparametere og indikatorer</li><li>§ 8. Beslutningsunderlag og beslutningskriterier</li></ul></li><li>Kap. III. Ressurser og prosesser<ul class="tocSubUl"><li>§ 9. Planlegging</li><li>§ 10. Arbeidsprosesser</li><li>§ 11. Bemanning og kompetanse</li><li>§ 12. Informasjon</li></ul></li><li>Kap. IV. Analyser<ul class="tocSubUl"><li>§ 13. Generelle krav til analyser</li><li>§ 14. Analyse av storulykkerisiko</li><li>§ 15. Kvantitative risikoanalyser og beredskapsanalyser</li><li>§ 16. Miljørettede risiko- og beredskapsanalyser</li><li>§ 17. Analyse av arbeidsmiljøet</li></ul></li><li>Kap. V. Måling, oppfølging og forbedring<ul class="tocSubUl"><li>§ 18. Innsamling, bearbeiding og bruk av data</li><li>§ 19. Registrering, undersøkelse og gransking av fare- og ulykkessituasjoner</li><li>§ 20. Avviksbehandling</li><li>§ 21. Oppfølging</li><li>§ 22. Forbedring</li></ul></li><li>Kap. VI. Ikrafttredelse<ul class="tocSubUl"><li>§ 23. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2001-09-03-1099" id="dokument"><h1>Forskrift om styring i petroleumsvirksomheten (styringsforskriften).</h1><section class="section" data-name="kapI" id="kapittel-1" data-lovdata-URL="LTI/forskrift/2001-09-03-1099/KAPITTEL_1"><h2>Kap. I. Styring av risiko</h2><article class="legalArticle" data-lovdata-URL="LTI/forskrift/2001-09-03-1099/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Risikoreduksjon</span></h3><article class="legalP" id="kapittel-1-paragraf-1-ledd-1">Ved reduksjon av risiko som nevnt i rammeforskriften § 9 om prinsipper for risikoreduksjon, skal den ansvarlige velge tekniske, operasjonelle og organisatoriske løsninger som reduserer sannsynligheten for at det oppstår feil og fare- og ulykkessituasjoner.</article><article class="legalP" id="kapittel-1-paragraf-1-ledd-2">I tillegg skal det etableres barrierer som<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-1-ledd-2-punkt-1"><article class="legalP" id="kapittel-1-paragraf-1-ledd-2-punkt-1-ledd-1">reduserer sannsynligheten for at slike feil og fare- og ulykkessituasjoner utvikler seg,</article></article></li><li data-li-identifier="b)" data-name="b)"><article class="listArticle" id="kapittel-1-paragraf-1-ledd-2-punkt-2"><article class="legalP" id="kapittel-1-paragraf-1-ledd-2-punkt-2-ledd-1">begrenser mulige skader og ulemper.</article></article></li></ul></article><article class="legalP" id="kapittel-1-paragraf-1-ledd-3">Der det er nødvendig med flere barrierer, skal det være tilstrekkelig uavhengighet mellom barrierene.</article><article class="legalP" id="kapittel-1-paragraf-1-ledd-4">De løsningene og barrierene som har størst risikoreduserende effekt, skal velges ut fra en enkeltvis og samlet vurdering. Kollektive vernetiltak skal foretrekkes framfor vernetiltak som er rettet mot enkeltpersoner.</article></article><article class="legalArticle" data-lovdata-URL="LTI/forskrift/2001-09-03-1099/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Barrierer</span></h3><article class="legalP" id="kapittel-1-paragraf-2-ledd-1">Operatøren eller den som står for driften av en innretning, skal fastsette de strategiene og prinsippene som skal legges til grunn for utforming, bruk og vedlikehold av barrierer, slik at barrierenes funksjon blir ivaretatt gjennom hele innretningens levetid.</article><article class="legalP" id="kapittel-1-paragraf-2-ledd-2">Det skal være kjent hvilke barrierer som er etablert og hvilken funksjon de skal ivareta, jf. § 1 om risikoreduksjon andre ledd, samt hvilke krav til ytelse som er satt til de tekniske, operasjonelle eller organisatoriske elementene som er nødvendige for at den enkelte barrieren skal være effektiv.</article><article class="legalP" id="kapittel-1-paragraf-2-ledd-3">Det skal være kjent hvilke barrierer som er ute av funksjon eller er svekket.</article><article class="legalP" id="kapittel-1-paragraf-2-ledd-4">Den ansvarlige skal sette i verk nødvendige tiltak for å rette opp eller kompensere for manglende eller svekkede barrierer.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2001-09-03-1099/KAPITTEL_2"><h2>Kap. II. Styringselementer</h2><article class="legalArticle" data-lovdata-URL="LTI/forskrift/2001-09-03-1099/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Styring av helse, miljø og sikkerhet</span></h3><article class="legalP" id="kapittel-2-paragraf-1-ledd-1">Den ansvarlige skal sikre at styringen av helse, miljø og sikkerhet omfatter de aktivitetene, ressursene, prosessene og den organisasjonen som er nødvendig for å sikre forsvarlig virksomhet og kontinuerlig forbedring, jf. rammeforskriften § 13 om plikt til å etablere, følge opp og videreutvikle styringssystem.</article><article class="legalP" id="kapittel-2-paragraf-1-ledd-2">Ansvar og myndighet skal være entydig definert til enhver tid.</article><article class="legalP" id="kapittel-2-paragraf-1-ledd-3">De nødvendige styrende dokumentene skal utarbeides, og de nødvendige rapporteringslinjene skal etableres.</article></article><article class="legalArticle" data-lovdata-URL="LTI/forskrift/2001-09-03-1099/§4" data-name="§4" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Mål og strategier</span></h3><article class="legalP" id="kapittel-2-paragraf-2-ledd-1">Den ansvarlige skal fastsette og videreutvikle mål og strategier for å forbedre helse, miljø og sikkerhet.</article><article class="legalP" id="kapittel-2-paragraf-2-ledd-2">Operatøren skal sikre at det er samsvar mellom kortsiktige og langsiktige mål på ulike områder, på ulike nivå og mellom ulike deltakere i petroleumsvirksomheten.</article><article class="legalP" id="kapittel-2-paragraf-2-ledd-3">Målene skal uttrykkes slik at det er mulig å ta stilling til graden av måloppnåelse.</article></article><article class="legalArticle" data-lovdata-URL="LTI/forskrift/2001-09-03-1099/§5" data-name="§5" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Interne krav</span></h3><article class="legalP" id="kapittel-2-paragraf-3-ledd-1">Den ansvarlige skal sette interne krav som konkretiserer krav i regelverket, og som bidrar til å nå målene for helse, miljø og sikkerhet, jf. § 4 om mål og strategier. Dersom de interne kravene uttrykkes funksjonelt, skal det settes kriterier for oppfylling.</article><article class="legalP" id="kapittel-2-paragraf-3-ledd-2">Operatøren skal sikre at det er samsvar mellom egne krav og mellom egne og andre deltakeres krav.</article></article><article class="legalArticle" data-lovdata-URL="LTI/forskrift/2001-09-03-1099/§6" data-name="§6" id="kapittel-2-paragraf-4"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Akseptkriterier for storulykkerisiko og miljørisiko</span></h3><article class="legalP" id="kapittel-2-paragraf-4-ledd-1">Operatøren skal sette akseptkriterier for storulykkerisiko og miljørisiko.</article><article class="legalP" id="kapittel-2-paragraf-4-ledd-2">Akseptkriterier skal settes for<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-4-ledd-2-punkt-1"><article class="legalP" id="kapittel-2-paragraf-4-ledd-2-punkt-1-ledd-1">personellet på innretningen som helhet, og for personellgrupper som er spesielt risikoutsatt,</article></article></li><li data-li-identifier="b)" data-name="b)"><article class="listArticle" id="kapittel-2-paragraf-4-ledd-2-punkt-2"><article class="legalP" id="kapittel-2-paragraf-4-ledd-2-punkt-2-ledd-1">bortfall av hovedsikkerhetsfunksjoner som nevnt i innretningsforskriften § 6 om hovedsikkerhetsfunksjoner,</article></article></li><li data-li-identifier="c)" data-name="c)"><article class="listArticle" id="kapittel-2-paragraf-4-ledd-2-punkt-3"><article class="legalP" id="kapittel-2-paragraf-4-ledd-2-punkt-3-ledd-1">forurensning fra innretningen.</article></article></li></ul></article><article class="legalP" id="kapittel-2-paragraf-4-ledd-3">Akseptkriteriene skal nyttes ved vurdering av resultater fra de kvantitative risikoanalysene, jf. § 14 om analyser av storulykkerisiko, § 15 om kvantitative risikoanalyser og beredskapsanalyser og § 16 om miljørettet risiko- og beredskapsanalyse. Jf. også rammeforskriften § 9 om prinsipper for risikoreduksjon.</article></article><article class="legalArticle" data-lovdata-URL="LTI/forskrift/2001-09-03-1099/§7" data-name="§7" id="kapittel-2-paragraf-5"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Måleparametere og indikatorer</span></h3><article class="legalP" id="kapittel-2-paragraf-5-ledd-1">Den ansvarlige skal etablere måleparametere innen sine aktivitetsområder for å overvåke forhold som er av betydning for helse, miljø og sikkerhet, deriblant graden av måloppnåelse, jf. § 4 om mål og strategier og § 5 om interne krav.</article><article class="legalP" id="kapittel-2-paragraf-5-ledd-2">Operatøren eller den som står for driften av en innretning skal etablere indikatorer for å overvåke endringer og trender i storulykkerisikoen.</article></article><article class="legalArticle" data-lovdata-URL="LTI/forskrift/2001-09-03-1099/§8" data-name="§8" id="kapittel-2-paragraf-6"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Beslutningsunderlag og beslutningskriterier</span></h3><article class="legalP" id="kapittel-2-paragraf-6-ledd-1">Før det treffes beslutninger skal den ansvarlige sikre at problemstillinger som angår helse, miljø og sikkerhet, er allsidig og tilstrekkelig belyst.</article><article class="legalP" id="kapittel-2-paragraf-6-ledd-2">Beslutningskriteriene skal være basert på de fastsatte målene, strategiene og kravene for helse, miljø og sikkerhet og foreligge i forkant av beslutninger.</article><article class="legalP" id="kapittel-2-paragraf-6-ledd-3">Det skal sikres nødvendig samordning av beslutninger på ulike nivå og ulike områder slik at det ikke oppstår utilsiktede effekter.</article><article class="legalP" id="kapittel-2-paragraf-6-ledd-4">Forutsetninger som legges til grunn for en beslutning, skal uttrykkes slik at de kan følges opp.</article></article></section><section class="section" data-name="kapIII" id="kapittel-3" data-lovdata-URL="LTI/forskrift/2001-09-03-1099/KAPITTEL_3"><h2>Kap. III. Ressurser og prosesser</h2><article class="legalArticle" data-lovdata-URL="LTI/forskrift/2001-09-03-1099/§9" data-name="§9" id="kapittel-3-paragraf-1"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Planlegging</span></h3><article class="legalP" id="kapittel-3-paragraf-1-ledd-1">Den ansvarlige skal planlegge aktivitetene i petroleumsvirksomheten i henhold til de fastsatte målene, strategiene og kravene slik at planene ivaretar hensynet til helse, miljø og sikkerhet.</article><article class="legalP" id="kapittel-3-paragraf-1-ledd-2">De ressursene som er nødvendige for å utføre de planlagte aktivitetene, skal stilles til rådighet for prosjekt- og driftsorganisasjoner.</article><article class="legalP" id="kapittel-3-paragraf-1-ledd-3">Operatøren eller den som står for driften av en innretning, skal sikre at planer som er av betydning for helse, miljø og sikkerhet, samordnes, jf. § 8 om beslutningsunderlag og beslutningskriterier.</article></article><article class="legalArticle" data-lovdata-URL="LTI/forskrift/2001-09-03-1099/§10" data-name="§10" id="kapittel-3-paragraf-2"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Arbeidsprosesser</span></h3><article class="legalP" id="kapittel-3-paragraf-2-ledd-1">Den ansvarlige skal sikre at arbeidsprosessene og produktene fra disse ivaretar kravene til helse, miljø og sikkerhet.</article><article class="legalP" id="kapittel-3-paragraf-2-ledd-2">Arbeidsprosesser som er av betydning for helse, miljø og sikkerhet, og grenseflater mellom disse, skal være beskrevet. Detaljeringsnivået i beskrivelsen skal være tilpasset den helse-, miljø- og sikkerhetsmessige betydningen av prosessene<i>.</i></article></article><article class="legalArticle" data-lovdata-URL="LTI/forskrift/2001-09-03-1099/§11" data-name="§11" id="kapittel-3-paragraf-3"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Bemanning og kompetanse</span></h3><article class="legalP" id="kapittel-3-paragraf-3-ledd-1">Den ansvarlige skal sikre tilstrekkelig bemanning og kompetanse i alle faser av petroleumsvirksomheten, jf. rammeforskriften § 10 om organisasjon og kompetanse.</article><article class="legalP" id="kapittel-3-paragraf-3-ledd-2">Det skal settes minimumskrav til bemanning og kompetanse for å ivareta funksjoner<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-3-ledd-2-punkt-1"><article class="legalP" id="kapittel-3-paragraf-3-ledd-2-punkt-1-ledd-1">der feilhandlinger kan få store konsekvenser for helse, miljø eller sikkerhet,</article></article></li><li data-li-identifier="b)" data-name="b)"><article class="listArticle" id="kapittel-3-paragraf-3-ledd-2-punkt-2"><article class="legalP" id="kapittel-3-paragraf-3-ledd-2-punkt-2-ledd-1">som skal redusere sannsynligheten for at feil og fare- og ulykkessituasjoner utvikler seg, jf. § 1 om risikoreduksjon og § 10 om arbeidsprosesser.</article></article></li></ul></article><article class="legalP" id="kapittel-3-paragraf-3-ledd-3">Ved bemanning av de ulike arbeidsoppgavene skal det sikres at personellet ikke blir tildelt oppgaver som er uforenlige med hverandre.</article><article class="legalP" id="kapittel-3-paragraf-3-ledd-4">Forutsetningene som er lagt til grunn for bemanning og kompetanse, skal følges opp.</article><article class="legalP" id="kapittel-3-paragraf-3-ledd-5">Ved endringer i bemanningen skal mulige konsekvenser for helse, miljø og sikkerhet utredes.</article></article><article class="legalArticle" data-lovdata-URL="LTI/forskrift/2001-09-03-1099/§12" data-name="§12" id="kapittel-3-paragraf-4"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Informasjon</span></h3><article class="legalP" id="kapittel-3-paragraf-4-ledd-1">Den ansvarlige skal identifisere den informasjonen som er nødvendig for å kunne planlegge og utføre petroleumsaktivitetene og forbedre helse, miljø og sikkerhet.</article><article class="legalP" id="kapittel-3-paragraf-4-ledd-2">Det skal sikres at den nødvendige informasjonen blir innhentet, bearbeidet og formidlet til relevante brukere til rett tid.</article><article class="legalP" id="kapittel-3-paragraf-4-ledd-3">Det skal etableres informasjons- og kommunikasjonssystemer som ivaretar behovet for innhenting, bearbeiding og formidling av data og informasjon.</article></article></section><section class="section" data-name="kapIV" id="kapittel-4" data-lovdata-URL="LTI/forskrift/2001-09-03-1099/KAPITTEL_4"><h2>Kap. IV. Analyser</h2><article class="legalArticle" data-lovdata-URL="LTI/forskrift/2001-09-03-1099/§13" data-name="§13" id="kapittel-4-paragraf-1"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Generelle krav til analyser</span></h3><article class="legalP" id="kapittel-4-paragraf-1-ledd-1">Den ansvarlige skal sikre at det utføres analyser som gir det nødvendige beslutningsunderlaget for å ivareta helse, miljø og sikkerhet. Ved utføring og oppdatering av analysene skal det brukes anerkjente modeller, metoder og teknikker og de beste tilgjengelige dataene.</article><article class="legalP" id="kapittel-4-paragraf-1-ledd-2">Det skal gå klart fram hva som er formålet med den enkelte analysen og hvilke betingelser, forutsetninger og avgrensninger som er lagt til grunn.</article><article class="legalP" id="kapittel-4-paragraf-1-ledd-3">Den enkelte analysen skal presenteres slik at målgruppene får en nyansert og helhetlig framstilling av resultatene.</article><article class="legalP" id="kapittel-4-paragraf-1-ledd-4">Analyser skal oppdateres når endringer i betingelsene, forutsetningene og avgrensningene enkeltvis eller samlet påvirker resultatene av analysene, eller når det foreligger annen ny kunnskap som er av betydning for resultatene av analysene. Det skal settes kriterier for oppdatering av analyser.</article><article class="legalP" id="kapittel-4-paragraf-1-ledd-5">Operatøren eller den som står for driften av en innretning, skal ha en samlet oversikt over de analysene som utføres. Det skal sikres nødvendig konsistens mellom analyser som utfyller eller bygger på hverandre.</article></article><article class="legalArticle" data-lovdata-URL="LTI/forskrift/2001-09-03-1099/§14" data-name="§14" id="kapittel-4-paragraf-2"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Analyse av storulykkerisiko</span></h3><article class="legalP" id="kapittel-4-paragraf-2-ledd-1">Det skal utføres kvantitative risikoanalyser og andre nødvendige analyser for å identifisere bidragsytere til storulykkerisiko, deriblant vise<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-2-ledd-1-punkt-1"><article class="legalP" id="kapittel-4-paragraf-2-ledd-1-punkt-1-ledd-1">risikoen ved planlagte bore- og brønnaktiviteter, og vise hvilken effekt aktivitetene har på den totale risikoen på innretningen,</article></article></li><li data-li-identifier="b)" data-name="b)"><article class="listArticle" id="kapittel-4-paragraf-2-ledd-1-punkt-2"><article class="legalP" id="kapittel-4-paragraf-2-ledd-1-punkt-2-ledd-1">hvilken effekt modifikasjoner og utføring av modifikasjoner har på den totale risikoen,</article></article></li><li data-li-identifier="c)" data-name="c)"><article class="listArticle" id="kapittel-4-paragraf-2-ledd-1-punkt-3"><article class="legalP" id="kapittel-4-paragraf-2-ledd-1-punkt-3-ledd-1">risikoen ved transport av personell mellom sokkel og land og mellom innretninger.</article></article></li></ul></article><article class="legalP" id="kapittel-4-paragraf-2-ledd-2">Analysene skal i tillegg brukes til å sette driftsbetingelser og risikoklassifisere områder, systemer og utstyr.</article></article><article class="legalArticle" data-lovdata-URL="LTI/forskrift/2001-09-03-1099/§15" data-name="§15" id="kapittel-4-paragraf-3"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Kvantitative risikoanalyser og beredskapsanalyser</span></h3><article class="legalP" id="kapittel-4-paragraf-3-ledd-1">Det skal utføres kvantitative risikoanalyser som gir et nyansert og mest mulig helhetlig bilde av risikoen. Risikoanalysene skal<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-3-ledd-1-punkt-1"><article class="legalP" id="kapittel-4-paragraf-3-ledd-1-punkt-1-ledd-1">identifisere fare- og ulykkessituasjoner, velge initierende hendelser og klarlegge årsakene til hendelsene,</article></article></li><li data-li-identifier="b)" data-name="b)"><article class="listArticle" id="kapittel-4-paragraf-3-ledd-1-punkt-2"><article class="legalP" id="kapittel-4-paragraf-3-ledd-1-punkt-2-ledd-1">modellere ulykkessekvenser og konsekvenser slik at blant annet eventuelle avhengigheter mellom fysiske barrierer kan avdekkes, og slik at det kan beregnes hvilke krav som må stilles til barrierenes ytelse,</article></article></li><li data-li-identifier="c)" data-name="c)"><article class="listArticle" id="kapittel-4-paragraf-3-ledd-1-punkt-3"><article class="legalP" id="kapittel-4-paragraf-3-ledd-1-punkt-3-ledd-1">klassifisere viktige sikkerhetssystemer,</article></article></li><li data-li-identifier="d)" data-name="d)"><article class="listArticle" id="kapittel-4-paragraf-3-ledd-1-punkt-4"><article class="legalP" id="kapittel-4-paragraf-3-ledd-1-punkt-4-ledd-1">vise at hovedsikkerhetsfunksjonene ivaretas,</article></article></li><li data-li-identifier="e)" data-name="e)"><article class="listArticle" id="kapittel-4-paragraf-3-ledd-1-punkt-5"><article class="legalP" id="kapittel-4-paragraf-3-ledd-1-punkt-5-ledd-1">identifisere dimensjonerende ulykkeslaster,</article></article></li><li data-li-identifier="f)" data-name="f)"><article class="listArticle" id="kapittel-4-paragraf-3-ledd-1-punkt-6"><article class="legalP" id="kapittel-4-paragraf-3-ledd-1-punkt-6-ledd-1">gi grunnlag for valg av de definerte fare- og ulykkessituasjonene.</article></article></li></ul></article><article class="legalP" id="kapittel-4-paragraf-3-ledd-2">Det skal gjøres nødvendige følsomhetsberegninger og vurderinger av usikkerheter.</article><article class="legalP" id="kapittel-4-paragraf-3-ledd-3">Det skal utføres beredskapsanalyser som skal<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-3-ledd-3-punkt-1"><article class="legalP" id="kapittel-4-paragraf-3-ledd-3-punkt-1-ledd-1">definere fare- og ulykkessituasjoner,</article></article></li><li data-li-identifier="b)" data-name="b)"><article class="listArticle" id="kapittel-4-paragraf-3-ledd-3-punkt-2"><article class="legalP" id="kapittel-4-paragraf-3-ledd-3-punkt-2-ledd-1">sette ytelseskrav til beredskapen,</article></article></li><li data-li-identifier="c)" data-name="c)"><article class="listArticle" id="kapittel-4-paragraf-3-ledd-3-punkt-3"><article class="legalP" id="kapittel-4-paragraf-3-ledd-3-punkt-3-ledd-1">velge og dimensjonere beredskapstiltak.</article></article></li></ul></article><article class="legalP" id="kapittel-4-paragraf-3-ledd-4">Effekten av risikoreduserende tiltak skal beregnes.</article></article><article class="legalArticle" data-lovdata-URL="LTI/forskrift/2001-09-03-1099/§16" data-name="§16" id="kapittel-4-paragraf-4"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Miljørettede risiko- og beredskapsanalyser</span></h3><article class="legalP" id="kapittel-4-paragraf-4-ledd-1">Det skal utføres miljørettede risikoanalyser for innretningen og den regionen innretningen tilhører. Analysene skal omfatte blant annet akutt forurensning og bakgrunnsbelastning i regionen, og skal være tilpasset den analyserte aktivitetens bidrag til den totale risikoen. Det skal være mulig å sammenligne miljørisiko fra ulike aktiviteter på en entydig måte.</article><article class="legalP" id="kapittel-4-paragraf-4-ledd-2">Det skal utføres miljørettede beredskapsanalyser for innretningen og den regionen innretningen tilhører. Før utføringen av beredskapsanalysene skal operatøren sette mål for beskyttelse av prioriterte, sårbare ressurser. Analysene skal omfatte kategoriene nær kilde, åpent hav, kyst- og strandsone.</article><article class="legalP" id="kapittel-4-paragraf-4-ledd-3">Resultater fra karakterisering av olje og kjemikalier og reelle effektivitetstall for beredskapsmateriell skal inngå i analysegrunnlaget. Før analysen utføres skal ulike utstyrsalternativer og deres tilgjengelighet kartlegges, jf. innretningsforskriften § 41 om materiell for aksjon mot akutt forurensning.</article></article><article class="legalArticle" data-lovdata-URL="LTI/forskrift/2001-09-03-1099/§17" data-name="§17" id="kapittel-4-paragraf-5"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Analyse av arbeidsmiljøet</span></h3><article class="legalP" id="kapittel-4-paragraf-5-ledd-1">Det skal utføres nødvendige analyser som sikrer et forsvarlig arbeidsmiljø og gir beslutningsstøtte ved valg av tekniske, operasjonelle og organisatoriske løsninger. Analysene skal blant annet bidra til å forbedre arbeidstakernes helse, trivsel og trygghet og til å forebygge personskader, dødsfall og arbeidsbetinget sykdom som følge av<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-5-ledd-1-punkt-1"><article class="legalP" id="kapittel-4-paragraf-5-ledd-1-punkt-1-ledd-1">feilhandlinger som kan gi fare- og ulykkessituasjoner,</article></article></li><li data-li-identifier="b)" data-name="b)"><article class="listArticle" id="kapittel-4-paragraf-5-ledd-1-punkt-2"><article class="legalP" id="kapittel-4-paragraf-5-ledd-1-punkt-2-ledd-1">eksponering og fysiske eller psykiske belastninger.</article></article></li></ul></article></article></section><section class="section" data-name="kapV" id="kapittel-5" data-lovdata-URL="LTI/forskrift/2001-09-03-1099/KAPITTEL_5"><h2>Kap. V. Måling, oppfølging og forbedring</h2><article class="legalArticle" data-lovdata-URL="LTI/forskrift/2001-09-03-1099/§18" data-name="§18" id="kapittel-5-paragraf-1"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Innsamling, bearbeiding og bruk av data</span></h3><article class="legalP" id="kapittel-5-paragraf-1-ledd-1">Den ansvarlige skal sikre at data blir samlet inn, bearbeidet og brukt til å<ul class="defaultList"><li data-li-identifier="a)" data-name="a)"><article class="listArticle" id="kapittel-5-paragraf-1-ledd-1-punkt-1"><article class="legalP" id="kapittel-5-paragraf-1-ledd-1-punkt-1-ledd-1">overvåke og kontrollere tekniske, operasjonelle og organisatoriske forhold,</article></article></li><li data-li-identifier="b)" data-name="b)"><article class="listArticle" id="kapittel-5-paragraf-1-ledd-1-punkt-2"><article class="legalP" id="kapittel-5-paragraf-1-ledd-1-punkt-2-ledd-1">utarbeide måleparametere, indikatorer og statistikk,</article></article></li><li data-li-identifier="c)" data-name="c)"><article class="listArticle" id="kapittel-5-paragraf-1-ledd-1-punkt-3"><article class="legalP" id="kapittel-5-paragraf-1-ledd-1-punkt-3-ledd-1">utføre og følge opp analyser i ulike faser av virksomheten,</article></article></li><li data-li-identifier="d)" data-name="d)"><article class="listArticle" id="kapittel-5-paragraf-1-ledd-1-punkt-4"><article class="legalP" id="kapittel-5-paragraf-1-ledd-1-punkt-4-ledd-1">bygge opp generiske databaser,</article></article></li><li data-li-identifier="e)" data-name="e)"><article class="listArticle" id="kapittel-5-paragraf-1-ledd-1-punkt-5"><article class="legalP" id="kapittel-5-paragraf-1-ledd-1-punkt-5-ledd-1">sette i verk korrigerende og forebyggende tiltak, deriblant forbedring av systemer og utstyr.</article></article></li></ul></article><article class="legalP" id="kapittel-5-paragraf-1-ledd-2">Det skal settes krav til dataenes kvalitet og validitet ut fra det aktuelle bruksbehovet.</article></article><article class="legalArticle" data-lovdata-URL="LTI/forskrift/2001-09-03-1099/§19" data-name="§19" id="kapittel-5-paragraf-2"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Registrering, undersøkelse og gransking av fare- og ulykkessituasjoner</span></h3><article class="legalP" id="kapittel-5-paragraf-2-ledd-1">Den ansvarlige skal sikre at inntrufne fare- og ulykkessituasjoner som kan medføre eller har medført skade eller forurensning, blir registrert og undersøkt for å hindre gjentagelse.</article><article class="legalP" id="kapittel-5-paragraf-2-ledd-2">Situasjoner som opptrer hyppig eller som har stor faktisk eller potensiell konsekvens, skal undersøkes grundig ved gransking.</article><article class="legalP" id="kapittel-5-paragraf-2-ledd-3">Det skal settes kriterier for hvilke situasjoner som skal registreres, undersøkes og granskes, samt settes krav til omfang og organisering.</article><article class="legalP" id="kapittel-5-paragraf-2-ledd-4">Operatøren skal ha en samlet oversikt over inntrufne fare- og ulykkessituasjoner.</article></article><article class="legalArticle" data-lovdata-URL="LTI/forskrift/2001-09-03-1099/§20" data-name="§20" id="kapittel-5-paragraf-3"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Avviksbehandling</span></h3><article class="legalP" id="kapittel-5-paragraf-3-ledd-1">Den ansvarlige skal registrere og følge opp avvik fra krav i helse-, miljø- og sikkerhetslovgivningen, deriblant avvik fra interne krav som er av betydning for å oppfylle krav i helse-, miljø- og sikkerhetslovgivningen. Det skal tas stilling til avvikenes betydning for helse, miljø og sikkerhet enkeltvis og i forhold til andre avvik.</article><article class="legalP" id="kapittel-5-paragraf-3-ledd-2">Avvik skal korrigeres, årsakene skal klarlegges, og korrigerende tiltak skal settes i verk for å hindre at avviket oppstår igjen. Tiltakene skal følges opp og effekten evalueres.</article><article class="legalP" id="kapittel-5-paragraf-3-ledd-3">Inntil avvik er korrigert skal det settes i verk nødvendige kompenserende tiltak for å opprettholde et forsvarlig helse-, miljø- og sikkerhetsnivå.</article><article class="legalP" id="kapittel-5-paragraf-3-ledd-4">Det skal settes i verk nødvendige forebyggende tiltak for å hindre andre potensielle avvik.</article><article class="legalP" id="kapittel-5-paragraf-3-ledd-5">Den ansvarlige skal ha oversikt over statusen for avvik i egen virksomhet. Operatøren eller den som står for driften av en innretning, skal ha en samlet oversikt.</article></article><article class="legalArticle" data-lovdata-URL="LTI/forskrift/2001-09-03-1099/§21" data-name="§21" id="kapittel-5-paragraf-4"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Oppfølging</span></h3><article class="legalP" id="kapittel-5-paragraf-4-ledd-1">Den ansvarlige skal følge opp at alle elementene i eget og andre deltakeres styringssystem er etablert og fungerer etter hensikten, og at det er et forsvarlig helse-, miljø- og sikkerhetsnivå.</article><article class="legalP" id="kapittel-5-paragraf-4-ledd-2">Oppfølgingen skal bidra til å identifisere tekniske, operasjonelle, eller organisatoriske svakheter, feil og mangler.</article><article class="legalP" id="kapittel-5-paragraf-4-ledd-3">Metoder, hyppighet og omfang av oppfølgingen, og graden av uavhengighet i utføringen, skal tilpasses elementets betydning for helse, miljø og sikkerhet.</article></article><article class="legalArticle" data-lovdata-URL="LTI/forskrift/2001-09-03-1099/§22" data-name="§22" id="kapittel-5-paragraf-5"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Forbedring</span></h3><article class="legalP" id="kapittel-5-paragraf-5-ledd-1">Den ansvarlige skal kontinuerlig forbedre helse, miljø og sikkerhet ved å identifisere de prosessene, aktivitetene og produktene der det er behov for forbedring, og sette i verk nødvendige forbedringstiltak. Tiltakene skal følges opp og effekten evalueres.</article><article class="legalP" id="kapittel-5-paragraf-5-ledd-2">Det skal stimuleres til at den enkelte tar aktivt del i å identifisere svakheter og foreslå løsninger, jf. rammeforskriften § 11 om god helse-, miljø- og sikkerhetskultur.</article><article class="legalP" id="kapittel-5-paragraf-5-ledd-3">Det skal legges til rette for at erfaringskunnskap fra egen og andres virksomhet kan bli brukt i forbedringsarbeidet.</article></article></section><section class="section" data-name="kapVI" id="kapittel-6" data-lovdata-URL="LTI/forskrift/2001-09-03-1099/KAPITTEL_6"><h2>Kap. VI. Ikrafttredelse</h2><article class="legalArticle" data-lovdata-URL="LTI/forskrift/2001-09-03-1099/§23" data-name="§23" id="kapittel-6-paragraf-1"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Ikrafttredelse</span></h3><article class="legalP" id="kapittel-6-paragraf-1-ledd-1">Denne forskriften trer i kraft 1. januar 2002.</article></article></section></main></body></html>