<!DOCTYPE html><html lang="no"><head><title>Forskrift om salær fra det offentlige til advokater m.fl. etter faste satser (stykkprissatser) ved fritt rettsråd og i straffesaker.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-09-18-1088</dd><dt class="dokid">DokumentID</dt><dd class="dokid">LTI/forskrift/2001-09-18-1088</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 11</dd><dt class="dateInForce">I kraft fra</dt><dd class="dateInForce">2001-11-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1994-10-28-981</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1981-05-22-25/§78</li><li>lov/1981-05-22-25/§107</li><li>lov/1981-05-22-25/§107d</li><li>forskrift/1982-10-08-1445</li><li>forskrift/1985-12-13-2095</li><li>lov/1916-07-21-2/§10</li><li>lov/1980-06-13-35/§3</li><li>lov/1980-06-13-35/§7</li><li>forskrift/1982-10-08-1445</li><li>forskrift/1997-12-03-1441/§2</li></ul></dd><dt class="dateOfPublication">Kunngjort</dt><dd class="dateOfPublication">2001-09-25</dd><dt class="journalNumber">Journalnummer</dt><dd class="journalNumber">2001-1083</dd><dt class="titleShort">Korttittel</dt><dd class="titleShort">Forskrift om stykkprissatser for advokater</dd><dt class="title">Tittel</dt><dd class="title">Forskrift om salær fra det offentlige til advokater m.fl. etter faste satser (stykkprissatser) ved fritt rettsråd og i straffesaker.</dd><dt class="miscInformation">Annet om dokumentet</dt><dd class="miscInformation">Fastsatt av Justis- og politidepartementet 18. september 2001 med hjemmel i lov av 22. mai 1981 nr. 25 om rettergangsmåten i straffesaker (Straffeprosessloven) § 78, § 107 og § 107 d, jf. Kronprinsreg.res. av 8. oktober 1982 nr. 1445 og kgl.res. av 13. desember 1985 nr. 2095, lov av 21. juli 1916 nr. 2 om vidners og sakkyndiges godtgjørelse m.v. § 10, lov av 13. juni 1980 nr. 35 om fri rettshjelp § 3 og § 7, jf. Kronprinsreg.res. av 8. oktober 1982 nr. 1445, og forskrift av 3. desember 1997 nr. 1441 om salær fra det offentlige til advokater m.v. § 2 tredje ledd.</dd><dt class="refid">RefID</dt><dd class="refid">forskrift/2001-09-18-1088</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om salær fra det offentlige til advokater m.fl. etter faste satser (stykkprissatser) ved fritt rettsråd og i straffesaker.<ul class="tocSubUl"><li>§ 1. Hvem forskriften gjelder for</li><li>§ 2. Forskriftens anvendelsesområde</li><li>§ 3. Grunnlag for beregning av stykkpris</li><li>§ 4. Stykkpris i rettsrådssaker</li><li>§ 5. Stykkpris i straffesaker</li><li>§ 6. Skifte av advokat</li><li>§ 7. Overgangsbestemmelse</li><li>§ 8. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2001-09-18-1088" id="dokument"><h1>Forskrift om salær fra det offentlige til advokater m.fl. etter faste satser (stykkprissatser) ved fritt rettsråd og i straffesaker.</h1><article class="legalArticle" data-lovdata-URL="LTI/forskrift/2001-09-18-1088/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Hvem forskriften gjelder for</span></h2><article class="legalP" id="paragraf-1-ledd-1">Forskriften gjelder for advokater og andre som yter fritt rettsråd etter lov om fri rettshjelp av 13. juni 1980 nr. 35, og for offentlig oppnevnt forsvarer og privat antatt forsvarer som tilkommer offentlig salær.</article></article><article class="legalArticle" data-lovdata-URL="LTI/forskrift/2001-09-18-1088/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Forskriftens anvendelsesområde</span></h2><article class="legalP" id="paragraf-2-ledd-1">Forskriften kommer til anvendelse i fritt rettsrådssaker etter lov om fri rettshjelp § 13 første og annet ledd, jf. § 18, og i saker om økonomisk oppgjør etter oppløsning av samboerforhold etter rettshjelploven § 13 tredje ledd. Unntatt er bidragssaker og søknad om billighetserstatning.</article><article class="legalP" id="paragraf-2-ledd-2">Forskriften kommer også til anvendelse i straffesaker som behandles av herreds-/byrett etter reglene i straffeprosessloven kapittel 22, og i straffesaker som behandles av lagmannsretten etter reglene i straffeprosessloven kapittel 23 og kapittel 24.</article></article><article class="legalArticle" data-lovdata-URL="LTI/forskrift/2001-09-18-1088/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Grunnlag for beregning av stykkpris</span></h2><article class="legalP" id="paragraf-3-ledd-1">Stykkprissatsen beregnes med utgangspunkt i den offentlige salærsats.</article><article class="legalP" id="paragraf-3-ledd-2">Omfatter bistanden flere klienter i samme sak, skal saken regnes som ett rettsråd eller én straffesak, og således honoreres med én stykkpris.</article><article class="legalP" id="paragraf-3-ledd-3">I straffesaker betales det for hver påbegynte halvtime. For rettsmøter som går over flere dager, avrundes tiden oppad til nærmeste halvtime for hver enkelt dag.</article></article><article class="legalArticle" data-lovdata-URL="LTI/forskrift/2001-09-18-1088/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Stykkpris i rettsrådssaker</span></h2><article class="legalP" id="paragraf-4-ledd-1">Arbeid som ikke overstiger 2 timer, betales med 1,5 ganger den offentlige salærsats.</article><article class="legalP" id="paragraf-4-ledd-2">Stykkpris for arbeid som overstiger 2 timer:<ul class="defaultList"><li data-li-identifier="1." data-name="1."><article class="listArticle" id="paragraf-4-ledd-2-punkt-1"><article class="legalP" id="paragraf-4-ledd-2-punkt-1-ledd-1"><i>Ekteskaps- og familiesaker</i>: <ul class="defaultList"><li data-li-identifier="a." data-name="a."><article class="listArticle" id="paragraf-4-ledd-2-punkt-1-ledd-1-punkt-1"><article class="legalP" id="paragraf-4-ledd-2-punkt-1-ledd-1-punkt-1-ledd-1">Saker om separasjon og skilsmisse (gjelder ikke bidragssaker):<br />3 ganger den offentlige salærsats.</article></article></li><li data-li-identifier="b." data-name="b."><article class="listArticle" id="paragraf-4-ledd-2-punkt-1-ledd-1-punkt-2"><article class="legalP" id="paragraf-4-ledd-2-punkt-1-ledd-1-punkt-2-ledd-1">Saker som kun omfatter felleseieskifte eller økonomisk oppgjør etter oppløsning av samboerforhold:<br />7 ganger den offentlige salærsats.</article></article></li><li data-li-identifier="c." data-name="c."><article class="listArticle" id="paragraf-4-ledd-2-punkt-1-ledd-1-punkt-3"><article class="legalP" id="paragraf-4-ledd-2-punkt-1-ledd-1-punkt-3-ledd-1">Saker som omfatter foreldreansvar, daglig omsorg og samværsrett:<br />7 ganger den offentlige salærsats.</article></article></li><li data-li-identifier="d." data-name="d."><article class="listArticle" id="paragraf-4-ledd-2-punkt-1-ledd-1-punkt-4"><article class="legalP" id="paragraf-4-ledd-2-punkt-1-ledd-1-punkt-4-ledd-1">Saker som omfatter både foreldreansvar og/eller daglig omsorg og/eller samværsrett og felleseieskifte/økonomisk oppgjør etter oppløsning av samboerskap:<br />12 ganger den offentlige salærsats.</article></article></li></ul></article></article></li><li data-li-identifier="2." data-name="2."><article class="listArticle" id="paragraf-4-ledd-2-punkt-2"><article class="legalP" id="paragraf-4-ledd-2-punkt-2-ledd-1"><i>Personskadesaker:</i> <ul class="defaultList"><li data-li-identifier="a." data-name="a."><article class="listArticle" id="paragraf-4-ledd-2-punkt-2-ledd-1-punkt-1"><article class="legalP" id="paragraf-4-ledd-2-punkt-2-ledd-1-punkt-1-ledd-1">Erstatning ved personskade eller tap av forsørger (gjelder ikke søknad om billighetserstatning):<br />7 ganger den offentlige salærsats.</article></article></li><li data-li-identifier="b." data-name="b."><article class="listArticle" id="paragraf-4-ledd-2-punkt-2-ledd-1-punkt-2"><article class="legalP" id="paragraf-4-ledd-2-punkt-2-ledd-1-punkt-2-ledd-1">Søknad om voldsoffererstatning:<br />5 ganger den offentlige salærsats.</article></article></li><li data-li-identifier="c." data-name="c."><article class="listArticle" id="paragraf-4-ledd-2-punkt-2-ledd-1-punkt-3"><article class="legalP" id="paragraf-4-ledd-2-punkt-2-ledd-1-punkt-3-ledd-1">Klage over avslag på søknad om voldsoffererstatning:<br />3 ganger den offentlige salærsats.</article></article></li></ul></article></article></li><li data-li-identifier="3." data-name="3."><article class="listArticle" id="paragraf-4-ledd-2-punkt-3"><article class="legalP" id="paragraf-4-ledd-2-punkt-3-ledd-1"><i>Saker om oppsigelse eller utkastelse fra bolig som leietaker bebor</i>:<br />6 ganger den offentlige salærsats.</article></article></li><li data-li-identifier="4." data-name="4."><article class="listArticle" id="paragraf-4-ledd-2-punkt-4"><article class="legalP" id="paragraf-4-ledd-2-punkt-4-ledd-1"><i>Oppsigelses- og avskjedigelsessaker i arbeidsforhold:</i><br />6 ganger den offentlige salærsats.</article></article></li><li data-li-identifier="5." data-name="5."><article class="listArticle" id="paragraf-4-ledd-2-punkt-5"><article class="legalP" id="paragraf-4-ledd-2-punkt-5-ledd-1"><i>Trygde- og pensjonssaker:</i><br />7 ganger den offentlige salærsats.</article></article></li><li data-li-identifier="6." data-name="6."><article class="listArticle" id="paragraf-4-ledd-2-punkt-6"><article class="legalP" id="paragraf-4-ledd-2-punkt-6-ledd-1"><i>Utlendingssaker</i>:</article><article class="legalP" id="paragraf-4-ledd-2-punkt-6-ledd-2">I arbeidsoppgaven skal asylsøkerens fremmedkontroll (FK) nummer og/eller (DUF) nummer oppgis. Det skal også redegjøres for hvilket arbeid som faktisk er utført og tidspunktet for dette, ved at arbeidsoppgavens del 2 fylles ut som ved skjønnsmessig salærfastsettelse. <ul class="defaultList"><li data-li-identifier="a." data-name="a."><article class="listArticle" id="paragraf-4-ledd-2-punkt-6-ledd-2-punkt-1"><article class="legalP" id="paragraf-4-ledd-2-punkt-6-ledd-2-punkt-1-ledd-1">Søknad i utlendingssak:<br />5 ganger den offentlige salærsats.</article><article class="legalP" id="paragraf-4-ledd-2-punkt-6-ledd-2-punkt-1-ledd-2">Ved søknad om asyl for familier gis et tillegg med én gang salærsatsen for ektefelle/registrert partner/samboer og for hvert barn mellom 14 og 18 år.</article><article class="legalP" id="paragraf-4-ledd-2-punkt-6-ledd-2-punkt-1-ledd-3">For familiemedlemmer over 18 år gis en selvstendig stykkpris.</article></article></li><li data-li-identifier="b." data-name="b."><article class="listArticle" id="paragraf-4-ledd-2-punkt-6-ledd-2-punkt-2"><article class="legalP" id="paragraf-4-ledd-2-punkt-6-ledd-2-punkt-2-ledd-1">Klage i utlendingssak:</article><article class="legalP" id="paragraf-4-ledd-2-punkt-6-ledd-2-punkt-2-ledd-2">Ved klage gis et tillegg med én gang salærsatsen.</article><article class="legalP" id="paragraf-4-ledd-2-punkt-6-ledd-2-punkt-2-ledd-3">Ved klage over avslag på søknad om asyl gis et tillegg med 3 ganger salærsatsen.</article><article class="legalP" id="paragraf-4-ledd-2-punkt-6-ledd-2-punkt-2-ledd-4">Ved personlig fremmøte i Utlendingsnemnda gis ytterligere et tillegg med 5 ganger salærsatsen.</article></article></li></ul></article></article></li></ul></article><article class="legalP" id="paragraf-4-ledd-3">Overstiger det faktiske timeforbruk i ett rettsråd det dobbelte av det timeforbruk som er grunnlag for stykkprissatsen, eller er det på et senere tidspunkt behov for ytterligere bistand i samme sak, skal søknad om fritt rettsråd sendes fylkesmannen. Søknaden skal vurderes etter henholdsvis rettshjelpsloven § 13 første ledd jf. salærforskriften § 7 eller som en søknad om etterbevilling etter rettshjelpsloven § 13 annet ledd.</article></article><article class="legalArticle" data-lovdata-URL="LTI/forskrift/2001-09-18-1088/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Stykkpris i straffesaker</span></h2><article class="legalP" id="paragraf-5-ledd-1">Bistand i straffesak for herreds-/byrett og for lagmannsrett betales med 6 ganger den offentlige salærsats dersom hovedforhandlingen ikke overstiger 2 timer og med 8 ganger den offentlige salærsats dersom hovedforhandlingen ikke overstiger 3,5 timer. For hovedforhandling som overstiger 3,5 timer betales 2,25 ganger den offentlige salærsats for hver time som medgår under hovedforhandling for herreds-/byrett, og 2,50 ganger den offentlige salærsats for hver time som medgår under ankeforhandlingen for lagmannsretten.</article><article class="legalP" id="paragraf-5-ledd-2">Dersom en omfattende sak er forenet med en sak som forutsettes å kreve lite saksforberedelse, kan retten beslutte at salæret til forsvareren i den siste saken skal fastsettes etter reglene i salærforskriften.</article><article class="legalP" id="paragraf-5-ledd-3">Har hoved- eller ankeforhandlingen varighet utover 5 dager eller blir hoved-/ankeforhandling ikke avholdt, fastsettes hele salæret etter reglene i salærforskriften.</article><article class="legalP" id="paragraf-5-ledd-4">Overstiger det samlede timeforbruk det timetall som totalt betales etter første ledd med mer enn 50%, fastsettes hele salæret etter reglene i salærforskriften.</article><article class="legalP" id="paragraf-5-ledd-5">Dersom det er avholdt forberedende rettsmøte, fengslingsmøte, bevisopptak, rettslig avhør eller særskilt domsavsigelse, skal disse rettsmøtene honoreres særskilt etter reglene i salærforskriften.</article></article><article class="legalArticle" data-lovdata-URL="LTI/forskrift/2001-09-18-1088/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Skifte av advokat</span></h2><article class="legalP" id="paragraf-6-ledd-1">Ved skifte av advokat skal salær til den advokat som først påtar seg et fritt rettsrådsoppdrag, fastsettes etter reglene i denne forskrift. Dette forutsetter at advokaten har arbeidet med saken i slik grad at full stykkpris synes rimelig. Salær til den advokat som overtar saken betales etter reglene om skifte av advokat i salærforskriften.</article><article class="legalP" id="paragraf-6-ledd-2">Ved skifte av advokat i straffesaker fastsettes salæret etter reglene i salærforskriften § 12.</article></article><article class="legalArticle" data-lovdata-URL="LTI/forskrift/2001-09-18-1088/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Overgangsbestemmelse</span></h2><article class="legalP" id="paragraf-7-ledd-1">Forskriften får anvendelse på oppdrag som er påbegynt etter forskriftens ikrafttredelse. For oppdrag som er påbegynt før denne dato gjelder forskrift av 28. oktober 1994 nr. 981 om salær fra det offentlige til advokater m.fl. etter faste satser (stykkprissatser) ved fritt rettsråd og i straffesaker.</article></article><article class="legalArticle" data-lovdata-URL="LTI/forskrift/2001-09-18-1088/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse</span></h2><article class="legalP" id="paragraf-8-ledd-1">Denne forskrift gjelder fra 1. november 2001. Samtidig oppheves forskrift av 28. oktober 1994 nr. 981 om salær fra det offentlige til advokater m.fl. etter faste satser (stykkprissatser) ved fritt rettsråd og i straffesaker, med unntak av oppdrag som er påbegynt før denne forskriftens ikrafttredelse.</article></article></main></body></html>