<!DOCTYPE html><html lang="no"><head><title>Forskrift om kvalitetssystem i ervervsmessige luftfartsvirksomheter (BSL A 1-1).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-01-05-11</dd><dt class="dokid">DokumentID</dt><dd class="dokid">LTI/forskrift/2001-01-05-11</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 1</dd><dt class="dateInForce">I kraft fra</dt><dd class="dateInForce">2001-03-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1996-03-15-294</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1993-06-11-101/§4-1</li><li>lov/1993-06-11-101/§7-1</li><li>lov/1993-06-11-101/§9-1</li><li>lov/1993-06-11-101/§15-4</li><li>forskrift/1999-12-10-1273</li></ul></dd><dt class="dateOfPublication">Kunngjort</dt><dd class="dateOfPublication">2001-01-31</dd><dt class="journalNumber">Journalnummer</dt><dd class="journalNumber">2001-0052</dd><dt class="titleShort">Korttittel</dt><dd class="titleShort">Forskrift om luftfartsvirksomhet mv (BSL A 1-1)</dd><dt class="title">Tittel</dt><dd class="title">Forskrift om kvalitetssystem i ervervsmessige luftfartsvirksomheter (BSL A 1-1).</dd><dt class="miscInformation">Annet om dokumentet</dt><dd class="miscInformation">Fastsatt av Luftfartstilsynet 5. januar 2001 med hjemmel i lov av 11. juni 1993 nr. 101 om luftfart (luftfartsloven) § 4-1, § 7-1, § 9-1 og § 15-4 og vedtak av 10. desember 1999 nr. 1273 om delegering av myndighet til Luftfartstilsynet etter luftfartsloven.</dd><dt class="refid">RefID</dt><dd class="refid">forskrift/2001-01-05-11</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om kvalitetssystem i ervervsmessige luftfartsvirksomheter (BSL A 1-1).<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li><li>§ 4. Kvalitetssystemet, ansvar, struktur og innhold</li><li>§ 5. Dokumentasjon</li><li>§ 6. Tilbakekall</li><li>§ 7. Dispensasjon</li><li>§ 8. Klage</li><li>§ 9. Straff</li><li>§ 10. Ikrafttredelse</li><li>Vedlegg 1. Krav vedrørende etablering og dokumentasjon av et kvalitetssystem i «mellomstore og små» luftfartsvirksomheter.<ul class="tocSubUl"><li>1. Generelt</li><li>2. Kvalitetssystemer for mellomstore luftfartsvirksomheter</li><li>3. Kvalitetssystem for små luftfartsvirksomheter</li><li>4. Ansvar</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2001-01-05-11" id="dokument"><h1>Forskrift om kvalitetssystem i ervervsmessige luftfartsvirksomheter (BSL A 1-1).</h1><article class="legalP" id="ledd-1">Krav vedrørende etablering og dokumentasjon av et kvalitetssystem i mellomstore og små luftfartsvirksomheter følger som vedlegg 1 datert 5. januar 2001 og gjelder som forskrift.</article><article class="legalArticle" data-lovdata-URL="LTI/forskrift/2001-01-05-11/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med forskriften er å sikre at ervervsmessige luftfartsvirksomheter etablerer, opprettholder, og dokumenterer et kvalitetssystem som skal sikre at virksomheten drives i samsvar med Luftfartstilsynets og luftfartsvirksomhetens egne krav.</article><article class="legalP" id="paragraf-1-ledd-2">Dersom luftfartsvirksomheten har satt bort deler av virksomheten til en underleverandør i henhold til godkjent kontrakt, skal luftfartsvirksomheten ha tilsyn med at underleverandøren av tjenestene og/eller produktene har et kvalitetssystem som sikrer at avtalte leveranser blir utført i henhold til kontrakt og etter gjeldende bestemmelser på en slik måte at kravene til kvalitet tilfredsstilles.</article></article><article class="legalArticle" data-lovdata-URL="LTI/forskrift/2001-01-05-11/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Denne forskrift omhandler kvalitetssystemer i all ervervsmessig luftfartsvirksomhet.</article><article class="legalP" id="paragraf-2-ledd-2">Med luftfartsvirksomhet menes:<ul class="defaultList"><li data-li-identifier="-" data-name="-"><article class="listArticle" id="paragraf-2-ledd-2-punkt-1"><article class="legalP" id="paragraf-2-ledd-2-punkt-1-ledd-1">luftfartsforetak som driver ervervsmessig luftfart, inkl. flyskoler</article></article></li><li data-li-identifier="-" data-name="-"><article class="listArticle" id="paragraf-2-ledd-2-punkt-2"><article class="legalP" id="paragraf-2-ledd-2-punkt-2-ledd-1">verksteder for fly og flymateriell</article></article></li><li data-li-identifier="-" data-name="-"><article class="listArticle" id="paragraf-2-ledd-2-punkt-3"><article class="legalP" id="paragraf-2-ledd-2-punkt-3-ledd-1">produsenter og konstruktører av fly og flymateriell</article></article></li><li data-li-identifier="-" data-name="-"><article class="listArticle" id="paragraf-2-ledd-2-punkt-4"><article class="legalP" id="paragraf-2-ledd-2-punkt-4-ledd-1">operatører av flyplasser til allmenn bruk</article></article></li><li data-li-identifier="-" data-name="-"><article class="listArticle" id="paragraf-2-ledd-2-punkt-5"><article class="legalP" id="paragraf-2-ledd-2-punkt-5-ledd-1">organisasjoner og enkeltpersoner som gjennomfører utdanning og kunnskapsprøving av attesterende personell for vedlikehold av luftfartøy.</article></article></li></ul></article><article class="legalP" id="paragraf-2-ledd-3">Denne forskrift gjelder ikke for de luftfartsvirksomhetene som er godkjent etter en BSL JAR forskrift.</article></article><article class="legalArticle" data-lovdata-URL="LTI/forskrift/2001-01-05-11/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><ul class="defaultList"><li data-li-identifier="3.1" data-name="3.1"><article class="listArticle" id="paragraf-3-punkt-1"><article class="legalP" id="paragraf-3-punkt-1-ledd-1">I denne forskrift menes: <ul class="defaultList"><li data-li-identifier="a)" data-name="a)"><article class="listArticle" id="paragraf-3-punkt-1-ledd-1-punkt-1"><article class="legalP" id="paragraf-3-punkt-1-ledd-1-punkt-1-ledd-1"><i>Akseptert av Luftfartstilsynet</i> Luftfartstilsynet har tillit til at søkerens evne til å kunne gjennomføre aktiviteten er i samsvar med Luftfartstilsynets krav.</article></article></li><li data-li-identifier="b)" data-name="b)"><article class="listArticle" id="paragraf-3-punkt-1-ledd-1-punkt-2"><article class="legalP" id="paragraf-3-punkt-1-ledd-1-punkt-2-ledd-1"><i>Ansvarlig leder</i> Den person akseptert av Luftfartstilsynet som har overordnet ansvar for å sikre at alle operasjonelle og tekniske aktiviteter kan finansieres og gjennomføres i samsvar med Luftfartstilsynets fastsatte krav og de tilleggskrav som luftfartsvirksomheten selv har fastsatt.</article></article></li><li data-li-identifier="c)" data-name="c)"><article class="listArticle" id="paragraf-3-punkt-1-ledd-1-punkt-3"><article class="legalP" id="paragraf-3-punkt-1-ledd-1-punkt-3-ledd-1"><i>Avvik</i> Mangel på oppfyllelse av spesifiserte krav</article></article></li><li data-li-identifier="d)" data-name="d)"><article class="listArticle" id="paragraf-3-punkt-1-ledd-1-punkt-4"><article class="legalP" id="paragraf-3-punkt-1-ledd-1-punkt-4-ledd-1"><i>Godkjent av Luftfartstilsynet</i> Luftfartstilsynet har mottatt søknad og verifisert at personens eller aktørens kvalifikasjoner er i samsvar med Luftfartstilsynets krav. Luftfartstilsynets gransking kan omfatte kontroll av overensstemmelse med fastsatt spesifikasjon gjennom fysisk besiktelse, inspeksjon, dokumentgransking og/eller prøve.</article></article></li><li data-li-identifier="e)" data-name="e)"><article class="listArticle" id="paragraf-3-punkt-1-ledd-1-punkt-5"><article class="legalP" id="paragraf-3-punkt-1-ledd-1-punkt-5-ledd-1"><i>Kvalitet</i> Helheten av egenskaper en enhet har og som vedrører dens evne til å tilfredsstille uttalte og underforståtte behov.</article></article></li><li data-li-identifier="f)" data-name="f)"><article class="listArticle" id="paragraf-3-punkt-1-ledd-1-punkt-6"><article class="legalP" id="paragraf-3-punkt-1-ledd-1-punkt-6-ledd-1"><i>Kvalitetssikring</i> Alle planlagte og systematiske aktiviteter som er iverksatt som del av kvalitetssystemet og påvist som nødvendige for å skaffe tilstrekkelig tiltro til at en enhet vil oppfylle kravene til kvalitet.</article></article></li><li data-li-identifier="g)" data-name="g)"><article class="listArticle" id="paragraf-3-punkt-1-ledd-1-punkt-7"><article class="legalP" id="paragraf-3-punkt-1-ledd-1-punkt-7-ledd-1"><i>Kvalitetsrevisjon</i> Systematisk og uavhengig undersøkelse for å fastslå om kvalitetsaktiviteter og tilhørende resultater stemmer overens med det som er planlagt, og om de er effektivt gjennomført og er hensiktsmessige for å oppnå målene.</article></article></li><li data-li-identifier="h)" data-name="h)"><article class="listArticle" id="paragraf-3-punkt-1-ledd-1-punkt-8"><article class="legalP" id="paragraf-3-punkt-1-ledd-1-punkt-8-ledd-1"><i>Kontroll</i> Aktivitet så som måling, undersøkelse, prøving eller tolking av en eller flere egenskaper ved en enhet og sammenligning av resultatene med spesifiserte krav for å bestemme om overensstemmelse er oppnådd for hver egenskap.</article></article></li><li data-li-identifier="i)" data-name="i)"><article class="listArticle" id="paragraf-3-punkt-1-ledd-1-punkt-9"><article class="legalP" id="paragraf-3-punkt-1-ledd-1-punkt-9-ledd-1"><i>Kvalitetsledelse</i> Alle aktiviteter forbundet med den totale ledelsesoppgaven som fastsetter kvalitetspolitikken, målene og ansvarsforholdene og iverksetter disse gjennom kvalitetsplanlegging, kvalitetsstyring, kvalitetssikring og kvalitetsforbedring som deler av kvalitetssystemet.</article></article></li><li data-li-identifier="j)" data-name="j)"><article class="listArticle" id="paragraf-3-punkt-1-ledd-1-punkt-10"><article class="legalP" id="paragraf-3-punkt-1-ledd-1-punkt-10-ledd-1"><i>Kvalitetssjef</i> Den person som på vegne av den øverste ledelse har ansvaret for å overvåke selskapets totale system for kvalitet.</article></article></li><li data-li-identifier="k)" data-name="k)"><article class="listArticle" id="paragraf-3-punkt-1-ledd-1-punkt-11"><article class="legalP" id="paragraf-3-punkt-1-ledd-1-punkt-11-ledd-1"><i>Kvalitetshåndbok</i> Dokument som angir kvalitetspolitikken og beskriver organisasjonens kvalitetssystem. En kvalitetshåndbok kan gjelde for en organisasjons samlede aktiviteter eller bare en del av dem. Tittelen og omfanget for håndboken angir bruksområdet.</article></article></li><li data-li-identifier="l)" data-name="l)"><article class="listArticle" id="paragraf-3-punkt-1-ledd-1-punkt-12"><article class="legalP" id="paragraf-3-punkt-1-ledd-1-punkt-12-ledd-1"><i>Kvalitetspolitikk</i> Organisasjonens overordnede hensikter og ledelse med hensyn til kvalitet, slik dette er uttrykt formelt av den øverste ledelse. Kvalitetspolitikken utgjør ett element av bedriftens politikk og er stadfestet av den øverste ledelse.</article></article></li><li data-li-identifier="m)" data-name="m)"><article class="listArticle" id="paragraf-3-punkt-1-ledd-1-punkt-13"><article class="legalP" id="paragraf-3-punkt-1-ledd-1-punkt-13-ledd-1"><i>Verifikasjon</i> Bekreftelse ved å undersøke og fremskaffe objektivt bevis på at spesifiserte krav er oppfylt.</article></article></li></ul></article></article></li></ul><article class="legalP" id="paragraf-3-ledd-1">Flere definisjoner er angitt i BSL B 0-9, BSL D 0-9, BSL E 0-9 og NS-ISO 9000.</article></article><article class="legalArticle" data-lovdata-URL="LTI/forskrift/2001-01-05-11/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Kvalitetssystemet, ansvar, struktur og innhold</span></h2><article class="legalP" id="paragraf-4-ledd-1">Luftfartsvirksomheten skal etablere, holde ved like og dokumentere et kvalitetssystem basert på krav fra en anerkjent standard for kvalitetssikring.<ul class="defaultList"><li data-li-identifier="4.1" data-name="4.1"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1"><i>Kvalitetssystemet</i> Luftfartsvirksomhetens kvalitetssystem skal sikre at alle krav fra Luftfartstilsynet og egne krav tilfredsstilles.</article><article class="legalP" id="paragraf-4-ledd-1-punkt-1-ledd-2">Luftfartsvirksomhetens kvalitetssikring skal være basert på relevante kravselementer fra en kjent standard. Det vises til NS-EN ISO 9000 for bruk av kvalitetssikringsstandarder.</article><article class="legalP" id="paragraf-4-ledd-1-punkt-1-ledd-3">Kvalitetssikringssystemer som er basert på andre standarder enn NS-EN ISO 9000-serien, kan aksepteres.</article></article></li><li data-li-identifier="4.2" data-name="4.2"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1"><i>Ansvar for kvalitetssystemet</i> Ansvarlig leder har det overordnede ansvaret for kvalitetsledelse og kvalitetssystemet. Det skal oppnevnes en kvalitetssjef med ansvar for å føre internt tilsyn med at kravene overholdes.</article></article></li><li data-li-identifier="4.3" data-name="4.3"><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1"><i>Oppbygging og drift av kvalitetssystemet</i> Luftfartsvirksomhetens kvalitetssystem skal sikre at operativ og teknisk virksomhet kan gjennomføres i samsvar med Luftfartstilsynets og luftfartsvirksomhetens egne krav. Disse kravene skal som et minimum omfatte krav fastsatt i eller i medhold av lov eller forskrift.</article><article class="legalP" id="paragraf-4-ledd-1-punkt-3-ledd-2">Ved etablering av et kvalitetssystem skal minimum følgende punkter være ivaretatt: <ul class="defaultList"><li data-li-identifier="a)" data-name="a)"><article class="listArticle" id="paragraf-4-ledd-1-punkt-3-ledd-2-punkt-1"><article class="legalP" id="paragraf-4-ledd-1-punkt-3-ledd-2-punkt-1-ledd-1">fastsettelse av kvalitetspolitikk;</article></article></li><li data-li-identifier="b)" data-name="b)"><article class="listArticle" id="paragraf-4-ledd-1-punkt-3-ledd-2-punkt-2"><article class="legalP" id="paragraf-4-ledd-1-punkt-3-ledd-2-punkt-2-ledd-1">etablering og fastsettelse av virksomhetens kvalitetsmål og standard;</article></article></li><li data-li-identifier="c)" data-name="c)"><article class="listArticle" id="paragraf-4-ledd-1-punkt-3-ledd-2-punkt-3"><article class="legalP" id="paragraf-4-ledd-1-punkt-3-ledd-2-punkt-3-ledd-1">utarbeidelse og fastsettelse av standarder, prosedyrer og analyseprosesser;</article></article></li><li data-li-identifier="d)" data-name="d)"><article class="listArticle" id="paragraf-4-ledd-1-punkt-3-ledd-2-punkt-4"><article class="legalP" id="paragraf-4-ledd-1-punkt-3-ledd-2-punkt-4-ledd-1">utarbeidelse og fastsettelse av ressurs-, opplærings-/trenings-/erfaringsbehov;</article></article></li><li data-li-identifier="e)" data-name="e)"><article class="listArticle" id="paragraf-4-ledd-1-punkt-3-ledd-2-punkt-5"><article class="legalP" id="paragraf-4-ledd-1-punkt-3-ledd-2-punkt-5-ledd-1">klargjøring av ansvarsforhold;</article></article></li><li data-li-identifier="f)" data-name="f)"><article class="listArticle" id="paragraf-4-ledd-1-punkt-3-ledd-2-punkt-6"><article class="legalP" id="paragraf-4-ledd-1-punkt-3-ledd-2-punkt-6-ledd-1">utarbeidelse og fastsettelse av revisjonsmetoder og revisjonsplan;</article></article></li><li data-li-identifier="g)" data-name="g)"><article class="listArticle" id="paragraf-4-ledd-1-punkt-3-ledd-2-punkt-7"><article class="legalP" id="paragraf-4-ledd-1-punkt-3-ledd-2-punkt-7-ledd-1">verifikasjon og akseptering av fastsatt standard;</article></article></li><li data-li-identifier="h)" data-name="h)"><article class="listArticle" id="paragraf-4-ledd-1-punkt-3-ledd-2-punkt-8"><article class="legalP" id="paragraf-4-ledd-1-punkt-3-ledd-2-punkt-8-ledd-1">fastsettelse og utarbeidelse av et dokumentasjonssystem;</article></article></li><li data-li-identifier="i)" data-name="i)"><article class="listArticle" id="paragraf-4-ledd-1-punkt-3-ledd-2-punkt-9"><article class="legalP" id="paragraf-4-ledd-1-punkt-3-ledd-2-punkt-9-ledd-1">prosedyrer for behandling og analyse av avvik, samt iverksettelse av korrigerende tiltak;</article></article></li><li data-li-identifier="j)" data-name="j)"><article class="listArticle" id="paragraf-4-ledd-1-punkt-3-ledd-2-punkt-10"><article class="legalP" id="paragraf-4-ledd-1-punkt-3-ledd-2-punkt-10-ledd-1">oppdatering/ajourføring av kvalitetssystemet og dets prosedyrer. Kontroll og kvalitetsrevisjoner.</article></article></li></ul></article></article></li><li data-li-identifier="4.4" data-name="4.4"><article class="listArticle" id="paragraf-4-ledd-1-punkt-4"><article class="legalP" id="paragraf-4-ledd-1-punkt-4-ledd-1">Kvalitetssystemet skal være tilpasset luftfartsvirksomhetens oppgaver, størrelse og kompleksitet.</article></article></li><li data-li-identifier="4.5" data-name="4.5"><article class="listArticle" id="paragraf-4-ledd-1-punkt-5"><article class="legalP" id="paragraf-4-ledd-1-punkt-5-ledd-1">Kvalitetssjefen skal rapportere direkte til ansvarlig leder.</article></article></li><li data-li-identifier="4.6" data-name="4.6"><article class="listArticle" id="paragraf-4-ledd-1-punkt-6"><article class="legalP" id="paragraf-4-ledd-1-punkt-6-ledd-1">Kvalitetssystemet skal være integrert i organisasjonen. For å sikre objektiv overvåking skal kvalitetssjefen og revisjonsfunksjonene være uavhengig, dvs. ikke ha direkte ansvar for de områder der revisjonen utføres.</article></article></li><li data-li-identifier="4.7" data-name="4.7"><article class="listArticle" id="paragraf-4-ledd-1-punkt-7"><article class="legalP" id="paragraf-4-ledd-1-punkt-7-ledd-1">Kvalitetssystemet skal omfatte et rapporteringssystem til ansvarlig leder for å sikre at behovet for korrigerende tiltak blir identifisert, vurdert og iverksatt så raskt som mulig. Som ledd i dette skal luftfartsvirksomheten utarbeide en plan som viser hvordan og hvor ofte alle aktiviteter som er beskrevet, skal revideres. Revisjonsplanen skal aksepteres av Luftfartstilsynet.</article></article></li><li data-li-identifier="4.8" data-name="4.8"><article class="listArticle" id="paragraf-4-ledd-1-punkt-8"><article class="legalP" id="paragraf-4-ledd-1-punkt-8-ledd-1">Det skal utarbeides rapport etter hver kvalitetsrevisjon med opplysninger om følgende: <ul class="defaultList"><li data-li-identifier="-" data-name="-"><article class="listArticle" id="paragraf-4-ledd-1-punkt-8-ledd-1-punkt-1"><article class="legalP" id="paragraf-4-ledd-1-punkt-8-ledd-1-punkt-1-ledd-1">alle konstaterte avvik fra gjeldende krav, standarder og prosedyrer</article></article></li><li data-li-identifier="-" data-name="-"><article class="listArticle" id="paragraf-4-ledd-1-punkt-8-ledd-1-punkt-2"><article class="legalP" id="paragraf-4-ledd-1-punkt-8-ledd-1-punkt-2-ledd-1">beskrive observasjoner av eventuelle forbedringspotensialer med anbefaling</article></article></li><li data-li-identifier="-" data-name="-"><article class="listArticle" id="paragraf-4-ledd-1-punkt-8-ledd-1-punkt-3"><article class="legalP" id="paragraf-4-ledd-1-punkt-8-ledd-1-punkt-3-ledd-1">ansvar og tidsfrister for å ta beslutning og gjennomføre tiltakene</article></article></li><li data-li-identifier="-" data-name="-"><article class="listArticle" id="paragraf-4-ledd-1-punkt-8-ledd-1-punkt-4"><article class="legalP" id="paragraf-4-ledd-1-punkt-8-ledd-1-punkt-4-ledd-1">ansvar for oppfølging og verifikasjon.</article></article></li></ul></article></article></li><li data-li-identifier="4.9" data-name="4.9"><article class="listArticle" id="paragraf-4-ledd-1-punkt-9"><article class="legalP" id="paragraf-4-ledd-1-punkt-9-ledd-1">Ledelsen i luftfartsvirksomheten skal med regelmessige mellomrom vurdere/gjennomgå kvalitetssystemet for å sikre at det er hensiktsmessig og effektivt.</article></article></li><li data-li-identifier="4.10" data-name="4.10"><article class="listArticle" id="paragraf-4-ledd-1-punkt-10"><article class="legalP" id="paragraf-4-ledd-1-punkt-10-ledd-1">Kvalitetssystemet skal være akseptert av Luftfartstilsynet.</article></article></li><li data-li-identifier="4.11" data-name="4.11"><article class="listArticle" id="paragraf-4-ledd-1-punkt-11"><article class="legalP" id="paragraf-4-ledd-1-punkt-11-ledd-1">Kvalitetssjefen skal være akseptert av Luftfartstilsynet.</article></article></li></ul></article></article><article class="legalArticle" data-lovdata-URL="LTI/forskrift/2001-01-05-11/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Dokumentasjon</span></h2><ul class="defaultList"><li data-li-identifier="5.1" data-name="5.1"><article class="listArticle" id="paragraf-5-punkt-1"><article class="legalP" id="paragraf-5-punkt-1-ledd-1">Dokumentasjon omfatter virksomhetens kvalitetshåndbok, som kan være en separat håndbok, men som uansett forblir en del av luftfartsvirksomhetens håndboksystem. Kvalitetshåndbokens plassering i håndbokhierarkiet skal være overordnet de andre håndbøkene.</article></article></li><li data-li-identifier="5.2" data-name="5.2"><article class="listArticle" id="paragraf-5-punkt-2"><article class="legalP" id="paragraf-5-punkt-2-ledd-1">Kvalitetshåndboken skal som et minimum inneholde følgende systembeskrivelser, eventuelt med referanse til prosedyrer i det øvrige håndboksystemet: <ul class="defaultList"><li data-li-identifier="a)" data-name="a)"><article class="listArticle" id="paragraf-5-punkt-2-ledd-1-punkt-1"><article class="legalP" id="paragraf-5-punkt-2-ledd-1-punkt-1-ledd-1">kvalitetspolitikk</article></article></li><li data-li-identifier="b)" data-name="b)"><article class="listArticle" id="paragraf-5-punkt-2-ledd-1-punkt-2"><article class="legalP" id="paragraf-5-punkt-2-ledd-1-punkt-2-ledd-1">organisasjonsbeskrivelse</article></article></li><li data-li-identifier="c)" data-name="c)"><article class="listArticle" id="paragraf-5-punkt-2-ledd-1-punkt-3"><article class="legalP" id="paragraf-5-punkt-2-ledd-1-punkt-3-ledd-1">oversikt over dokumenter som inngår i kvalitetssystemet</article></article></li><li data-li-identifier="d)" data-name="d)"><article class="listArticle" id="paragraf-5-punkt-2-ledd-1-punkt-4"><article class="legalP" id="paragraf-5-punkt-2-ledd-1-punkt-4-ledd-1">funksjonsbeskrivelse og ansvar</article></article></li><li data-li-identifier="e)" data-name="e)"><article class="listArticle" id="paragraf-5-punkt-2-ledd-1-punkt-5"><article class="legalP" id="paragraf-5-punkt-2-ledd-1-punkt-5-ledd-1">system for utarbeidelse av særskilte prosedyrer</article></article></li><li data-li-identifier="f)" data-name="f)"><article class="listArticle" id="paragraf-5-punkt-2-ledd-1-punkt-6"><article class="legalP" id="paragraf-5-punkt-2-ledd-1-punkt-6-ledd-1">prosedyrer som sikrer overensstemmelse med Luftfartstilsynets krav og egne krav</article></article></li><li data-li-identifier="g)" data-name="g)"><article class="listArticle" id="paragraf-5-punkt-2-ledd-1-punkt-7"><article class="legalP" id="paragraf-5-punkt-2-ledd-1-punkt-7-ledd-1">prosedyre for interne revisjoner og utarbeidelse av revisjonsplaner</article></article></li><li data-li-identifier="h)" data-name="h)"><article class="listArticle" id="paragraf-5-punkt-2-ledd-1-punkt-8"><article class="legalP" id="paragraf-5-punkt-2-ledd-1-punkt-8-ledd-1">rapporteringsprosedyrene</article></article></li><li data-li-identifier="i)" data-name="i)"><article class="listArticle" id="paragraf-5-punkt-2-ledd-1-punkt-9"><article class="legalP" id="paragraf-5-punkt-2-ledd-1-punkt-9-ledd-1">system for ledelsens gjennomgåelser av kvalitetssystemet</article></article></li><li data-li-identifier="j)" data-name="j)"><article class="listArticle" id="paragraf-5-punkt-2-ledd-1-punkt-10"><article class="legalP" id="paragraf-5-punkt-2-ledd-1-punkt-10-ledd-1">system for avviksbehandling</article></article></li><li data-li-identifier="k)" data-name="k)"><article class="listArticle" id="paragraf-5-punkt-2-ledd-1-punkt-11"><article class="legalP" id="paragraf-5-punkt-2-ledd-1-punkt-11-ledd-1">system for korrigerende tiltak</article></article></li><li data-li-identifier="l)" data-name="l)"><article class="listArticle" id="paragraf-5-punkt-2-ledd-1-punkt-12"><article class="legalP" id="paragraf-5-punkt-2-ledd-1-punkt-12-ledd-1">registreringsprosedyrer</article></article></li><li data-li-identifier="m)" data-name="m)"><article class="listArticle" id="paragraf-5-punkt-2-ledd-1-punkt-13"><article class="legalP" id="paragraf-5-punkt-2-ledd-1-punkt-13-ledd-1">prosedyre for å klarlegge opplæringsbehov og opplæring av alt personell som utfører aktiviteter som påvirker kvalitet</article></article></li><li data-li-identifier="n)" data-name="n)"><article class="listArticle" id="paragraf-5-punkt-2-ledd-1-punkt-14"><article class="legalP" id="paragraf-5-punkt-2-ledd-1-punkt-14-ledd-1">dokumentkontroll.</article></article></li></ul></article></article></li></ul></article><article class="legalArticle" data-lovdata-URL="LTI/forskrift/2001-01-05-11/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Tilbakekall</span></h2><article class="legalP" id="paragraf-6-ledd-1">Dersom luftfartsvirksomheten ikke overholder bestemmelsene i denne forskrift, kan Luftfartstilsynet tilbakekalle aksepteringen av ansvarlig leder og/eller kvalitetssjef.</article></article><article class="legalArticle" data-lovdata-URL="LTI/forskrift/2001-01-05-11/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Dispensasjon</span></h2><article class="legalP" id="paragraf-7-ledd-1">Luftfartstilsynet kan, når særlige grunner tilsier det, dispensere fra bestemmelsene i denne forskrift.</article></article><article class="legalArticle" data-lovdata-URL="LTI/forskrift/2001-01-05-11/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Klage</span></h2><article class="legalP" id="paragraf-8-ledd-1">Enkeltvedtak truffet av Luftfartstilsynet med hjemmel i denne forskrift kan påklages til Samferdselsdepartementet i henhold til forvaltningsloven.</article><article class="legalP" id="paragraf-8-ledd-2">Klage sendes via Luftfartstilsynet.</article></article><article class="legalArticle" data-lovdata-URL="LTI/forskrift/2001-01-05-11/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Straff</span></h2><article class="legalP" id="paragraf-9-ledd-1">Ved overtredelse av denne forskrift kommer bestemmelser om straff etter luftfartslovens kapittel 14 til anvendelse.</article></article><article class="legalArticle" data-lovdata-URL="LTI/forskrift/2001-01-05-11/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse</span></h2><article class="legalP" id="paragraf-10-ledd-1">Denne forskrift gjelder fra 1. mars 2001.</article><article class="legalP" id="paragraf-10-ledd-2">Fra samme tidspunkt oppheves forskrift av 15. mars 1996 nr. 294 om kvalitetssystem i ervervsmessige luftfartsforetagender (BSL D 1-1).</article></article><section class="section" data-name="vedlegg1" id="kapittel-1" data-lovdata-URL="LTI/forskrift/2001-01-05-11/KAPITTEL_1"><h2>Vedlegg 1. Krav vedrørende etablering og dokumentasjon av et kvalitetssystem i «mellomstore og små» luftfartsvirksomheter.</h2><article class="legalP" id="kapittel-1-ledd-1">Dette vedlegg gjelder som forskrift, jf. innledende tekst i forskrift om kvalitetssystem i ervervsmessige luftfartsvirksomheter av 5. januar 2001 nr. 11 (BSL A 1-1).</article><section class="section" data-name="kap1" id="kapittel-1-kapittel-1" data-lovdata-URL="LTI/forskrift/2001-01-05-11/KAPITTEL_1-1"><h3>1. Generelt</h3><article class="legalP" id="kapittel-1-kapittel-1-ledd-1">Kravet om etablering og dokumentasjon av et kvalitetssystem samt ansettelse av kvalitetssjef gjelder for alle luftfartsvirksomheter som omhandles av forskrift om kvalitetssystemer i ervervsmessige luftfartsvirksomheter, BSL A 1-1.</article><article class="legalP" id="kapittel-1-kapittel-1-ledd-2">Kvalitetssystemets omfang vil være avhengig av luftfartsvirksomhetens størrelse. I denne forskrift betegnes luftfartsvirksomheter med 6 til 20 årsverk som mellomstore, og luftfartsvirksomheter med 5 årsverk eller mindre som små.</article><article class="legalP" id="kapittel-1-kapittel-1-ledd-3">Luftfartstilsynet kan skjerpe nedenforstående krav til luftfartsvirksomhetens kvalitetssystem uavhengig av antallet fast ansatte i foretagendet, dersom luftfartsvirksomhetens omfang tilsier det.</article></section><section class="section" data-name="kap2" id="kapittel-1-kapittel-2" data-lovdata-URL="LTI/forskrift/2001-01-05-11/KAPITTEL_1-2"><h3>2. Kvalitetssystemer for mellomstore luftfartsvirksomheter</h3><article class="legalP" id="kapittel-1-kapittel-2-ledd-1">Kvalitetssystemer for mellomstore luftfartsforetagender skal være tilpasset oppgavene, størrelse og kompleksitet.</article><article class="legalP" id="kapittel-1-kapittel-2-ledd-2">Slike luftfartsvirksomheter kan gis tillatelse til å bruke ekstern revisjonstjeneste.</article><article class="legalP" id="kapittel-1-kapittel-2-ledd-3">Ekstern revisjonstjeneste skal aksepteres av Luftfartstilsynet.</article></section><section class="section" data-name="kap3" id="kapittel-1-kapittel-3" data-lovdata-URL="LTI/forskrift/2001-01-05-11/KAPITTEL_1-3"><h3>3. Kvalitetssystem for små luftfartsvirksomheter</h3><article class="legalP" id="kapittel-1-kapittel-3-ledd-1">For luftfartsvirksomheter vil det være tilstrekkelig å utarbeide et kvalitetssikringsprogram i form av et sjekklistesystem.</article><article class="legalP" id="kapittel-1-kapittel-3-ledd-2">Dette sjekklistesystemet må kunne gi den nødvendige garanti og oppfylle fastsatte krav til et kvalitetssystem. Det må videre inneholde en plan som garanterer at alle sjekklistepunktene er gjennomført innenfor gitte tidsfrister samt omfatte et rapporteringssystem til virksomhetens ledelse for gjennomgang og oppfølging av avvik. Videre skal virksomheten minimum hvert år gjennomføre en revisjon av ovennevnte sjekklistesystem. Denne revisjonen kan utføres av eksternt akseptert revisjonstjeneste.</article><article class="legalP" id="kapittel-1-kapittel-3-ledd-3">Ekstern revisjonstjeneste skal aksepteres av Luftfartstilsynet.</article></section><section class="section" data-name="kap4" id="kapittel-1-kapittel-4" data-lovdata-URL="LTI/forskrift/2001-01-05-11/KAPITTEL_1-4"><h3>4. Ansvar</h3><article class="legalP" id="kapittel-1-kapittel-4-ledd-1">Totalansvar for kvalitetssystemet og gjennomføringen av korrigerende tiltak skal alltid ligge hos luftfartsvirksomheten ved ansvarlig leder.</article></section></section></main></body></html>