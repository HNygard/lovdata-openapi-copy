<!DOCTYPE html><html lang="no"><head><title>Forskrift om delvis anvendelse av universitets- og høyskoleloven for Forsvarets høgskole og om nemnder</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2018-07-30-1211</dd><dt class="dokid">DokumentID</dt><dd class="dokid">LTI/forskrift/2018-07-30-1211</dd><dt class="ministry">Departement</dt><dd class="ministry"><ul><li>Forsvarsdepartementet</li></ul></dd><dt class="dateInForce">I kraft fra</dt><dd class="dateInForce">2018-08-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2017-12-15-2135</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§1-2</li><li>forskrift/2017-12-15-2115</li></ul></dd><dt class="dateOfPublication">Kunngjort</dt><dd class="dateOfPublication">2018-07-30 13:50</dd><dt class="journalNumber">Journalnummer</dt><dd class="journalNumber">2018-0752</dd><dt class="titleShort">Korttittel</dt><dd class="titleShort">Forskrift om delvis anvendelse av uhl. for Forsvarets høyskole m.m.</dd><dt class="title">Tittel</dt><dd class="title">Forskrift om delvis anvendelse av universitets- og høyskoleloven for Forsvarets høgskole og om nemnder</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Forsvarsdepartementet 30. juli 2018 med hjemmel i lov 1. april 2005 nr. 15 om universiteter og høyskoler (universitets- og høyskoleloven) § 1-2 tredje ledd, jf. delegeringsvedtak 15. desember 2017 nr. 2115.</dd><dt class="refid">RefID</dt><dd class="refid">forskrift/2018-07-30-1211</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om delvis anvendelse av universitets- og høyskoleloven for Forsvarets høgskole og om nemnder<ul class="tocSubUl"><li>§ 1. Formål</li><li>§ 2. Universitets- og høyskolelovens anvendelse for Forsvarets høgskole</li><li>§ 3. Forskrift 6. januar 2017 nr. 13 om opptak til høgre utdannings anvendelse for Forsvarets høgskole</li><li>§ 4. Forsvarsdepartementets og Forsvarets myndighet</li><li>§ 5. Rangering av søkere</li><li>§ 6. Når det skal vurderes om studentene er skikket for yrket som befal eller offiser</li><li>§ 7. Informasjon til studentene om regelverk og vurderingen av hvem som er skikket</li><li>§ 8. Vurderingen av om en student er skikket</li><li>§ 9. Ansvarlig for å behandle saker om studentene er skikket</li><li>§ 10. Plikt til å melde om tvil om en student er skikket</li><li>§ 11. Behandlingen av særskilt skikkethetsvurdering</li><li>§ 12. Skikkethetsnemnd for Forsvarets høgskole</li><li>§ 13. Skikkethetsnemndas behandling av sak om en student er skikket</li><li>§ 14. Klage på faglige vurderinger av kompetanse og opptaksprøver til Forsvarets høgskoles vedtaks- og klageorgan</li><li>§ 15. Klage på vedtak om utestenging til Forsvarets høgskoles vedtaks- og klageorgan</li><li>§ 16. Klage til klagenemnda for Forsvarets høgskole</li><li>§ 17. Klagenemndas oppnevning, sammensetning og når den er beslutningsdyktig</li><li>§ 18. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2018-07-30-1211" id="dokument"><h1>Forskrift om delvis anvendelse av universitets- og høyskoleloven for Forsvarets høgskole og om nemnder</h1><article class="legalArticle" data-lovdata-URL="LTI/forskrift/2018-07-30-1211/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Forskriften skal gjøre Forsvarets høgskole til en relevant og attraktiv akademisk profesjonsinstitusjon innen militær kjernekompetanse.</article></article><article class="legalArticle" data-lovdata-URL="LTI/forskrift/2018-07-30-1211/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Universitets- og høyskolelovens anvendelse for Forsvarets høgskole</span></h2><article class="legalP" id="paragraf-2-ledd-1">Følgende bestemmelser i universitets- og høyskoleloven skal gjelde for Forsvarets høgskole:<ul class="defaultList"><li data-li-identifier="a)" data-name="a)"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">kapittel 1 unntatt § 1-2, og § 1-5 tredje ledd bokstav b gjelder ikke militært tilsatte</article></article></li><li data-li-identifier="b)" data-name="b)"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">kapittel 2</article></article></li><li data-li-identifier="c)" data-name="c)"><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1">kapittel 3 unntatt § 3-7 første ledd, § 3-8 og § 3-10</article></article></li><li data-li-identifier="d)" data-name="d)"><article class="listArticle" id="paragraf-2-ledd-1-punkt-4"><article class="legalP" id="paragraf-2-ledd-1-punkt-4-ledd-1">kapittel 4 unntatt § 4-3 første ledd andre punktum</article></article></li><li data-li-identifier="e)" data-name="e)"><article class="listArticle" id="paragraf-2-ledd-1-punkt-5"><article class="legalP" id="paragraf-2-ledd-1-punkt-5-ledd-1">kapittel 5 unntatt § 5-1 tredje ledd</article></article></li><li data-li-identifier="f)" data-name="f)"><article class="listArticle" id="paragraf-2-ledd-1-punkt-6"><article class="legalP" id="paragraf-2-ledd-1-punkt-6-ledd-1">kapittel 6 unntatt § 6-3 første, andre og fjerde ledd, og § 6-4 gjelder ikke militært tilsatte</article></article></li><li data-li-identifier="g)" data-name="g)"><article class="listArticle" id="paragraf-2-ledd-1-punkt-7"><article class="legalP" id="paragraf-2-ledd-1-punkt-7-ledd-1">kapittel 7</article></article></li><li data-li-identifier="h)" data-name="h)"><article class="listArticle" id="paragraf-2-ledd-1-punkt-8"><article class="legalP" id="paragraf-2-ledd-1-punkt-8-ledd-1">kapittel 9 unntatt § 9-6 sjette ledd og § 9-7 tredje ledd, og i § 9-3 første og andre ledd skal <ul class="defaultList"><li data-li-identifier="1)" data-name="1)"><article class="listArticle" id="paragraf-2-ledd-1-punkt-8-ledd-1-punkt-1"><article class="legalP" id="paragraf-2-ledd-1-punkt-8-ledd-1-punkt-1-ledd-1">styremedlemmer erstattes med styrkesjefene eller representanter for dem, og § 9-4 niende ledd gjelder ikke for dem</article></article></li><li data-li-identifier="2)" data-name="2)"><article class="listArticle" id="paragraf-2-ledd-1-punkt-8-ledd-1-punkt-2"><article class="legalP" id="paragraf-2-ledd-1-punkt-8-ledd-1-punkt-2-ledd-1">styrets leder og minst en av de eksterne styremedlemmene ikke være ansatt i Forsvarsdepartementet eller dets underliggende etater</article></article></li><li data-li-identifier="3)" data-name="3)"><article class="listArticle" id="paragraf-2-ledd-1-punkt-8-ledd-1-punkt-3"><article class="legalP" id="paragraf-2-ledd-1-punkt-8-ledd-1-punkt-3-ledd-1">styrets leder og minst en av de eksterne styremedlemmene ha solid akademisk kompetanse og ledererfaring, lang erfaring fra universitets- og høyskolesektoren og erfaring fra forskningsarbeid</article></article></li></ul></article></article></li><li data-li-identifier="i)" data-name="i)"><article class="listArticle" id="paragraf-2-ledd-1-punkt-9"><article class="legalP" id="paragraf-2-ledd-1-punkt-9-ledd-1">kapittel 10 unntatt § 10-1 første ledd andre punktum, § 10-2 og § 10-3, og § 10-1 første ledd første punktum gjelder ikke militært tilsatte</article></article></li><li data-li-identifier="j)" data-name="j)"><article class="listArticle" id="paragraf-2-ledd-1-punkt-10"><article class="legalP" id="paragraf-2-ledd-1-punkt-10-ledd-1">kapittel 12 med unntak av § 12-3 og § 12-4.</article></article></li></ul></article></article><article class="legalArticle" data-lovdata-URL="LTI/forskrift/2018-07-30-1211/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Forskrift 6. januar 2017 nr. 13 om opptak til høgre utdannings anvendelse for Forsvarets høgskole</span></h2><article class="legalP" id="paragraf-3-ledd-1">Forskrift 6. januar 2017 nr. 13 om opptak til høgre utdanning § 7-1 til § 7-9, § 7-11, § 7-12 og kapittel 9 gjelder for Forsvarets høgskole.</article></article><article class="legalArticle" data-lovdata-URL="LTI/forskrift/2018-07-30-1211/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Forsvarsdepartementets og Forsvarets myndighet</span></h2><article class="legalP" id="paragraf-4-ledd-1">Forsvarsdepartementet har styrets ansvar etter universitets- og høyskoleloven § 3-7 femte ledd, § 9-1 første ledd og § 9-2 første og andre ledd.</article><article class="legalP" id="paragraf-4-ledd-2">Forsvarsdepartementets myndighet etter § 3-2 fjerde ledd, § 3-6 femte ledd, § 3-7 femte ledd, § 6-4 andre ledd, § 7-1 første ledd, § 9-1 første ledd, § 9-2 første, andre og femte ledd, § 9-3 andre, femte og sjette ledd, § 9-4 femte og sjette ledd og § 10-1 femte ledd delegeres til Forsvaret.</article><article class="legalP" id="paragraf-4-ledd-3">I krise, i krig eller når krig truer kan forsvarssjefen bestemme at universitets- og høyskoleloven kapittel 9 ikke skal gjelde for Forsvarets høgskole.</article><article class="legalP" id="paragraf-4-ledd-4">Forsvaret delegeres myndigheten etter forskrift 6. januar 2017 nr. 13 om opptak til høgre utdanning § 7-2 femte ledd, § 7-3 første til tredje ledd og § 7-9.</article></article><article class="legalArticle" data-lovdata-URL="LTI/forskrift/2018-07-30-1211/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Rangering av søkere</span></h2><article class="legalP" id="paragraf-5-ledd-1">Søkere til utdanning ved Forsvarets høgskole som har opptaksprøve som spesielt opptakskrav, kan rangeres<ul class="defaultList"><li data-li-identifier="a)" data-name="a)"><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">etter forskrift 6. januar 2017 nr. 13 om opptak til høgre utdanning § 7-1 til § 7-9, § 7-11, § 7-12 og kapittel 9</article></article></li><li data-li-identifier="b)" data-name="b)"><article class="listArticle" id="paragraf-5-ledd-1-punkt-2"><article class="legalP" id="paragraf-5-ledd-1-punkt-2-ledd-1">på grunnlag av opptaksprøver</article></article></li><li data-li-identifier="c)" data-name="c)"><article class="listArticle" id="paragraf-5-ledd-1-punkt-3"><article class="legalP" id="paragraf-5-ledd-1-punkt-3-ledd-1">på grunnlag av en kombinasjon av bokstav a og b.</article></article></li></ul></article><article class="legalP" id="paragraf-5-ledd-2">Forsvaret fastsetter hvilket alternativ som skal følges for den enkelte utdanningen. Fastsatte kvoter for førstegangsvitnemål gjelder med mindre Forsvaret har fastsatt unntak.</article><article class="legalP" id="paragraf-5-ledd-3">Tjeneste i Forsvaret utover førstegangstjenesten gir ett tilleggspoeng.</article><article class="legalP" id="paragraf-5-ledd-4">Stiller to søkere likt eller tilnærmet likt ved opptak til videregående offisersutdanning, skal søkeren av det kjønn som er underrepresentert blant studentene ved utdanningen, rangeres først.</article></article><article class="legalArticle" data-lovdata-URL="LTI/forskrift/2018-07-30-1211/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Når det skal vurderes om studentene er skikket for yrket som befal eller offiser</span></h2><article class="legalP" id="paragraf-6-ledd-1">Det skal vurderes etter universitetets- og høyskoleloven § 4-10 om en student som tas opp til bachelorutdanning og grunnleggende offiserspåbygging ved Forsvarets høgskole, er skikket for yrket som offiser eller befal i Forsvaret. Vurderingen skal gjøres ved opptak og løpende gjennom hele studiet og skal inngå i en helhetsvurdering av studentens forutsetninger for å kunne fungere i yrket. Dersom det er begrunnet tvil om en student er skikket, skal det foretas en særskilt skikkethetsvurdering.</article></article><article class="legalArticle" data-lovdata-URL="LTI/forskrift/2018-07-30-1211/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Informasjon til studentene om regelverk og vurderingen av hvem som er skikket</span></h2><article class="legalP" id="paragraf-7-ledd-1">Forsvarets høgskole skal gi studentene tilstrekkelig og relevant informasjon om studienes innhold og om at det vil bli vurdert om de er skikket som offiser eller befal. Ved studiestart skal utdanningsinstitusjonen sørge for at alle studentene får informasjon om reglene for å anses skikket etter universitets- og høyskoleloven og forskriften her.</article></article><article class="legalArticle" data-lovdata-URL="LTI/forskrift/2018-07-30-1211/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Vurderingen av om en student er skikket</span></h2><article class="legalP" id="paragraf-8-ledd-1">I vurderingen av om en student er skikket, skal det legges vekt på om<ul class="defaultList"><li data-li-identifier="a)" data-name="a)"><article class="listArticle" id="paragraf-8-ledd-1-punkt-1"><article class="legalP" id="paragraf-8-ledd-1-punkt-1-ledd-1">studenten viser holdninger eller atferd som strider mot kjerneverdiene i Forsvarets verdigrunnlag eller mot forsvarssjefens grunnsyn på ledelse</article></article></li><li data-li-identifier="b)" data-name="b)"><article class="listArticle" id="paragraf-8-ledd-1-punkt-2"><article class="legalP" id="paragraf-8-ledd-1-punkt-2-ledd-1">studenten er ilagt refs etter lov om militær disiplinærmyndighet § 1</article></article></li><li data-li-identifier="c)" data-name="c)"><article class="listArticle" id="paragraf-8-ledd-1-punkt-3"><article class="legalP" id="paragraf-8-ledd-1-punkt-3-ledd-1">studenten viser dårlig samarbeidsevner i studiet</article></article></li><li data-li-identifier="d)" data-name="d)"><article class="listArticle" id="paragraf-8-ledd-1-punkt-4"><article class="legalP" id="paragraf-8-ledd-1-punkt-4-ledd-1">studenten har mistet sin autorisasjon eller sikkerhetsklarering.</article></article></li></ul></article><article class="legalP" id="paragraf-8-ledd-2">Vurderingskriteriene etter første ledd gjelder både for løpende og for særskilt skikkethetsvurdering.</article></article><article class="legalArticle" data-lovdata-URL="LTI/forskrift/2018-07-30-1211/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ansvarlig for å behandle saker om studentene er skikket</span></h2><article class="legalP" id="paragraf-9-ledd-1">Styret oppnevner en eller flere ansatte ved Forsvarets høgskole som ansvarlige for å behandle saker om studentene til enhver tid er skikket. Det kan oppnevnes en stedfortreder for hver ansvarlige.</article></article><article class="legalArticle" data-lovdata-URL="LTI/forskrift/2018-07-30-1211/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Plikt til å melde om tvil om en student er skikket</span></h2><article class="legalP" id="paragraf-10-ledd-1">Mener tilsatte i Forsvaret eller andre at det er tvil om en student er skikket for yrket, skal han eller hun melde det skriftlig til ansvarlig for å behandle saker om skikkethet ved Forsvarets høgskole. Melderen er ikke part i saken.</article><article class="legalP" id="paragraf-10-ledd-2">Meldinger som er åpenbart ugrunnet skal ikke behandles.</article></article><article class="legalArticle" data-lovdata-URL="LTI/forskrift/2018-07-30-1211/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Behandlingen av særskilt skikkethetsvurdering</span></h2><article class="legalP" id="paragraf-11-ledd-1">En ansvarlig ved Forsvarets høgskole skal varsle studenten skriftlig dersom det foreligger begrunnet tvil om vedkommende er skikket for yrket. Den ansvarlige skal innkalle studenten til en vurderingssamtale. Saken skal være så godt opplyst som mulig før samtalen. Den ansvarlige skal lage et skriftlig referat fra samtalen med beskrivelse av saksforholdet og eventuelle planer for utvidet oppfølgning og veiledning av studenten.</article><article class="legalP" id="paragraf-11-ledd-2">Studenten skal senest under samtalen få tilbud om utvidet oppfølging og veiledning, med mindre det er åpenbart at dette ikke vil være egnet til å hjelpe studenten.</article><article class="legalP" id="paragraf-11-ledd-3">Gjennomføringen av praksisperioder kan utsettes til en sak om en student er skikket, er endelig avgjort.</article><article class="legalP" id="paragraf-11-ledd-4">Dersom oppfølgingen og veiledningen ikke gir nødvendig endring og utvikling hos studenten, skal den ansvarlige fremme saken for skikkethetsnemnda for Forsvarets høgskole.</article></article><article class="legalArticle" data-lovdata-URL="LTI/forskrift/2018-07-30-1211/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Skikkethetsnemnd for Forsvarets høgskole</span></h2><article class="legalP" id="paragraf-12-ledd-1">Styret ved Forsvarets høgskole skal oppnevne en skikkethetsnemnd for Forsvarets høgskole. Nemnda skal bestå av<ul class="defaultList"><li data-li-identifier="a)" data-name="a)"><article class="listArticle" id="paragraf-12-ledd-1-punkt-1"><article class="legalP" id="paragraf-12-ledd-1-punkt-1-ledd-1">lederen som skal være den faglige studielederen eller en med tilsvarende funksjon</article></article></li><li data-li-identifier="b)" data-name="b)"><article class="listArticle" id="paragraf-12-ledd-1-punkt-2"><article class="legalP" id="paragraf-12-ledd-1-punkt-2-ledd-1">fire representanter fra forsvarsgrenene, Hæren, Sjøforsvaret og Luftforsvaret skal være representert</article></article></li><li data-li-identifier="c)" data-name="c)"><article class="listArticle" id="paragraf-12-ledd-1-punkt-3"><article class="legalP" id="paragraf-12-ledd-1-punkt-3-ledd-1">to faglærere, en offiser og en sivil</article></article></li><li data-li-identifier="d)" data-name="d)"><article class="listArticle" id="paragraf-12-ledd-1-punkt-4"><article class="legalP" id="paragraf-12-ledd-1-punkt-4-ledd-1">to studentrepresentanter</article></article></li><li data-li-identifier="e)" data-name="e)"><article class="listArticle" id="paragraf-12-ledd-1-punkt-5"><article class="legalP" id="paragraf-12-ledd-1-punkt-5-ledd-1">en ekstern representant med juridisk embetseksamen eller master i rettsvitenskap.</article></article></li></ul></article><article class="legalP" id="paragraf-12-ledd-2">Medlemmene etter bokstav a til c og e oppnevnes for tre år av gangen. Medlemmene etter bokstav d oppnevnes for ett år.</article></article><article class="legalArticle" data-lovdata-URL="LTI/forskrift/2018-07-30-1211/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Skikkethetsnemndas behandling av sak om en student er skikket</span></h2><article class="legalP" id="paragraf-13-ledd-1">Minst to tredjedeler av nemndas medlemmer skal være til stede i et møte som behandler en sak om en student er skikket.</article><article class="legalP" id="paragraf-13-ledd-2">Den ansvarlige ved Forsvarets høgskole legger saken frem for skikkethetsnemnda. Nemnda skal innhente ytterligere opplysninger i saken dersom det er nødvendig for å opplyse saken tilstrekkelig.</article><article class="legalP" id="paragraf-13-ledd-3">Studenten skal varsles i god tid om møtetidspunktet, og gjøres kjent med sakens opplysninger. Studenten skal ha mulighet til å legge frem sine synspunkter for nemnda før møtet.</article><article class="legalP" id="paragraf-13-ledd-4">Nemnda lager en innstilling til Forsvarets høgskoles vedtaks- og klageorgan om studenten er skikket eller ikke, om studenten bør utestenges helt eller delvis fra utdanningen, lengden på en utestenging og vilkår for at studenten skal få gjenoppta utdanningen.</article><article class="legalP" id="paragraf-13-ledd-5">Dissens i nemnda skal begrunnes og fremgå av innstillingen.</article></article><article class="legalArticle" data-lovdata-URL="LTI/forskrift/2018-07-30-1211/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Klage på faglige vurderinger av kompetanse og opptaksprøver til Forsvarets høgskoles vedtaks- og klageorgan</span></h2><article class="legalP" id="paragraf-14-ledd-1">Følgende faglige vurderinger kan bringes inn for Forsvarets høgskoles vedtaks- og klageorgan:<ul class="defaultList"><li data-li-identifier="a)" data-name="a)"><article class="listArticle" id="paragraf-14-ledd-1-punkt-1"><article class="legalP" id="paragraf-14-ledd-1-punkt-1-ledd-1">opptak på grunnlag av realkompetanse etter universitets- og høgskoleloven § 3-6</article></article></li><li data-li-identifier="b)" data-name="b)"><article class="listArticle" id="paragraf-14-ledd-1-punkt-2"><article class="legalP" id="paragraf-14-ledd-1-punkt-2-ledd-1">opptak etter dispensasjon fra krav om generell studiekompetanse etter universitetets- og høyskoleloven § 3-6</article></article></li><li data-li-identifier="c)" data-name="c)"><article class="listArticle" id="paragraf-14-ledd-1-punkt-3"><article class="legalP" id="paragraf-14-ledd-1-punkt-3-ledd-1">spesielle opptakskrav som gjelder ferdigheter eller opptaksprøver fastsatt av Forsvaret.</article></article></li></ul></article><article class="legalP" id="paragraf-14-ledd-2">Forsvarets høgskoles vedtaks- og klageorgan behandler klager etter bokstav a, b og c. Faglige vurderinger av søkerens prestasjoner etter bokstav c kan ikke påklages.</article></article><article class="legalArticle" data-lovdata-URL="LTI/forskrift/2018-07-30-1211/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Klage på vedtak om utestenging til Forsvarets høgskoles vedtaks- og klageorgan</span></h2><article class="legalP" id="paragraf-15-ledd-1">Forsvarets høgskoles vedtaks- og klageorgan avgjør på bakgrunn av innstillingen fra skikkethetsnemnda for Forsvarets høgskole om en student ikke er skikket etter reglene i universitets- og høyskoleloven § 4-10 tredje ledd og fjerde ledd.</article><article class="legalP" id="paragraf-15-ledd-2">En student som ikke er skikket, kan utestenges fra utdanningen i inntil fem år. Stenges studenten ute for mindre enn fem år, kan vedtaks- og klageorganet stille vilkår som skal være oppfylt før utdanningen kan gjenopptas.</article><article class="legalP" id="paragraf-15-ledd-3">Et vedtak om utestenging skal opplyse studenten om at han eller hun må søke om nytt opptak dersom utdanningen skal gjenopptas etter utestengingen.</article></article><article class="legalArticle" data-lovdata-URL="LTI/forskrift/2018-07-30-1211/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Klage til klagenemnda for Forsvarets høgskole</span></h2><article class="legalP" id="paragraf-16-ledd-1">Klagenemnda for Forsvarets høgskole er med unntak for faglige vurderinger etter § 14 klageinstans for enkeltvedtak fastsatt med hjemmel i universitetets- og høyskoleloven<ul class="defaultList"><li data-li-identifier="a)" data-name="a)"><article class="listArticle" id="paragraf-16-ledd-1-punkt-1"><article class="legalP" id="paragraf-16-ledd-1-punkt-1-ledd-1">§ 3-7 om studentopptak</article></article></li><li data-li-identifier="b)" data-name="b)"><article class="listArticle" id="paragraf-16-ledd-1-punkt-2"><article class="legalP" id="paragraf-16-ledd-1-punkt-2-ledd-1">§ 4-7 om annullering av eksamen eller prøve</article></article></li><li data-li-identifier="c)" data-name="c)"><article class="listArticle" id="paragraf-16-ledd-1-punkt-3"><article class="legalP" id="paragraf-16-ledd-1-punkt-3-ledd-1">§ 4-8 om utestenging og bortvisning</article></article></li><li data-li-identifier="d)" data-name="d)"><article class="listArticle" id="paragraf-16-ledd-1-punkt-4"><article class="legalP" id="paragraf-16-ledd-1-punkt-4-ledd-1">§ 4-8 om salærnedsettelse</article></article></li><li data-li-identifier="e)" data-name="e)"><article class="listArticle" id="paragraf-16-ledd-1-punkt-5"><article class="legalP" id="paragraf-16-ledd-1-punkt-5-ledd-1">§ 4-9 om utestenging på grunn av straffbare forhold – politiattest</article></article></li><li data-li-identifier="f)" data-name="f)"><article class="listArticle" id="paragraf-16-ledd-1-punkt-6"><article class="legalP" id="paragraf-16-ledd-1-punkt-6-ledd-1">§ 4-10 om utestenging av studenter som ikke er skikket</article></article></li><li data-li-identifier="g)" data-name="g)"><article class="listArticle" id="paragraf-16-ledd-1-punkt-7"><article class="legalP" id="paragraf-16-ledd-1-punkt-7-ledd-1">§ 4-13 om tvungen avslutning av doktorgradsutdanning ved vitenskapelig uredelighet.</article></article></li></ul></article><article class="legalP" id="paragraf-16-ledd-2">Forvaltningsloven kapittel IV til VI gjelder for klagebehandlingen, med de tilpasninger som følger av reglene om klageinstans og unntak fra retten til å klage på faglige vurderinger som følger av forskriften og universitets- og høgskoleloven.</article></article><article class="legalArticle" data-lovdata-URL="LTI/forskrift/2018-07-30-1211/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Klagenemndas oppnevning, sammensetning og når den er beslutningsdyktig</span></h2><article class="legalP" id="paragraf-17-ledd-1">Klagenemnda for Forsvarets høgskole oppnevnes av departementet.</article><article class="legalP" id="paragraf-17-ledd-2">Klagenemnda skal ha fem medlemmer med personlige varamedlemmer. Leder og varamedlem for leder skal ha fylt 25 år og ha juridisk embetseksamen eller mastergrad i rettsvitenskap og kan ikke være tilsatt i Forsvarsdepartementet eller underliggende etater. Varamedlem for leder og ett medlem skal ha erfaring fra eller kjennskap til vitenskapelig eller studieadministrativt arbeid ved Forsvarets høgskole. Minst en av de to skal være militært tilsatt. To medlemmer skal være studenter.</article><article class="legalP" id="paragraf-17-ledd-3">Medlemmene oppnevnes for fire år, med unntak av studentmedlemmene som oppnevnes for ett år. Ingen kan oppnevnes for mer enn to perioder.</article><article class="legalP" id="paragraf-17-ledd-4">Klagenemnda er vedtaksfør når lederen eller varamedlemmet for lederen og minst to andre medlemmer, herav en studentrepresentant, deltar i behandlingen.</article><article class="legalP" id="paragraf-17-ledd-5">Ved stemmelikhet avgjør lederens stemme.</article><article class="legalP" id="paragraf-17-ledd-6">Klagenemndas vedtak kan ikke påklages.</article></article><article class="legalArticle" data-lovdata-URL="LTI/forskrift/2018-07-30-1211/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Ikrafttredelse</span></h2><article class="legalP" id="paragraf-18-ledd-1">Forskriften trer i kraft 1. august 2018. Fra samme tidspunkt oppheves forskrift 15. desember 2017 nr. 2135 om å gi lov 1. april 2005 nr. 15 om universiteter og høyskoler delvis anvendelse for Forsvarets høgskole.</article></article></main></body></html>