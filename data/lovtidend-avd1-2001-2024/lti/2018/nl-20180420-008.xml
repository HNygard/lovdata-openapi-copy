<!DOCTYPE html><html lang="no"><head><title>Lov om grensetilsyn og grensekontroll av personer (grenseloven)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2018-04-20-8</dd><dt class="dokid">DokumentID</dt><dd class="dokid">LTI/lov/2018-04-20-8</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="dateInForce">I kraft fra</dt><dd class="dateInForce">Kongen bestemmer</dd><dt class="changesToDocuments">Endrer</dt><dd class="changesToDocuments"><ul><li>lov/1950-07-14-2</li><li>lov/1995-08-04-53</li><li>lov/1997-06-13-42</li><li>lov/1997-06-19-82</li><li>lov/2008-05-15-35</li></ul></dd><dt class="legalArea">Rettsområde</dt><dd class="legalArea"><ul><li>Forvaltnings- og kommunalrett &gt; Politi</li> <li>Stats-, statsforfatnings- og statsborgerrett &gt; Grenser</li> <li>Transport og kommunikasjoner &gt; Havner</li> <li>Utlendingsrett</li></ul></dd><dt class="dateOfPublication">Kunngjort</dt><dd class="dateOfPublication">2018-04-20 15:30</dd><dt class="journalNumber">Journalnummer</dt><dd class="journalNumber">2018-0210</dd><dt class="titleShort">Korttittel</dt><dd class="titleShort">Grenseloven</dd><dt class="title">Tittel</dt><dd class="title">Lov om grensetilsyn og grensekontroll av personer (grenseloven)</dd><dt class="miscInformation">Annet om dokumentet</dt><dd class="miscInformation">Prop.161 L (2016–2017), Innst.147 L (2017–2018), Lovvedtak 35 (2017–2018). Stortingets første og andre gangs behandling hhv. 8. og 15. mars 2018. Fremmet av Justis- og beredskapsdepartementet.</dd><dt class="refid">RefID</dt><dd class="refid">lov/2018-04-20-8</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om grensetilsyn og grensekontroll av personer (grenseloven)<ul class="tocSubUl"><li>Kapittel 1. Alminnelige bestemmelser<ul class="tocSubUl"><li>§ 1. Lovens formål</li><li>§ 2. Lovens saklige virkeområde og forholdet til andre regler</li><li>§ 3. Lovens stedlige virkeområde</li><li>§ 4. Politiets ansvar og samarbeid med andre myndigheter</li><li>§ 5. Ansvar for særlige tilsynsfunksjoner</li><li>§ 6. Forsvarets myndighetsutøvelse og bistand til politiets grensekontroll</li><li>§ 7. Tolletatens bistand til politiets inn- og utreisekontroll</li><li>§ 8. Bistand fra europeiske grensekontrollteam</li></ul></li><li>Kapittel 2. Riksgrensen og grensenære områder<ul class="tocSubUl"><li>§ 9. Rydding og rådighet i grensegaten</li><li>§ 10. Rådighetsbegrensninger i grensenære områder</li><li>§ 11. Adferdsregler</li><li>§ 12. Ekstraordinære adgangsbegrensninger</li></ul></li><li>Kapittel 3. Grensepassering og inn- og utreisekontroll<ul class="tocSubUl"><li>§ 13. Passering av ytre Schengen-grense</li><li>§ 14. Passering av indre Schengen-grense</li><li>§ 15. Gjennomføring av inn- og utreisekontroll</li><li>§ 16. Forhåndsmelding om reisende og mannskap mv.</li><li>§ 17. Tillatelse til å fratre stilling på fartøy mv.</li></ul></li><li>Kapittel 4. Grenseovervåking<ul class="tocSubUl"><li>§ 18. Definisjon</li><li>§ 19. Overvåking av ytre Schengen-grense</li><li>§ 20. Overvåking av indre Schengen-grense</li><li>§ 21. Kontroll av personer ved grenseovervåking</li></ul></li><li>Kapittel 5. Behandling av opplysninger og taushetsplikt<ul class="tocSubUl"><li>§ 22. Behandling av opplysninger til gjennomføring av grensekontroll</li><li>§ 23. Overvåkingsmetoder og bruk av teknisk overvåkingsutstyr</li><li>§ 24. Taushetsplikt</li></ul></li><li>Kapittel 6. Forskrifter, straff og ikrafttredelse mv.<ul class="tocSubUl"><li>§ 25. Forskrifter</li><li>§ 26. Straff</li><li>§ 27. Ikrafttredelse</li><li>§ 28. Oppheving av og endringer i andre lover<ul class="tocSubUl"><li>§ 16. Blindpassasjer</li></ul></li></ul></li></ul></li></ul></dd></dl></header><main class="documentBody" data-lovdata-URL="LTI/lov/2018-04-20-8" id="dokument"><h1>Lov om grensetilsyn og grensekontroll av personer (grenseloven)</h1><article class="defaultP" data-text-size="small">Følgende lov oppheves:<ul class="defaultList" data-text-size="small"><li><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 14. juli 1950 nr. 2 om forskjellige tiltak til gjennomføring av oppmerking og overvåking av riksgrensen.</article></article></li></ul></article><article class="defaultP" data-text-size="small">Endringer i følgende lover:<ul class="defaultList" data-text-size="small"><li data-li-identifier="1" data-name="1"><article class="listArticle" data-text-size="small" id="punkt-2"><article class="legalP" id="punkt-2-ledd-1">Lov 4. august 1995 nr. 53 om politiet (politiloven).</article></article></li><li data-li-identifier="2" data-name="2"><article class="listArticle" data-text-size="small" id="punkt-3"><article class="legalP" id="punkt-3-ledd-1">Lov 13. juni 1997 nr. 42 om Kystvakten (kystvaktloven).</article></article></li><li data-li-identifier="3" data-name="3"><article class="listArticle" data-text-size="small" id="punkt-4"><article class="legalP" id="punkt-4-ledd-1">Lov 19. juni 1997 nr. 82 om pass (passloven).</article></article></li><li data-li-identifier="4" data-name="4"><article class="listArticle" data-text-size="small" id="punkt-5"><article class="legalP" id="punkt-5-ledd-1">Lov 15. mai 2008 nr. 35 om utlendingers adgang til riket og deres opphold her (utlendingsloven).</article></article></li></ul></article><section class="section" data-name="kap1" id="kapittel-1" data-lovdata-URL="LTI/lov/2018-04-20-8/KAPITTEL_1"><h2>Kapittel 1. Alminnelige bestemmelser</h2><article class="legalArticle" data-lovdata-URL="LTI/lov/2018-04-20-8/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Lovens formål</span></h3><article class="legalP" id="kapittel-1-paragraf-1-ledd-1">Loven skal sikre at grensetilsyn og grensekontroll av personer utføres i samsvar med nasjonale behov og internasjonale forpliktelser, herunder tydeliggjøre ansvar og styring og fremme samarbeid mellom berørte myndigheter. Loven skal også legge til rette for lovlig bevegelse over grensene og bidra til å bekjempe grensekryssende kriminalitet og ulovlig innvandring.</article></article><article class="legalArticle" data-lovdata-URL="LTI/lov/2018-04-20-8/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Lovens saklige virkeområde og forholdet til andre regler</span></h3><article class="legalP" id="kapittel-1-paragraf-2-ledd-1">Loven gir regler om rettslige og fysiske forhold i tilknytning til riksgrensen og om grensepassering og grensekontroll av personer. Regler om utlendingers adgang til riket og deres opphold her følger av utlendingsloven.</article><article class="legalP" id="kapittel-1-paragraf-2-ledd-2">Loven gjelder med de begrensninger som er anerkjent i folkeretten eller følger av overenskomst med annen stat.</article><article class="legalP" id="kapittel-1-paragraf-2-ledd-3">Loven gjelder ikke militære oppgaver, herunder for å hevde suverenitet og suverene rettigheter, kontroll av vareførselen etter tolloven, eller annen kontrollvirksomhet på eller ved grensen etter annen lov.</article></article><article class="legalArticle" data-lovdata-URL="LTI/lov/2018-04-20-8/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Lovens stedlige virkeområde</span></h3><article class="legalP" id="kapittel-1-paragraf-3-ledd-1">Loven gjelder i riket, på og ved innretninger og anlegg som nyttes på eller er tilknyttet norsk kontinentalsokkel, og i tilstøtende sone, jf. Lov 27. juni 2003 nr. 57 om Norges territorialfarvann og tilstøtende sone § 4.</article><article class="legalP" id="kapittel-1-paragraf-3-ledd-2">Loven gjelder på annen stats jurisdiksjonsområde når det følger av avtale med staten, og på områder hvor ingen stat har suverenitet når det følger av folkeretten.</article></article><article class="legalArticle" data-lovdata-URL="LTI/lov/2018-04-20-8/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Politiets ansvar og samarbeid med andre myndigheter</span></h3><article class="legalP" id="kapittel-1-paragraf-4-ledd-1">Politiet har ansvar for utøvelsen av grenseovervåking og inn- og utreisekontroll av personer etter loven. Myndighetsutøvelse på vegne av politiet og bistand til politiets grensekontroll etter §§ 6 og 7 utføres under politiets ansvar og ledelse.</article><article class="legalP" id="kapittel-1-paragraf-4-ledd-2">Politiet skal samarbeide med andre myndigheter som er tillagt oppgaver som berører politiets oppgaver etter loven.</article></article><article class="legalArticle" data-lovdata-URL="LTI/lov/2018-04-20-8/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Ansvar for særlige tilsynsfunksjoner</span></h3><article class="legalP" id="kapittel-1-paragraf-5-ledd-1">Kongen oppnevner myndighet med ansvar for å ivareta særlige forpliktelser og tilsynsfunksjoner i tilknytning til riksgrensen, og fastsetter instruks for myndighetens virksomhet.</article></article><article class="legalArticle" data-lovdata-URL="LTI/lov/2018-04-20-8/§6" data-name="§6" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Forsvarets myndighetsutøvelse og bistand til politiets grensekontroll</span></h3><article class="legalP" id="kapittel-1-paragraf-6-ledd-1">Forsvaret kan på vegne av politiet utøve grenseovervåking etter § 19 på den norsk-russiske grensen. Ved utøvelse av slik grenseovervåking kan Forsvaret utøve makt innenfor rammene av politiloven § 6.</article><article class="legalP" id="kapittel-1-paragraf-6-ledd-2">Kongen gir nærmere regler om Forsvarets grenseovervåking etter første ledd, herunder om opplæring, bevæpning og ledelse av militært mannskap som benyttes.</article><article class="legalP" id="kapittel-1-paragraf-6-ledd-3">Bistand fra Forsvaret til andre grensekontrolloppgaver gjennomføres etter reglene om bistand fra Forsvaret i og i medhold av politiloven § 27 a. Kystvaktens virksomhet reguleres av kystvaktloven.</article></article><article class="legalArticle" data-lovdata-URL="LTI/lov/2018-04-20-8/§7" data-name="§7" id="kapittel-1-paragraf-7"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Tolletatens bistand til politiets inn- og utreisekontroll</span></h3><article class="legalP" id="kapittel-1-paragraf-7-ledd-1">Tolletaten skal bistå politiet med gjennomføring av inn- og utreisekontroll etter loven. Ved utførelsen av slik bistand har Tolletaten de samme rettighetene og pliktene som politiet har etter § 15.</article><article class="legalP" id="kapittel-1-paragraf-7-ledd-2">Kongen gir forskrift om Tolletatens bistand til politiets inn- og utreisekontroll.</article></article><article class="legalArticle" data-lovdata-URL="LTI/lov/2018-04-20-8/§8" data-name="§8" id="kapittel-1-paragraf-8"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Bistand fra europeiske grensekontrollteam</span></h3><article class="legalP" id="kapittel-1-paragraf-8-ledd-1">Europeiske grensekontrollteam kan etter anmodning bistå politiet med gjennomføring av grensekontroll. Politiloven § 20 a annet og tredje ledd får tilsvarende anvendelse for utenlandske tjenestemenn som deltar under utførelsen av slike bistandsoppgaver.</article></article></section><section class="section" data-name="kap2" id="kapittel-2" data-lovdata-URL="LTI/lov/2018-04-20-8/KAPITTEL_2"><h2>Kapittel 2. Riksgrensen og grensenære områder</h2><article class="legalArticle" data-lovdata-URL="LTI/lov/2018-04-20-8/§9" data-name="§9" id="kapittel-2-paragraf-1"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Rydding og rådighet i grensegaten</span></h3><article class="legalP" id="kapittel-2-paragraf-1-ledd-1">Langs riksgrensen løper en grensegate med bredde som avtalt med nabostat. Det er forbudt for grunneier og andre å utøve rådighet i grensegaten med mindre det er gitt samtykke etter annet ledd.</article><article class="legalP" id="kapittel-2-paragraf-1-ledd-2">Tilsynsmyndigheten utfører nødvendige tiltak for å holde riksgrensen og grensegaten ryddet og oppmerket, og kan samtykke til at grunneier eller rettighetshaver avvirker skog eller benytter grunnen som beite eller slåttemark når avtale med nabostat ikke er til hinder for det og det ikke innebærer terrenginngrep eller jordbearbeiding.</article></article><article class="legalArticle" data-lovdata-URL="LTI/lov/2018-04-20-8/§10" data-name="§10" id="kapittel-2-paragraf-2"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Rådighetsbegrensninger i grensenære områder</span></h3><article class="legalP" id="kapittel-2-paragraf-2-ledd-1">Til gjennomføring av grensetilsyn og grensekontroll og for øvelses- og beredskapsformål har politiet, tilsynsmyndigheten og Forsvaret rett til adkomst til grensegaten på og utenfor vei, og til benyttelse av grunn i grensenære områder. Skade skal erstattes.</article><article class="legalP" id="kapittel-2-paragraf-2-ledd-2">De grensenære områdenes naturlige preg bør søkes opprettholdt. Kongen kan forby eller regulere enhver type virksomhet og tiltak når det anses nødvendig for å lette grensekontrollen, hindre skade på riksgrensen eller riksgrensens løp eller hindre forurensning av grensevassdrag.</article><article class="legalP" id="kapittel-2-paragraf-2-ledd-3">Når det er nødvendig for utførelse av oppgaver etter loven, kan departementet mot erstatning tvangserverve grunn og rettigheter, og la oppføre bygg og anlegg.</article></article><article class="legalArticle" data-lovdata-URL="LTI/lov/2018-04-20-8/§11" data-name="§11" id="kapittel-2-paragraf-3"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Adferdsregler</span></h3><article class="legalP" id="kapittel-2-paragraf-3-ledd-1">Skyting over riksgrensen og annen truende eller skremmende adferd ved grensen er forbudt. Det er også forbudt å skade, flytte eller tilsøle grensegate eller grensemerking tilhørende Norge eller nabostat, og å fjerne gjenstander fra dem.</article><article class="legalP" id="kapittel-2-paragraf-3-ledd-2">Kongen gir forskrift om andre påbud og forbud som følger av avtale med nabostat.</article></article><article class="legalArticle" data-lovdata-URL="LTI/lov/2018-04-20-8/§12" data-name="§12" id="kapittel-2-paragraf-4"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Ekstraordinære adgangsbegrensninger</span></h3><article class="legalP" id="kapittel-2-paragraf-4-ledd-1">Kongen kan fatte vedtak om å forby eller begrense opphold, ferdsel og krysning av grensen i situasjoner som ikke kan håndteres gjennom ordinære kontrolltiltak, når det er nødvendig<ul class="defaultList"><li data-li-identifier="1." data-name="1."><article class="listArticle" id="kapittel-2-paragraf-4-ledd-1-punkt-1"><article class="legalP" id="kapittel-2-paragraf-4-ledd-1-punkt-1-ledd-1">for å trygge riksgrensen, grenseovergangsstedene og forholdene der,</article></article></li><li data-li-identifier="2." data-name="2."><article class="listArticle" id="kapittel-2-paragraf-4-ledd-1-punkt-2"><article class="legalP" id="kapittel-2-paragraf-4-ledd-1-punkt-2-ledd-1">for å styrke kontrollen med grensepasseringer og ferdselen,</article></article></li><li data-li-identifier="3." data-name="3."><article class="listArticle" id="kapittel-2-paragraf-4-ledd-1-punkt-3"><article class="legalP" id="kapittel-2-paragraf-4-ledd-1-punkt-3-ledd-1">for å verne samfunnet eller naturen, eller</article></article></li><li data-li-identifier="4." data-name="4."><article class="listArticle" id="kapittel-2-paragraf-4-ledd-1-punkt-4"><article class="legalP" id="kapittel-2-paragraf-4-ledd-1-punkt-4-ledd-1">av andre helsemessige grunner eller sikkerhetsmessige forhold.</article></article></li></ul></article><article class="legalP" id="kapittel-2-paragraf-4-ledd-2">Tiltak etter første ledd skal være tidsmessig og geografisk avgrenset.</article><article class="legalP" id="kapittel-2-paragraf-4-ledd-3">Kongen kan gi forskrift med nærmere regler om ekstraordinære adgangsbegrensninger etter første og annet ledd.</article></article></section><section class="section" data-name="kap3" id="kapittel-3" data-lovdata-URL="LTI/lov/2018-04-20-8/KAPITTEL_3"><h2>Kapittel 3. Grensepassering og inn- og utreisekontroll</h2><article class="legalArticle" data-lovdata-URL="LTI/lov/2018-04-20-8/§13" data-name="§13" id="kapittel-3-paragraf-1"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Passering av ytre Schengen-grense</span></h3><article class="legalP" id="kapittel-3-paragraf-1-ledd-1">Ytre Schengen-grense skal passeres over grenseovergangssted fastsatt av departementet, og innenfor fastsatte åpningstider.</article><article class="legalP" id="kapittel-3-paragraf-1-ledd-2">Ved passering av grensen plikter enhver straks å fremstille seg for inn- og utreisekontroll.</article><article class="legalP" id="kapittel-3-paragraf-1-ledd-3">Kongen gir forskrift om grensepassering og om unntak fra kravene i første og annet ledd.</article></article><article class="legalArticle" data-lovdata-URL="LTI/lov/2018-04-20-8/§14" data-name="§14" id="kapittel-3-paragraf-2"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Passering av indre Schengen-grense</span></h3><article class="legalP" id="kapittel-3-paragraf-2-ledd-1">Indre Schengen-grense kan passeres hvor som helst med mindre grensekontroll er midlertidig gjeninnført, jf. annet og tredje ledd.</article><article class="legalP" id="kapittel-3-paragraf-2-ledd-2">Departementet kan beslutte å gjeninnføre grensekontroll midlertidig på hele eller deler av indre Schengen-grense dersom det foreligger en alvorlig trussel mot offentlig orden eller indre sikkerhet.</article><article class="legalP" id="kapittel-3-paragraf-2-ledd-3">Når grensekontroll er midlertidig gjeninnført, skal indre Schengen-grense passereres over grenseovergangssted fastsatt av departementet. Reglene i og i medhold av §§ 13, 15 og 16 gjelder så langt de passer.</article></article><article class="legalArticle" data-lovdata-URL="LTI/lov/2018-04-20-8/§15" data-name="§15" id="kapittel-3-paragraf-3"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Gjennomføring av inn- og utreisekontroll</span></h3><article class="legalP" id="kapittel-3-paragraf-3-ledd-1">Inn- og utreisekontrollen kan utføres<ul class="defaultList"><li data-li-identifier="1." data-name="1."><article class="listArticle" id="kapittel-3-paragraf-3-ledd-1-punkt-1"><article class="legalP" id="kapittel-3-paragraf-3-ledd-1-punkt-1-ledd-1">på grenseovergangssted eller der hvor den reisende melder seg eller påtreffes,</article></article></li><li data-li-identifier="2." data-name="2."><article class="listArticle" id="kapittel-3-paragraf-3-ledd-1-punkt-2"><article class="legalP" id="kapittel-3-paragraf-3-ledd-1-punkt-2-ledd-1">på offentlige transportmidler og sjøfartøy etter siste avgang i utlandet og senest ved første stans i Norge,</article></article></li><li data-li-identifier="3." data-name="3."><article class="listArticle" id="kapittel-3-paragraf-3-ledd-1-punkt-3"><article class="legalP" id="kapittel-3-paragraf-3-ledd-1-punkt-3-ledd-1">i territorialfarvannet på sjøfartøy underveis til eller fra norsk havn eller indre farvann, og</article></article></li><li data-li-identifier="4." data-name="4."><article class="listArticle" id="kapittel-3-paragraf-3-ledd-1-punkt-4"><article class="legalP" id="kapittel-3-paragraf-3-ledd-1-punkt-4-ledd-1">i tilstøtende sone.</article></article></li></ul></article><article class="legalP" id="kapittel-3-paragraf-3-ledd-2">Ved inn- og utreisekontroll skal det påses at enhver har pass eller annet legitimasjonsdokument som er godkjent som reisedokument etter utlendingsloven, at visumpliktige har gyldig visum, og at det ikke er grunnlag for bortvisning etter utlendingsloven §§ 17 eller 121.</article><article class="legalP" id="kapittel-3-paragraf-3-ledd-3">Ved inn- og utreisekontroll kan det også foretas andre former for identitetskontroll, herunder iriskontroll, kontroll av fingeravtrykk og ansiktsgjenkjenning.</article><article class="legalP" id="kapittel-3-paragraf-3-ledd-4">Politiet kan visitere person og undersøke transportmidler for å fremskaffe pass eller annet legitimasjonsdokument dersom det ikke fremvises, eller det er grunn til mistanke om at den oppgitte identiteten er falsk eller at personen skjuler andres legitimasjonsdokumenter. Transportmidler kan også undersøkes for å fastslå om det finnes personer der som forsøker å unndra seg inn- og utreisekontroll.</article></article><article class="legalArticle" data-lovdata-URL="LTI/lov/2018-04-20-8/§16" data-name="§16" id="kapittel-3-paragraf-4"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Forhåndsmelding om reisende og mannskap mv.</span></h3><article class="legalP" id="kapittel-3-paragraf-4-ledd-1">Transportør av luftfartøy som kommer fra eller går til utlandet og transportør av sjøfartøy på vei til eller fra indre farvann eller norsk havn, skal oversende opplysninger om reisende og mannskap til politiet, og melde planlagt tid og sted for ankomst eller anløp og avreise.</article><article class="legalP" id="kapittel-3-paragraf-4-ledd-2">Transportør av luft- og sjøfartøy plikter å rette seg etter politiets anvisninger om anløps- eller avreisested for gjennomføring av inn- og utreisekontroll.</article><article class="legalP" id="kapittel-3-paragraf-4-ledd-3">Reisende og mannskap plikter å gi de opplysninger som er nødvendige for gjennomføring av plikten til å gi forhåndsmelding etter første ledd.</article></article><article class="legalArticle" data-lovdata-URL="LTI/lov/2018-04-20-8/§17" data-name="§17" id="kapittel-3-paragraf-5"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Tillatelse til å fratre stilling på fartøy mv.</span></h3><article class="legalP" id="kapittel-3-paragraf-5-ledd-1">En utlending som forlater sin stilling om bord på luft- eller sjøfartøy må ikke gå i land i riket uten tillatelse fra politiet. Det samme gjelder en utlending som er blindpassasjer om bord i luft- eller sjøfartøy.</article></article></section><section class="section" data-name="kap4" id="kapittel-4" data-lovdata-URL="LTI/lov/2018-04-20-8/KAPITTEL_4"><h2>Kapittel 4. Grenseovervåking</h2><article class="legalArticle" data-lovdata-URL="LTI/lov/2018-04-20-8/§18" data-name="§18" id="kapittel-4-paragraf-1"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Definisjon</span></h3><article class="legalP" id="kapittel-4-paragraf-1-ledd-1">Med grenseovervåking forstås overvåking av grenseovergangssteder og grensene på strekningene mellom grenseovergangssteder for å forhindre at personer omgår inn- og utreisekontrollen.</article></article><article class="legalArticle" data-lovdata-URL="LTI/lov/2018-04-20-8/§19" data-name="§19" id="kapittel-4-paragraf-2"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Overvåking av ytre Schengen-grense</span></h3><article class="legalP" id="kapittel-4-paragraf-2-ledd-1">Politiet kan overvåke ytre Schengen-grense med nærliggende områder, territorialfarvannet og tilstøtende sone samt ferdselen til og fra de overvåkede områdene for å motvirke ulovlig grensepassering og at personer unndrar seg inn- og utreisekontroll.</article></article><article class="legalArticle" data-lovdata-URL="LTI/lov/2018-04-20-8/§20" data-name="§20" id="kapittel-4-paragraf-3"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Overvåking av indre Schengen-grense</span></h3><article class="legalP" id="kapittel-4-paragraf-3-ledd-1">Indre Schengen-grense kan bare overvåkes sporadisk eller når grensekontroll er midlertidig gjeninnført etter § 14.</article></article><article class="legalArticle" data-lovdata-URL="LTI/lov/2018-04-20-8/§21" data-name="§21" id="kapittel-4-paragraf-4"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Kontroll av personer ved grenseovervåking</span></h3><article class="legalP" id="kapittel-4-paragraf-4-ledd-1">Hvis det under utførelse av grenseovervåking oppstår tjenstlig behov for identifisering, kan personer avkreves pass eller annen egnet legitimasjon og forklaring om oppholdet ved grensen.</article><article class="legalP" id="kapittel-4-paragraf-4-ledd-2">Ved rimelig grunn til mistanke om ulovlig grensepassering eller forsøk på unndragelse fra inn- og utreisekontroll, kan militært personell som overvåker grensen på vegne av politiet utføre kontrolltiltak etter § 15 i samråd med politiet.</article></article></section><section class="section" data-name="kap5" id="kapittel-5" data-lovdata-URL="LTI/lov/2018-04-20-8/KAPITTEL_5"><h2>Kapittel 5. Behandling av opplysninger og taushetsplikt</h2><article class="legalArticle" data-lovdata-URL="LTI/lov/2018-04-20-8/§22" data-name="§22" id="kapittel-5-paragraf-1"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Behandling av opplysninger til gjennomføring av grensekontroll</span></h3><article class="legalP" id="kapittel-5-paragraf-1-ledd-1">Politiet kan behandle opplysninger, herunder sensitive opplysninger, som er nødvendige for gjennomføring av grensekontroll etter loven.</article><article class="legalP" id="kapittel-5-paragraf-1-ledd-2">Politiet kan behandle opplysninger om reisende i et register som grunnlag for gjennomføring av inn- og utreisekontroll. Registeret kan kobles til andre registre med opplysninger som er nødvendige for gjennomføring av inn- og utreisekontroll.</article><article class="legalP" id="kapittel-5-paragraf-1-ledd-3">Biometrisk personinformasjon (ansiktsfoto og fingeravtrykk) kan innhentes elektronisk av alle som passerer grensekontroll eller annet kontrollsted for kontroll av reisedokumenter.</article></article><article class="legalArticle" data-lovdata-URL="LTI/lov/2018-04-20-8/§23" data-name="§23" id="kapittel-5-paragraf-2"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Overvåkingsmetoder og bruk av teknisk overvåkingsutstyr</span></h3><article class="legalP" id="kapittel-5-paragraf-2-ledd-1">Grenseovervåking kan skje fra faste og mobile enheter og ved bruk av kamera og andre tekniske, herunder elektroniske, hjelpemidler.</article><article class="legalP" id="kapittel-5-paragraf-2-ledd-2">Det skal settes opp synlig varsel om grenseovervåking langs landegrensen og ved grenseovergangssteder der teknisk overvåkingsutstyr kan bli brukt periodisk eller permanent.</article></article><article class="legalArticle" data-lovdata-URL="LTI/lov/2018-04-20-8/§24" data-name="§24" id="kapittel-5-paragraf-3"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Taushetsplikt</span></h3><article class="legalP" id="kapittel-5-paragraf-3-ledd-1">Reglene om taushetsplikt og informasjonsutveksling i forvaltningsloven §§ 13 til 13 f gjelder når politiet og myndighet med særlige tilsynsfunksjoner utfører oppgaver etter denne loven. Det samme gjelder for andre som utfører oppgaver etter loven.</article><article class="legalP" id="kapittel-5-paragraf-3-ledd-2">For behandling av opplysninger som reguleres av politiregisterloven gjelder taushetspliktbestemmelsene i politiregisterloven kapittel V og VI.</article></article></section><section class="section" data-name="kap6" id="kapittel-6" data-lovdata-URL="LTI/lov/2018-04-20-8/KAPITTEL_6"><h2>Kapittel 6. Forskrifter, straff og ikrafttredelse mv.</h2><article class="legalArticle" data-lovdata-URL="LTI/lov/2018-04-20-8/§25" data-name="§25" id="kapittel-6-paragraf-1"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Forskrifter</span></h3><article class="legalP" id="kapittel-6-paragraf-1-ledd-1">Kongen kan gi forskrift om gjennomføring av loven, blant annet om<ul class="defaultList"><li data-li-identifier="1." data-name="1."><article class="listArticle" id="kapittel-6-paragraf-1-ledd-1-punkt-1"><article class="legalP" id="kapittel-6-paragraf-1-ledd-1-punkt-1-ledd-1">lovens anvendelse for Svalbard, Jan Mayen og bilandene Bouvetøya, Peter I Øy og Dronning Maud Land, blant annet om kontroll med reisende og andre særlige regler av hensyn til de stedlige forholdene, jf. § 3,</article></article></li><li data-li-identifier="2." data-name="2."><article class="listArticle" id="kapittel-6-paragraf-1-ledd-1-punkt-2"><article class="legalP" id="kapittel-6-paragraf-1-ledd-1-punkt-2-ledd-1">gjennomføring av forpliktelser etter avtale med nabostat, blant annet om immunitet og privilegier, jf. kapittel 2,</article></article></li><li data-li-identifier="3." data-name="3."><article class="listArticle" id="kapittel-6-paragraf-1-ledd-1-punkt-3"><article class="legalP" id="kapittel-6-paragraf-1-ledd-1-punkt-3-ledd-1">grenseovergangssteder, blant annet om godkjenning, innretting av kontrollen og samarbeid mellom grensekontrollmyndigheten og eier eller driver av grenseovergangssted, jf. § 13,</article></article></li><li data-li-identifier="4." data-name="4."><article class="listArticle" id="kapittel-6-paragraf-1-ledd-1-punkt-4"><article class="legalP" id="kapittel-6-paragraf-1-ledd-1-punkt-4-ledd-1">midlertidig gjeninnføring av grensekontroll på indre Schengen-grense, jf. § 14,</article></article></li><li data-li-identifier="5." data-name="5."><article class="listArticle" id="kapittel-6-paragraf-1-ledd-1-punkt-5"><article class="legalP" id="kapittel-6-paragraf-1-ledd-1-punkt-5-ledd-1">gjennomføring av inn- og utreisekontroll, blant annet for reisende som kommer fra eller reiser til Svalbard eller innretninger og anlegg som nyttes på eller er tilknyttet norsk kontinentalsokkel, jf. § 15,</article></article></li><li data-li-identifier="6." data-name="6."><article class="listArticle" id="kapittel-6-paragraf-1-ledd-1-punkt-6"><article class="legalP" id="kapittel-6-paragraf-1-ledd-1-punkt-6-ledd-1">politiets myndighet til å kreve inn pass og andre reise- eller legitimasjonsdokumenter fra utlending før innreise, samt til å ta kopi av slike dokumenter, jf. § 15,</article></article></li><li data-li-identifier="7." data-name="7."><article class="listArticle" id="kapittel-6-paragraf-1-ledd-1-punkt-7"><article class="legalP" id="kapittel-6-paragraf-1-ledd-1-punkt-7-ledd-1">plikt for transportør av sjøfartøy, luftfartøy eller yrkesmessig landtransport av personer til å kontrollere at de reisende har gyldige reise- eller legitimasjonsdokument og visum, samt plikt til å ta kopi av disse, jf. § 15,</article></article></li><li data-li-identifier="8." data-name="8."><article class="listArticle" id="kapittel-6-paragraf-1-ledd-1-punkt-8"><article class="legalP" id="kapittel-6-paragraf-1-ledd-1-punkt-8-ledd-1">hvilke fartøy og opplysninger som omfattes av § 16 første og annet ledd, og om når og hvordan opplysningene skal oversendes,</article></article></li><li data-li-identifier="9." data-name="9."><article class="listArticle" id="kapittel-6-paragraf-1-ledd-1-punkt-9"><article class="legalP" id="kapittel-6-paragraf-1-ledd-1-punkt-9-ledd-1">sjøfolks landlov og sjøfolks og blindpassasjerers adgang til å gå i land i riket, og om saksbehandling og klageadgang i slike saker, jf. § 17,</article></article></li><li data-li-identifier="10." data-name="10."><article class="listArticle" id="kapittel-6-paragraf-1-ledd-1-punkt-10"><article class="legalP" id="kapittel-6-paragraf-1-ledd-1-punkt-10-ledd-1">behandling av opplysninger, blant annet om innsyn, retting og sletting og om behandling, herunder utveksling, av opplysninger i koordineringssenteret for Eurosur, jf. § 22,</article></article></li><li data-li-identifier="11." data-name="11."><article class="listArticle" id="kapittel-6-paragraf-1-ledd-1-punkt-11"><article class="legalP" id="kapittel-6-paragraf-1-ledd-1-punkt-11-ledd-1">bruk av teknisk overvåkingsutstyr, jf. § 23.</article></article></li></ul></article></article><article class="legalArticle" data-lovdata-URL="LTI/lov/2018-04-20-8/§26" data-name="§26" id="kapittel-6-paragraf-2"><h3 class="legalArticleHeader"><span class="legalArticleValue">§ 26</span>. <span class="legalArticleTitle">Straff</span></h3><article class="legalP" id="kapittel-6-paragraf-2-ledd-1">Med bot eller fengsel inntil seks måneder eller begge deler straffes den som forsettlig eller uaktsomt overtrer bestemmelser, påbud, forbud eller vilkår gitt i eller i medhold av §§ 9 første ledd annet punktum, 10 annet ledd annet punktum, 11, 12, 13, 14 tredje ledd, 16, 17 eller 25 nr. 2 eller nr. 7. Forsøk straffes på samme måte.</article></article><article class="legalArticle" data-lovdata-URL="LTI/lov/2018-04-20-8/§27" data-name="§27" id="kapittel-6-paragraf-3"><h3 class="legalArticleHeader"><span class="legalArticleValue">§ 27</span>. <span class="legalArticleTitle">Ikrafttredelse</span></h3><article class="legalP" id="kapittel-6-paragraf-3-ledd-1">Loven gjelder fra den tid Kongen bestemmer. Kongen kan sette i kraft de enkelte bestemmelsene til forskjellig tid.</article></article><article class="legalArticle" data-lovdata-URL="LTI/lov/2018-04-20-8/§28" data-name="§28" id="kapittel-6-paragraf-4"><h3 class="legalArticleHeader"><span class="legalArticleValue">§ 28</span>. <span class="legalArticleTitle">Oppheving av og endringer i andre lover</span></h3><article class="legalP" id="kapittel-6-paragraf-4-ledd-1">Fra det tidspunkt loven trer i kraft oppheves lov 14. juli 1950 nr. 2 om forskjellige tiltak til gjennomføring av oppmerking og overvåking av riksgrensen.</article><article class="legalP" id="kapittel-6-paragraf-4-ledd-2">Fra det tidspunkt loven trer i kraft gjøres følgende endringer i andre lover:</article> <article class="defaultP" margin-top="true"><strong>1.</strong> I lov 4. august 1995 nr. 53 om politiet gjøres følgende endringer:</article> <article class="defaultP" margin-top="true">§ 20 fjerde ledd første punktum skal lyde:</article><article class="legalP" id="kapittel-6-paragraf-4-ledd-3">Kongen kan bestemme at militært personell fra Forsvaret kan tildeles begrenset politimyndighet ved utøvelse av grenseovervåking på landegrensen mellom Norge og Russland.</article> <article class="defaultP" margin-top="true">§ 27 a annet ledd skal lyde:</article><article class="legalP" id="kapittel-6-paragraf-4-ledd-4">Ved bistand som nevnt i første ledd kan Forsvaret utøve makt innenfor de rammer som følger av § 6. Det samme gjelder når Kystvakten yter bistand etter kystvaktloven § 17 første ledd.</article> <article class="defaultP" margin-top="true"><strong>2.</strong> I lov 13. juni 1997 nr. 42 om Kystvakten gjøres følgende endringer:</article> <article class="defaultP" margin-top="true">§ 3 annet ledd annet punktum skal lyde:</article><article class="legalP" id="kapittel-6-paragraf-4-ledd-5">Kontroll kan likevel ikke skje på land med mindre dette fremstår som åpenbart nødvendig eller kontrollen gjelder overholdelse av grenseloven for personer som har gått eller skal gå ombord i eller i land fra fartøy.</article> <article class="defaultP" margin-top="true">§ 12 første ledd bokstav i til ny bokstav k skal lyde:<ul class="defaultList"><li data-li-identifier="i." data-name="i."><article class="listArticle" id="kapittel-6-paragraf-4-ledd-5-punkt-1"><article class="legalP" id="kapittel-6-paragraf-4-ledd-5-punkt-1-ledd-1">lov 26. juni 1998 nr. 47 om fritids- og småbåter kapittel 3,</article></article></li><li data-li-identifier="j." data-name="j."><article class="listArticle" id="kapittel-6-paragraf-4-ledd-5-punkt-2"><article class="legalP" id="kapittel-6-paragraf-4-ledd-5-punkt-2-ledd-1">lov 24. juni 1994 nr. 39 om sjøfarten kapittel 6 A. Politiets kompetanse etter sjøloven § 145 og regler gitt i medhold av den, gjelder tilsvarende for Kystvakten, og</article></article></li><li data-li-identifier="k." data-name="k."><article class="listArticle" id="kapittel-6-paragraf-4-ledd-5-punkt-3"><article class="legalP" id="kapittel-6-paragraf-4-ledd-5-punkt-3-ledd-1">lov om grensetilsyn og grensekontroll av personer (grenseloven).</article></article></li></ul></article> <article class="defaultP" margin-top="true"><strong>3.</strong> I lov 19. juni 1997 nr. 82 om pass oppheves § 6 a.</article> <article class="defaultP" margin-top="true"><strong>4.</strong> I lov 15. mai 2008 nr. 35 om utlendingers adgang til riket og deres opphold her gjøres følgende endringer:</article> <article class="defaultP" margin-top="true">§ 6 annet ledd skal lyde:</article><article class="legalP" id="kapittel-6-paragraf-4-ledd-6">Kongen kan i forskrift fravike lovens regler for innretninger og anlegg som nevnt i første ledd, samt gi forskrift om kontroll ved reise mellom disse og norsk landterritorium.</article> <article class="defaultP" margin-top="true">§§ 14 og 15 oppheves.</article> <article class="defaultP" margin-top="true">§ 16 skal lyde:</article><article class="futureLegalArticle" data-name="§16" id="kapittel-6-paragraf-4-foreslåttparagraf-1"><span class="futureLegalArticleHeader">§ 16. <span class="legalArticleTitle">Blindpassasjer</span></span><article class="legalP" id="kapittel-6-paragraf-4-foreslåttparagraf-1-ledd-1">En utlending som er blindpassasjer om bord i luft- eller sjøfartøy, må ikke gå i land i riket uten tillatelse fra politiet etter grenseloven § 17. Kongen kan gi nærmere regler i forskrift om vilkårene for at blindpassasjerer skal gis adgang til riket, samt regler om saksbehandlingen og klageadgangen i slike saker.</article></article> <article class="defaultP" margin-top="true">§ 20 første ledd bokstav a og b oppheves. Nåværende bokstav c til g blir bokstav a til e.</article> <article class="defaultP" margin-top="true">§ 20 nytt fjerde ledd skal lyde:</article><article class="legalP" id="kapittel-6-paragraf-4-ledd-7">Regler om plikt for transportør av luft- og sjøfartøy til å gi forhåndsmelding om reisende og mannskap følger av grenseloven § 16.</article> <article class="defaultP" margin-top="true">§ 22 oppheves.</article> <article class="defaultP" margin-top="true">§ 66 første ledd bokstav a skal lyde:<ul class="defaultList"><li data-li-identifier="a)" data-name="a)"><article class="listArticle" id="kapittel-6-paragraf-4-ledd-7-punkt-1"><article class="legalP" id="kapittel-6-paragraf-4-ledd-7-punkt-1-ledd-1">når utlendingen grovt eller gjentatte ganger har overtrådt en eller flere bestemmelser i loven her eller grenseloven, forsettlig eller grovt uaktsomt har gitt vesentlig uriktige eller åpenbart villedende opplysninger i en sak etter loven, eller unndrar seg gjennomføringen av et vedtak som innebærer at vedkommende skal forlate riket,</article></article></li></ul></article> <article class="defaultP" margin-top="true">§ 100 b første ledd første punktum skal lyde:</article><article class="legalP" id="kapittel-6-paragraf-4-ledd-8">I forbindelse med kontroll etter § 21 eller grenseloven § 15, eller i forbindelse med behandlingen av en sak etter utlendingsloven, kan politiet, Utlendingsdirektoratet, Utlendingsnemnda, Utenriksdepartementet, utenriksstasjon eller andre med kontrollmyndighet etter grenseloven innhente biometrisk personinformasjon i form av ansiktsfoto og fingeravtrykk til kontroll av fremlagt oppholdskort eller kontroll av annet kort med registrert biometrisk personinformasjon etter § 100 a annet ledd.</article> <article class="defaultP" margin-top="true">I § 108 annet ledd bokstav a utgår § 14 første og annet ledd og § 16 første ledd fra opplistingen av bestemmelser.</article></article></section></main></body></html>