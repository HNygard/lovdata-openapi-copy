<!DOCTYPE html><html lang="no"><head><title>Forskrift om utenlandske fartøyers anløp til og ferdsel i norsk territorialfarvann</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2018-12-20-2056</dd><dt class="dokid">DokumentID</dt><dd class="dokid">LTI/forskrift/2018-12-20-2056</dd><dt class="ministry">Departement</dt><dd class="ministry"><ul><li>Forsvarsdepartementet</li></ul></dd><dt class="dateInForce">I kraft fra</dt><dd class="dateInForce">2019-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1994-12-23-1130</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2018-06-01-24/§7-5</li><li>lov/2003-06-27-57/§2</li><li>lov/2003-06-27-57/§3</li></ul></dd><dt class="dateOfPublication">Kunngjort</dt><dd class="dateOfPublication">2018-12-20 15:50</dd><dt class="journalNumber">Journalnummer</dt><dd class="journalNumber">2018-1306</dd><dt class="titleShort">Korttittel</dt><dd class="titleShort">Forskrift om utenlandske fartøyers anløp til og ferdsel i norsk territorialfarvann</dd><dt class="title">Tittel</dt><dd class="title">Forskrift om utenlandske fartøyers anløp til og ferdsel i norsk territorialfarvann</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 20. desember 2018 med hjemmel i lov 1. juni 2018 nr. 24 om nasjonal sikkerhet (sikkerhetsloven) § 7-5 og lov 27. juni 2003 nr. 57 om Norges territorialfarvann og tilstøtende sone § 2 og § 3. Fremmet av Forsvarsdepartementet.</dd><dt class="refid">RefID</dt><dd class="refid">forskrift/2018-12-20-2056</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om utenlandske fartøyers anløp til og ferdsel i norsk territorialfarvann<ul class="tocSubUl"><li>Kapittel 1. Innledende bestemmelser<ul class="tocSubUl"><li>§ 1. Hva forskriften gjelder</li><li>§ 2. Definisjoner</li><li>§ 3. Myndigheter</li><li>§ 4. Reaktordrevne fartøyer</li><li>§ 5. Skipsførerens ansvar</li><li>§ 6. Uskyldig gjennomfart i sjøterritoriet</li></ul></li><li>Kapittel 2. Utenlandske fartøyers adgang til og opphold i norsk indre farvann<ul class="tocSubUl"><li>§ 7. Utenlandske fartøyers adgang til norsk indre farvann</li><li>§ 8. Unntak fra kravet til skriftlig tillatelse</li><li>§ 9. Krav til en søknad om tillatelse</li><li>§ 10. Andre fartøyers adgang til anløp uten skriftlig tillatelse</li><li>§ 11. Meldeplikt</li><li>§ 12. Farleder som skal følges og plikt til å rapportere passeringspunkter</li><li>§ 13. Unntak fra rapporteringsplikten i § 12</li></ul></li><li>Kapittel 3. Utenlandske fartøyers opphold i norsk territorialfarvann<ul class="tocSubUl"><li>§ 14. Plikt til å følge norsk lov</li><li>§ 15. Retten til å utføre registreringer og målinger</li><li>§ 16. Forbud mot å lage kart, kartskisser, fotografi og beskrivelser</li><li>§ 17. Krav om nasjonalstatsflagg</li><li>§ 18. Plikt til å la seg visitere</li></ul></li><li>Kapittel 4. Dispensasjon og ikrafttredelse<ul class="tocSubUl"><li>§ 19. Dispensasjon</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2018-12-20-2056" id="dokument"><h1>Forskrift om utenlandske fartøyers anløp til og ferdsel i norsk territorialfarvann</h1><section class="section" data-name="kap1" id="kapittel-1" data-lovdata-URL="LTI/forskrift/2018-12-20-2056/KAPITTEL_1"><h2>Kapittel 1. Innledende bestemmelser</h2><article class="legalArticle" data-lovdata-URL="LTI/forskrift/2018-12-20-2056/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Hva forskriften gjelder</span></h3><article class="legalP" id="kapittel-1-paragraf-1-ledd-1">Forskriften gjelder i norsk territorialfarvann når Norge og den stat hvis flagg fartøyet er berettiget til å føre, er i fred og inntil beredskapstiltak er satt i verk.</article><article class="legalP" id="kapittel-1-paragraf-1-ledd-2">Forskriften gjelder ikke norsk territorialfarvann ved Svalbard, Jan Mayen og biland, med mindre annet følger av lov.</article><article class="legalP" id="kapittel-1-paragraf-1-ledd-3">§ 13, § 15 og § 16 gjelder med de begrensninger som følger av overenskomst med fremmed stat.</article><article class="legalP" id="kapittel-1-paragraf-1-ledd-4">Lystfartøyer større enn 24 meters lengde eller 50 bruttotonn, skal følge påbudte leder og har meldeplikt etter § 17 og kan pålegges rapporteringsplikt etter § 19. Forøvrig er lystfartøyer unntatt fra begrensningene i § 16, § 17, § 18 og § 19.</article></article><article class="legalArticle" data-lovdata-URL="LTI/forskrift/2018-12-20-2056/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-2-ledd-1">I forskriften menes med <i>utenlandsk fartøy:</i> ethvert utenlandsk ikke-militært fartøy, norsk fartøy med utenlandsk fører som ikke anses som utenlands krigsskip og militære luftfartøyer med utstyret (livbåter, landingsbåter, luftfartøyer o.l.) som hører til fartøyene.</article><article class="legalP" id="kapittel-1-paragraf-2-ledd-2">Med <i>grunnlinjene</i> menes rette linjer trukket mellom grunnlinjepunktene.</article><article class="legalP" id="kapittel-1-paragraf-2-ledd-3">Med <i>norsk territorialfarvann</i> menes alt farvann innenfor territorialgrensen.</article><article class="legalP" id="kapittel-1-paragraf-2-ledd-4">Med <i>norsk indre farvann</i> menes alt farvann som ligger innenfor grunnlinjene.</article><article class="legalP" id="kapittel-1-paragraf-2-ledd-5">Med <i>sjøterritoriet</i> menes farvannet mellom grunnlinjene og territorialgrensen.</article></article><article class="legalArticle" data-lovdata-URL="LTI/forskrift/2018-12-20-2056/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Myndigheter</span></h3><article class="legalP" id="kapittel-1-paragraf-3-ledd-1">Med <i>norske myndigheter</i> menes i forskriften Forsvarsdepartementet eller den departementet bemyndiger.</article><article class="legalP" id="kapittel-1-paragraf-3-ledd-2">Alle henvendelser, meldinger, rapporteringer, klareringssøknader m.m. til norske myndigheter skal rettes til Forsvarets Operative Hovedkvarter og skal fremmes på norsk, dansk, svensk eller engelsk.</article></article><article class="legalArticle" data-lovdata-URL="LTI/forskrift/2018-12-20-2056/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Reaktordrevne fartøyer</span></h3><article class="legalP" id="kapittel-1-paragraf-4-ledd-1">Reaktordrevne fartøyer og fartøyer som fører atomsubstans krever konsesjon etter lov 12. mai 1972 nr. 28 om atomenergivirksomhet § 4 og § 5.</article><article class="legalP" id="kapittel-1-paragraf-4-ledd-2">Lystfartøyer med visumpliktig utlending skal forholde seg som angitt i forskrift 15. oktober 2009 nr. 1286 om utlendingers adgang til riket og deres opphold her.</article></article><article class="legalArticle" data-lovdata-URL="LTI/forskrift/2018-12-20-2056/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Skipsførerens ansvar</span></h3><article class="legalP" id="kapittel-1-paragraf-5-ledd-1">Førere av utenlandske fartøyer skal kjenne forskriftens innhold før de anløper norsk territorialfarvann.</article></article><article class="legalArticle" data-lovdata-URL="LTI/forskrift/2018-12-20-2056/§6" data-name="§6" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Uskyldig gjennomfart i sjøterritoriet</span></h3><article class="legalP" id="kapittel-1-paragraf-6-ledd-1">Utenlandske fartøyer har adgang til uskyldig gjennomfart i norsk sjøterritorium. Med uskyldig gjennomfart menes navigasjon gjennom sjøterritoriet i transitt eller på vei til eller fra norsk indre farvann eller havn.</article><article class="legalP" id="kapittel-1-paragraf-6-ledd-2">Det er bare tillatt å stanse eller ankre i sjøterritoriet under gjennomfarten hvis dette er et ledd i normal seilas eller er nødvendig på grunn av force majeure eller havsnød eller for å yte assistanse til personer, skip eller luftfartøy som er i fare eller nød. Blir det nødvendig å stanse eller ankre, skal fartøyet uten unødig opphold melde fra til norske myndigheter.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2018-12-20-2056/KAPITTEL_2"><h2>Kapittel 2. Utenlandske fartøyers adgang til og opphold i norsk indre farvann</h2><article class="legalArticle" data-lovdata-URL="LTI/forskrift/2018-12-20-2056/§7" data-name="§7" id="kapittel-2-paragraf-1"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Utenlandske fartøyers adgang til norsk indre farvann</span></h3><article class="legalP" id="kapittel-2-paragraf-1-ledd-1">Følgende utenlandske fartøyer har bare adgang til norsk indre farvann etter skriftlig tillatelse gitt på forhånd av norske myndigheter:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-1-ledd-1-punkt-1"><article class="legalP" id="kapittel-2-paragraf-1-ledd-1-punkt-1-ledd-1">forskningsfartøyer</article></article></li><li data-li-identifier="b)" data-name="b)"><article class="listArticle" id="kapittel-2-paragraf-1-ledd-1-punkt-2"><article class="legalP" id="kapittel-2-paragraf-1-ledd-1-punkt-2-ledd-1">seismikkfartøyer og andre fartøyer med utstyr som benyttes til oppmåling og kartlegging av havbunnen</article></article></li><li data-li-identifier="c)" data-name="c)"><article class="listArticle" id="kapittel-2-paragraf-1-ledd-1-punkt-3"><article class="legalP" id="kapittel-2-paragraf-1-ledd-1-punkt-3-ledd-1">fabrikkfartøyer, verkstedsfartøyer og ekspedisjonsfartøyer</article></article></li><li data-li-identifier="d)" data-name="d)"><article class="listArticle" id="kapittel-2-paragraf-1-ledd-1-punkt-4"><article class="legalP" id="kapittel-2-paragraf-1-ledd-1-punkt-4-ledd-1">spesialfartøyer, flytende og flyttbare oljeplattformer, slepebåter, mudderprammer, isbrytere og flytekraner, med mindre anløpet er et nødvendig ledd i forpliktende avtale med norsk firma i forbindelse med oppdrag i norsk havn</article></article></li><li data-li-identifier="e)" data-name="e)"><article class="listArticle" id="kapittel-2-paragraf-1-ledd-1-punkt-5"><article class="legalP" id="kapittel-2-paragraf-1-ledd-1-punkt-5-ledd-1">sivile statsfartøyer og hjelpe- og støttefartøyer til marineenheter</article></article></li><li data-li-identifier="f)" data-name="f)"><article class="listArticle" id="kapittel-2-paragraf-1-ledd-1-punkt-6"><article class="legalP" id="kapittel-2-paragraf-1-ledd-1-punkt-6-ledd-1">fartøyer som krever tillatelse etter lov 12. mai 1972 nr. 28 om atomenergivirksomhet § 4 og § 5</article></article></li><li data-li-identifier="g)" data-name="g)"><article class="listArticle" id="kapittel-2-paragraf-1-ledd-1-punkt-7"><article class="legalP" id="kapittel-2-paragraf-1-ledd-1-punkt-7-ledd-1">fartøy som medbringer luftfartøy.</article></article></li></ul><p class="leddfortsettelse">I tvilstilfelle avgjør norske myndigheter hvilke utenlandske fartøy som er omfattet.</p></article></article><article class="legalArticle" data-lovdata-URL="LTI/forskrift/2018-12-20-2056/§8" data-name="§8" id="kapittel-2-paragraf-2"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Unntak fra kravet til skriftlig tillatelse</span></h3><article class="legalP" id="kapittel-2-paragraf-2-ledd-1">Fartøyer som angitt i § 7 første ledd bokstav b, c, d og g kan gis adgang til norsk indre farvann uten forutgående skriftlig søknad for reparasjon eller opplag i norsk havn, under forutsetning av at det foreligger en forpliktende avtale med et norsk firma. Fristene i § 9 kan i så fall fravikes. Melding om slikt anløp skal gis snarest mulig til norske myndigheter.</article><article class="legalP" id="kapittel-2-paragraf-2-ledd-2">Utenlandske fartøyer som må søke nødhavn av grunner som nevnt i § 6 andre ledd, har adgang til norsk indre farvann uten skriftlig forhåndstillatelse.</article></article><article class="legalArticle" data-lovdata-URL="LTI/forskrift/2018-12-20-2056/§9" data-name="§9" id="kapittel-2-paragraf-3"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Krav til en søknad om tillatelse</span></h3><article class="legalP" id="kapittel-2-paragraf-3-ledd-1">En skriftlig søknad om tillatelse for fartøyer regulert i § 7 første ledd bokstav a, b, c, d, e og g skal være mottatt av norske myndigheter senest 7 dager før fartøyet ventes å anløpe. En søknad for fartøyer regulert i § 7 første ledd bokstav f skal være mottatt av norske myndigheter senest 14 dager før fartøyet ventes å anløpe. Enhver søknad skal inneholde opplysningene angitt i § 11 og eventuelle andre opplysninger som antas å være av betydning for det planlagte anløpet.</article><article class="legalP" id="kapittel-2-paragraf-3-ledd-2">Norske myndigheter kan uavhengig av første ledd kreve fra utenlandske fartøyer de opplysningene som må antas å være av betydning for det planlagte anløpet. Opplysninger om fangst som er om bord, og fangstaktivitet som fartøyet har utøvd innenfor norsk fiskerijurisdiksjon, dersom fartøyet skal levere fangst i Norge omfattes.</article></article><article class="legalArticle" data-lovdata-URL="LTI/forskrift/2018-12-20-2056/§10" data-name="§10" id="kapittel-2-paragraf-4"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Andre fartøyers adgang til anløp uten skriftlig tillatelse</span></h3><article class="legalP" id="kapittel-2-paragraf-4-ledd-1">Andre utenlandske fartøyer enn de som er regulert i § 7, kan anløpe norsk indre farvann uten tillatelse når<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-4-ledd-1-punkt-1"><article class="legalP" id="kapittel-2-paragraf-4-ledd-1-punkt-1-ledd-1">seilasen gjelder til og fra norske havner i forbindelse med lasting, lossing, proviantering, bunkring, utføring av nødvendige reparasjoner eller gjennomføring av forpliktende avtaler med norske interesser begrenset til nødvendig liggetid ut fra formålet med anløpe.</article></article></li><li data-li-identifier="b)" data-name="b)"><article class="listArticle" id="kapittel-2-paragraf-4-ledd-1-punkt-2"><article class="legalP" id="kapittel-2-paragraf-4-ledd-1-punkt-2-ledd-1">seilas gjelder transitt i fastsatte seilleder når seilasen er nødvendig ut fra fartøyets oppdrag</article></article></li><li data-li-identifier="c)" data-name="c)"><article class="listArticle" id="kapittel-2-paragraf-4-ledd-1-punkt-3"><article class="legalP" id="kapittel-2-paragraf-4-ledd-1-punkt-3-ledd-1">fartøyet søker nødhavn.</article></article></li></ul></article><article class="legalP" id="kapittel-2-paragraf-4-ledd-2">Det er bare tillatt å stanse eller ankre under seilasen i indre farvann hvis dette er et ledd i normal navigasjon eller er nødvendig på grunn av force majeure eller havsnød eller for å yte assistanse til personer, skip eller luftfartøy som er i fare eller nød. Blir det nødvendig å stanse eller ankre, skal fartøyet uten unødig opphold melde fra til norske myndigheter.</article><article class="legalP" id="kapittel-2-paragraf-4-ledd-3">Foreligger det særlige grunner, kan slike fartøyer likevel nektes adgang til norsk indre farvann.</article></article><article class="legalArticle" data-lovdata-URL="LTI/forskrift/2018-12-20-2056/§11" data-name="§11" id="kapittel-2-paragraf-5"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Meldeplikt</span></h3><article class="legalP" id="kapittel-2-paragraf-5-ledd-1">Førere av alle utenlandske fartøyer med lengde større enn 24 meter eller tonnasje større enn 50 bruttotonn som skal anløpe norsk indre farvann, har meldeplikt og skal senest 24 timer før de ankommer norsk indre farvann sende melding til norske myndigheter. Meldingen kan være skriftlig eller muntlig, og skal inneholde<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-5-ledd-1-punkt-1"><article class="legalP" id="kapittel-2-paragraf-5-ledd-1-punkt-1-ledd-1">fartøyets eventuelle IMO-identifiseringsnummer</article></article></li><li data-li-identifier="b)" data-name="b)"><article class="listArticle" id="kapittel-2-paragraf-5-ledd-1-punkt-2"><article class="legalP" id="kapittel-2-paragraf-5-ledd-1-punkt-2-ledd-1">fartøyets nasjonalitet, navn, internasjonale radiokallesignal (kjenningsbokstaver) og eventuelle mobil- og satellittelefonnumre</article></article></li><li data-li-identifier="c)" data-name="c)"><article class="listArticle" id="kapittel-2-paragraf-5-ledd-1-punkt-3"><article class="legalP" id="kapittel-2-paragraf-5-ledd-1-punkt-3-ledd-1">fartøyets type, last, dypgående og størrelse oppgitt i bruttotonn</article></article></li><li data-li-identifier="d)" data-name="d)"><article class="listArticle" id="kapittel-2-paragraf-5-ledd-1-punkt-4"><article class="legalP" id="kapittel-2-paragraf-5-ledd-1-punkt-4-ledd-1">hensikten med anløpet, også opplysninger om anløpet som angitt i § 8</article></article></li><li data-li-identifier="e)" data-name="e)"><article class="listArticle" id="kapittel-2-paragraf-5-ledd-1-punkt-5"><article class="legalP" id="kapittel-2-paragraf-5-ledd-1-punkt-5-ledd-1">posisjonen i bredde- og lengdegrader der fartøyet planlegger å krysse norsk grunnlinje når det ankommer og forlater farvannet</article></article></li><li data-li-identifier="f)" data-name="f)"><article class="listArticle" id="kapittel-2-paragraf-5-ledd-1-punkt-6"><article class="legalP" id="kapittel-2-paragraf-5-ledd-1-punkt-6-ledd-1">opplysninger om hvilke havner som ønskes anløpt, med angivelse av ankomsts- og avgangstidspunkt</article></article></li><li data-li-identifier="g)" data-name="g)"><article class="listArticle" id="kapittel-2-paragraf-5-ledd-1-punkt-7"><article class="legalP" id="kapittel-2-paragraf-5-ledd-1-punkt-7-ledd-1">norsk kontaktpunkt i form av agent, operatør, reder eller lignende.</article></article></li></ul><p class="leddfortsettelse">Blir det endringer i den innmeldte seilingsplanen, skal norske myndigheter straks underrettes om det.</p></article><article class="legalP" id="kapittel-2-paragraf-5-ledd-2">Har person- og bilferger som skal gå i regelmessig fart til og fra norske havner, sendt norske myndigheter en godkjent ruteplan senest 14 dager før trafikken iverksettes, er de unntatt fra meldeplikten. Opphør den regelmessige person- og biltransporten eller det gjøres større endringer i ruteplanen, skal norske myndigheter underrettes.</article><article class="legalP" id="kapittel-2-paragraf-5-ledd-3">Fartøyer som krever tillatelse etter § 7 har meldeplikt etter første ledd uansett størrelse eller lengde.</article></article><article class="legalArticle" data-lovdata-URL="LTI/forskrift/2018-12-20-2056/§12" data-name="§12" id="kapittel-2-paragraf-6"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Farleder som skal følges og plikt til å rapportere passeringspunkter</span></h3><article class="legalP" id="kapittel-2-paragraf-6-ledd-1">Ved ferdsel i norsk indre farvann skal utenlandske fartøyer bare bruke farledene som Forsvarsdepartementet har fastsatt.</article><article class="legalP" id="kapittel-2-paragraf-6-ledd-2">Ved inn- og utpassering av indre farvann, og ved ledens passeringspunkter som Forsvarsdepartementet også har fastsatt, skal utenlandske fartøyer rapportere til norske myndigheter. Rapporteringen skal inneholde fartøyets navn, kallesignal, bestemmelsessted og antatt tidspunktet for passering av neste rapporteringspunkt eller ankomst til neste havn.</article></article><article class="legalArticle" data-lovdata-URL="LTI/forskrift/2018-12-20-2056/§13" data-name="§13" id="kapittel-2-paragraf-7"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Unntak fra rapporteringsplikten i § 12</span></h3><article class="legalP" id="kapittel-2-paragraf-7-ledd-1">Kravene i § 12 gjelder ikke utenlandske fartøyer som må anløpe norsk indre farvann på grunn av force majeure eller havsnød eller for å yte assistanse til personer, skip eller luftfartøy som er i fare.</article><article class="legalP" id="kapittel-2-paragraf-7-ledd-2">Fartøyer som anløper norsk indre farvann i samsvar med første ledd, skal straks og på hurtigste måte kontakte norske myndigheter for å motta nærmere anvisninger om ankring og videre seilas.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2018-12-20-2056/KAPITTEL_3"><h2>Kapittel 3. Utenlandske fartøyers opphold i norsk territorialfarvann</h2><article class="legalArticle" data-lovdata-URL="LTI/forskrift/2018-12-20-2056/§14" data-name="§14" id="kapittel-3-paragraf-1"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Plikt til å følge norsk lov</span></h3><article class="legalP" id="kapittel-3-paragraf-1-ledd-1">Føreren og besetningen ellers på et utenlandsk fartøy skal følge norsk lovgivning under opphold i norsk territorialfarvann, blant annet reglene for bruk av kommunikasjonsutstyr og miljø-, sunnhets-, toll-, los-, trafikk-, havne-, utlendings- og ordensregler.</article></article><article class="legalArticle" data-lovdata-URL="LTI/forskrift/2018-12-20-2056/§15" data-name="§15" id="kapittel-3-paragraf-2"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Retten til å utføre registreringer og målinger</span></h3><article class="legalP" id="kapittel-3-paragraf-2-ledd-1">Utenlandske fartøyer i norsk territorialfarvann kan bare utføre registreringer og målinger som er nødvendig for sikker navigering. Andre registreringer eller målinger, krever tillatelse.</article></article><article class="legalArticle" data-lovdata-URL="LTI/forskrift/2018-12-20-2056/§16" data-name="§16" id="kapittel-3-paragraf-3"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Forbud mot å lage kart, kartskisser, fotografi og beskrivelser</span></h3><article class="legalP" id="kapittel-3-paragraf-3-ledd-1">Det er forbudt for alle om bord på utenlandske fartøyer å oppta<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-3-ledd-1-punkt-1"><article class="legalP" id="kapittel-3-paragraf-3-ledd-1-punkt-1-ledd-1">kart eller kartskisse over norske havner, farvann, flyplasser eller sjøflyhavner</article></article></li><li data-li-identifier="b)" data-name="b)"><article class="listArticle" id="kapittel-3-paragraf-3-ledd-1-punkt-2"><article class="legalP" id="kapittel-3-paragraf-3-ledd-1-punkt-2-ledd-1">kart, kartskisse, fotografi eller beskrivelse av norske militære anlegg og oppsetninger.</article></article></li></ul></article></article><article class="legalArticle" data-lovdata-URL="LTI/forskrift/2018-12-20-2056/§17" data-name="§17" id="kapittel-3-paragraf-4"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Krav om nasjonalstatsflagg</span></h3><article class="legalP" id="kapittel-3-paragraf-4-ledd-1">Utenlandske fartøyer skal ha nasjonalflagget heist hele døgnet under seilas i norsk territorialfarvann. Ligger fartøyet oppankret eller fortøyd, skal flagget være heist om dagen.</article></article><article class="legalArticle" data-lovdata-URL="LTI/forskrift/2018-12-20-2056/§18" data-name="§18" id="kapittel-3-paragraf-5"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Plikt til å la seg visitere</span></h3><article class="legalP" id="kapittel-3-paragraf-5-ledd-1">Befal på norsk krigsskip eller bevoktningsfartøy og annet befal i Forsvaret kan visitere ethvert fremmed fartøy, dets papirer, last, utstyr og personer om bord. Føreren av det visiterte fartøyet skal yte den assistansen som er aktuell for å lette visiteringen. Fartøyets kommunikasjonsutstyr skal være tilgjengelig uten vederlag. På oppfordring skal føreren gi opplysninger av interesse for norske myndigheter.</article><article class="legalP" id="kapittel-3-paragraf-5-ledd-2">Føreren skal følge de anvisningene som blir gitt for den videre seilasen.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2018-12-20-2056/KAPITTEL_4"><h2>Kapittel 4. Dispensasjon og ikrafttredelse</h2><article class="legalArticle" data-lovdata-URL="LTI/forskrift/2018-12-20-2056/§19" data-name="§19" id="kapittel-4-paragraf-1"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Dispensasjon</span></h3><article class="legalP" id="kapittel-4-paragraf-1-ledd-1">Forsvarsdepartementet eller den departementet bemyndiger kan dispensere fra kravene og forbudene i forskriften.</article><article class="legalP" id="kapittel-4-paragraf-1-ledd-2">§ 20. <i>Ikrafttredelse</i></article><article class="legalP" id="kapittel-4-paragraf-1-ledd-3">Forskriften trer i kraft 1. januar 2019. Samtidig oppheves forskrift 23. desember 1994 nr. 1130 om fremmede ikke-militære fartøyers anløp av og ferdsel i norsk territorialfarvann under fredsforhold.</article></article></section></main></body></html>