<!DOCTYPE html><html lang="no"><head><title>Forskrift om militære forbudsområder</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2018-12-20-2057</dd><dt class="dokid">DokumentID</dt><dd class="dokid">LTI/forskrift/2018-12-20-2057</dd><dt class="ministry">Departement</dt><dd class="ministry"><ul><li>Forsvarsdepartementet</li></ul></dd><dt class="dateInForce">I kraft fra</dt><dd class="dateInForce">2019-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1914-11-06-3576</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2018-06-01-24/§7-5</li></ul></dd><dt class="dateOfPublication">Kunngjort</dt><dd class="dateOfPublication">2018-12-20 15:50</dd><dt class="journalNumber">Journalnummer</dt><dd class="journalNumber">2018-1307</dd><dt class="titleShort">Korttittel</dt><dd class="titleShort">Forskrift om militære forbudsområder</dd><dt class="title">Tittel</dt><dd class="title">Forskrift om militære forbudsområder</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 20. desember 2018 med hjemmel i lov 1. juni 2018 nr. 24 om nasjonal sikkerhet (sikkerhetsloven) § 7-5. Fremmet av Forsvarsdepartementet.</dd><dt class="refid">RefID</dt><dd class="refid">forskrift/2018-12-20-2057</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om militære forbudsområder<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li><li>§ 5.</li><li>§ 6.</li></ul></li></ul></dd></dl></header><main class="documentBody" data-lovdata-URL="LTI/forskrift/2018-12-20-2057" id="dokument"><h1>Forskrift om militære forbudsområder</h1><article class="legalArticle" data-lovdata-URL="LTI/forskrift/2018-12-20-2057/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>.</h2><article class="legalP" id="paragraf-1-ledd-1">Adgang til landets festningsverk, krigsskip, befestninger eller marinestasjoner, signalstasjoner eller bygninger og anlegg, hvor gjenstander av interesse for rikets forsvar fremstilles, settes i stand eller oppbevares, krever tillatelse.</article><article class="legalP" id="paragraf-1-ledd-2">Når det anses nødvendig, kan den øverste tilstedeværende militære myndigheten, etter samtykke fra den kommanderende generalen eller admiralen gi allmennheten tilgang til anlegget.</article></article><article class="legalArticle" data-lovdata-URL="LTI/forskrift/2018-12-20-2057/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>.</h2><article class="legalP" id="paragraf-2-ledd-1">Den kommanderende generalen eller admiralen kan fastsette forbud mot alminnelig ferdsel i områder der det anses nødvendig av hensyn til landets forsvar. Slike forbud skal gjøres alminnelig kjent ved skilt, oppslag, kunngjøring i aviser, på nettsider o.l.</article></article><article class="legalArticle" data-lovdata-URL="LTI/forskrift/2018-12-20-2057/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>.</h2><article class="legalP" id="paragraf-3-ledd-1">Den kommanderende generalen, admiralen eller annen øverste tilstedeværende militære myndighet kan forby uvedkommende å overvære militære øvelser eller forsøk eller å oppholde seg ved eller følge Forsvarets avdelinger eller fartøy.</article></article><article class="legalArticle" data-lovdata-URL="LTI/forskrift/2018-12-20-2057/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>.</h2><article class="legalP" id="paragraf-4-ledd-1">Utlendinger har ikke adgang til ekserserplasser og militære skytefelt uten tillatelse fra den høyeste militære på stedet.</article><article class="legalP" id="paragraf-4-ledd-2">Når det anses nødvendig, kan den høyeste militære på stedet også forby andre adgang til øvings- og operasjonsområder.</article></article><article class="legalArticle" data-lovdata-URL="LTI/forskrift/2018-12-20-2057/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>.</h2><article class="legalP" id="paragraf-5-ledd-1">Hvis norske borgere kan ha tilgang til et område som er regulert i § 1 og § 2, uten at det skader Forsvarets interesser, og vesentlige samfunnsinteresser gjør det ønskelig, kan den øverste tilstedeværende militære myndigheten gi dem slik tilgang.</article><article class="legalP" id="paragraf-5-ledd-2">Den som har gitt tillatelsen, skal informere nærmeste overordnede.</article><article class="legalP" id="paragraf-5-ledd-3">Den kommanderende generalen eller admiralen skal underrette Forsvarsdepartementet om tillatelser som er gitt etter første ledd.</article></article><article class="legalArticle" data-lovdata-URL="LTI/forskrift/2018-12-20-2057/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>.</h2><article class="legalP" id="paragraf-6-ledd-1">Forskriften trer i kraft 1. januar 2019. Samtidig oppheves forskrift 6. november 1914 nr. 3576 om forbud for uvedkommende mot adgang til visse områder mv. på grunn av forsvarshensyn.</article></article></main></body></html>