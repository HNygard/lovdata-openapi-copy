<!DOCTYPE html><html lang="no"><head><title>Forskrift om forbud mot bruk av mineralolje til oppvarming av bygninger</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2018-06-28-1060</dd><dt class="dokid">DokumentID</dt><dd class="dokid">LTI/forskrift/2018-06-28-1060</dd><dt class="ministry">Departement</dt><dd class="ministry"><ul><li>Klima- og miljødepartementet</li><li>Olje- og energidepartementet</li></ul></dd><dt class="dateInForce">I kraft fra</dt><dd class="dateInForce">2018-06-28, 2020-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1981-03-13-6/§9</li><li>lov/1981-03-13-6/§49</li><li>lov/1981-03-13-6/§52a</li><li>lov/1981-03-13-6/§81</li><li>lov/1981-03-13-6/§85</li><li>forskrift/1983-07-08-1245</li><li>forskrift/1986-05-16-1094</li><li>lov/1990-06-29-50/§10-6</li></ul></dd><dt class="dateOfPublication">Kunngjort</dt><dd class="dateOfPublication">2018-06-29 11:00</dd><dt class="journalNumber">Journalnummer</dt><dd class="journalNumber">2018-0669</dd><dt class="titleShort">Korttittel</dt><dd class="titleShort">Forskrift om forbud mot bruk av mineralolje til oppvarming av bygninger</dd><dt class="title">Tittel</dt><dd class="title">Forskrift om forbud mot bruk av mineralolje til oppvarming av bygninger</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Klima- og miljødepartementet og Olje- og energidepartementet 28. juni 2018 med hjemmel i lov 13. mars 1981 nr. 6 om vern mot forurensninger og om avfall (forurensningsloven) § 9, § 49, § 52a, § 81 og § 85, jf. delegeringsvedtak 8. juli 1983 nr. 1245, delegeringsvedtak 16. mai 1986 nr. 1094 og lov 29. juni 1990 nr. 50 om produksjon, omforming, overføring, omsetning, fordeling og bruk av energi m.m. (energiloven) § 10-6.</dd><dt class="refid">RefID</dt><dd class="refid">forskrift/2018-06-28-1060</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om forbud mot bruk av mineralolje til oppvarming av bygninger<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li><li>§ 4. Forbud mot å bruke mineralolje til oppvarming av bygninger</li><li>§ 5. Meldeplikt for nettselskap</li><li>§ 6. Unntak av hensyn til forsyningssikkerhet</li><li>§ 7. Unntak ved driftsforstyrrelser og ved utfall av annen varmekilde</li><li>§ 8. Ansvar for eier og bruker av fyringsanlegg</li><li>§ 9. Tilsyn</li><li>§ 10. Opplysningsplikt for enhver som omsetter mineralolje til sluttbruker</li><li>§ 11. Gebyr</li><li>§ 12. Unntak</li><li>§ 13. Klage</li><li>§ 14. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2018-06-28-1060" id="dokument"><h1>Forskrift om forbud mot bruk av mineralolje til oppvarming av bygninger</h1><article class="legalArticle" data-lovdata-URL="LTI/forskrift/2018-06-28-1060/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med denne forskriften er å redusere utslipp av klimagasser fra oppvarming av bygninger, samtidig som hensynet til forsyningssikkerheten ivaretas.</article></article><article class="legalArticle" data-lovdata-URL="LTI/forskrift/2018-06-28-1060/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Denne forskriften gjelder for bruk av mineralolje til oppvarming av bygninger.</article><article class="legalP" id="paragraf-2-ledd-2">Bruk av mineralolje til oppvarming av følgende bygninger er unntatt fra forskriften:<ul class="defaultList"><li data-li-identifier="a)" data-name="a)"><article class="listArticle" id="paragraf-2-ledd-2-punkt-1"><article class="legalP" id="paragraf-2-ledd-2-punkt-1-ledd-1">fritidsboliger, fyrstasjoner og bygninger til seterdrift som ikke er tilkoblet strømnettet.</article></article></li><li data-li-identifier="b)" data-name="b)"><article class="listArticle" id="paragraf-2-ledd-2-punkt-2"><article class="legalP" id="paragraf-2-ledd-2-punkt-2-ledd-1">bygninger hvor hovedformålet med forbrenningsanlegget er å levere energi til fremstilling eller bearbeidelse av materialer, stoffer eller produkter.</article></article></li><li data-li-identifier="c)" data-name="c)"><article class="listArticle" id="paragraf-2-ledd-2-punkt-3"><article class="legalP" id="paragraf-2-ledd-2-punkt-3-ledd-1">driftsbygninger i landbruket frem til 1. januar 2025.</article></article></li><li data-li-identifier="d)" data-name="d)"><article class="listArticle" id="paragraf-2-ledd-2-punkt-4"><article class="legalP" id="paragraf-2-ledd-2-punkt-4-ledd-1">sykehusbygninger med døgnkontinuerlig pasientbehandling frem til 1. januar 2025.</article></article></li></ul></article><article class="legalP" id="paragraf-2-ledd-3">Unntatt fra bestemmelsene i denne forskriften er også bruk av mineralolje i fjernvarmeanlegg med nominell termisk effekt fra og med 1 MW.</article></article><article class="legalArticle" data-lovdata-URL="LTI/forskrift/2018-06-28-1060/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><article class="legalP" id="paragraf-3-ledd-1">I denne forskriften menes med<ul class="defaultList"><li data-li-identifier="a)" data-name="a)"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1"><i>Mineralolje:</i> lett og tung fyringsolje, fyringsparafin og andre brensler av mineralsk opprinnelse som er flytende ved standard trykk og temperatur.</article></article></li><li data-li-identifier="b)" data-name="b)"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1"><i>Oppvarming:</i> oppvarming av rom, ventilasjonsluft og tappevann.</article></article></li><li data-li-identifier="c)" data-name="c)"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1"><i>Bygning:</i> konstruksjon med tak, vegger og tekniske installasjoner. Som bygning regnes også brakker og andre midlertidige bygninger.</article></article></li><li data-li-identifier="d)" data-name="d)"><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1"><i>Driftsbygning i landbruket:</i> Bygning som er et nødvendig ledd i driften eller som er et driftsmiddel i forbindelse med landbruksdrift.</article></article></li><li data-li-identifier="e)" data-name="e)"><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1"><i>Fjernvarmeanlegg:</i> betegnelse på teknisk utrustning og tilhørende bygningstekniske konstruksjoner for produksjon, overføring og fordeling av varmtvann eller annen varmebærer til eksterne forbrukere, jf. lov om produksjon, omforming, overføring, omsetning, fordeling og bruk av energi m.m. § 1-3 annet ledd.</article></article></li></ul></article></article><article class="legalArticle" data-lovdata-URL="LTI/forskrift/2018-06-28-1060/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Forbud mot å bruke mineralolje til oppvarming av bygninger</span></h2><article class="legalP" id="paragraf-4-ledd-1">Det er forbudt å bruke mineralolje til oppvarming av bygninger, med mindre Norges vassdrags- og energidirektorat har fattet vedtak i medhold av § 6. Dette gjelder også i fjernvarmeanlegg med under 1 MW installert termisk effekt, hvis anlegget leverer varme til oppvarming av bygninger.</article></article><article class="legalArticle" data-lovdata-URL="LTI/forskrift/2018-06-28-1060/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Meldeplikt for nettselskap</span></h2><article class="legalP" id="paragraf-5-ledd-1">Nettselskap som har tilknytnings- eller leveringsplikt etter energiloven kapittel 3 skal uten ugrunnet opphold melde fra til Norges vassdrags- og energidirektorat dersom utfasing av mineralolje til oppvarming antas å få betydning for forsyningssikkerheten i kraftsystemet, og hvor tiltak for å bedre forsyningssikkerheten ikke er mulig å gjennomføre innen forbudet trer i kraft. Kopi av meldingen skal sendes berørte kommuner.</article></article><article class="legalArticle" data-lovdata-URL="LTI/forskrift/2018-06-28-1060/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Unntak av hensyn til forsyningssikkerhet</span></h2><article class="legalP" id="paragraf-6-ledd-1">Norges vassdrags- og energidirektorat kan ved forskrift eller enkeltvedtak bestemme at forbudet i § 4 ikke får anvendelse i et avgrenset geografisk område og innenfor en tidsavgrenset periode, dersom hensynet til forsyningssikkerheten i kraftsystemet tilsier det. Slikt vedtak skal fattes før 1. januar 2020. Dersom særlige hensyn tilsier det, kan det også fattes slikt vedtak etter dette tidspunktet.</article><article class="legalP" id="paragraf-6-ledd-2">Når det er fattet vedtak etter første ledd skal Norges vassdrags- og energidirektorat også orientere berørte kommuner.</article></article><article class="legalArticle" data-lovdata-URL="LTI/forskrift/2018-06-28-1060/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Unntak ved driftsforstyrrelser og ved utfall av annen varmekilde</span></h2><article class="legalP" id="paragraf-7-ledd-1">Forbudet i § 4 er ikke til hinder for at mineralolje brukes til oppvarming ved driftsforstyrrelser i kraftsystemet inntil normal drift i kraftsystemet er gjenopprettet.</article><article class="legalP" id="paragraf-7-ledd-2">Med driftsforstyrrelser forstås her utløsning, påtvunget eller utilsiktet utkobling, eller mislykket innkobling som følge av feil i kraftsystemet, slik dette forstås i forskrift 30. november 2004 nr. 1557 om leveringskvalitet i kraftsystemet.</article><article class="legalP" id="paragraf-7-ledd-3">Hvis det foreligger feil eller skade som gjør at øvrige oppvarmingskilder i bygningen eller i fjernvarmeanlegget ikke kan brukes, er forbudet i § 4 ikke til hinder for at mineralolje kan brukes til oppvarming. Bruk av mineralolje til oppvarming skal da begrenses til den tiden det tar å utbedre slik feil eller skade uten ugrunnet opphold.</article></article><article class="legalArticle" data-lovdata-URL="LTI/forskrift/2018-06-28-1060/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ansvar for eier og bruker av fyringsanlegg</span></h2><article class="legalP" id="paragraf-8-ledd-1">Eier og bruker av fyringsanlegg skal sørge for at bestemmelsene i denne forskriften overholdes.</article></article><article class="legalArticle" data-lovdata-URL="LTI/forskrift/2018-06-28-1060/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Tilsyn</span></h2><article class="legalP" id="paragraf-9-ledd-1">Norges vassdrags- og energidirektorat fører tilsyn med § 5, § 7 første og annet ledd, samt vedtak fattet i medhold av § 6. Kommunen eller den Klima- og miljødepartementet bemyndiger fører tilsyn med øvrige bestemmelser i denne forskriften.</article></article><article class="legalArticle" data-lovdata-URL="LTI/forskrift/2018-06-28-1060/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Opplysningsplikt for enhver som omsetter mineralolje til sluttbruker</span></h2><article class="legalP" id="paragraf-10-ledd-1">Kommunen kan i medhold av forurensningsloven § 49 pålegge enhver som omsetter mineralolje til sluttbruker å fremlegge oversikt over kunder og omsatt volum.</article><article class="legalP" id="paragraf-10-ledd-2">Opplysningsplikten gjelder tilsvarende overfor Norges vassdrags- og energidirektorat, jf. energiloven § 10-1 tredje ledd.</article></article><article class="legalArticle" data-lovdata-URL="LTI/forskrift/2018-06-28-1060/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Gebyr</span></h2><article class="legalP" id="paragraf-11-ledd-1">Kommunen kan fastsette forskrift om gebyr for kontrolltiltak som gjennomføres for å sikre at bestemmelsene i denne forskriften blir fulgt. Gebyrene skal samlet ikke overstige kommunens kostnader. Gebyret er tvangsgrunnlag for utlegg.</article></article><article class="legalArticle" data-lovdata-URL="LTI/forskrift/2018-06-28-1060/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Unntak</span></h2><article class="legalP" id="paragraf-12-ledd-1">Kommunen kan i enkelttilfeller gjøre unntak fra forbudet i § 4 dersom særlige grunner foreligger.</article></article><article class="legalArticle" data-lovdata-URL="LTI/forskrift/2018-06-28-1060/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Klage</span></h2><article class="legalP" id="paragraf-13-ledd-1">Vedtak truffet av kommunen kan påklages til fylkesmannen. Vedtak truffet av Norges vassdrags- og energidirektorat kan påklages til Olje- og energidepartementet.</article></article><article class="legalArticle" data-lovdata-URL="LTI/forskrift/2018-06-28-1060/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Ikrafttredelse</span></h2><article class="legalP" id="paragraf-14-ledd-1">Forskriften trer i kraft straks, med unntak av § 4 som trer i kraft 1. januar 2020.</article></article></main></body></html>