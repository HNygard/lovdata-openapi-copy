<!DOCTYPE html><html lang="no"><head><title>Forskrift om endring i forskrift om begrensning av forurensning (forurensningsforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2018-01-15-55</dd><dt class="dokid">DokumentID</dt><dd class="dokid">LTI/forskrift/2018-01-15-55</dd><dt class="ministry">Departement</dt><dd class="ministry"><ul><li>Klima- og miljødepartementet</li></ul></dd><dt class="dateInForce">I kraft fra</dt><dd class="dateInForce">2018-01-15</dd><dt class="changesToDocuments">Endrer</dt><dd class="changesToDocuments"><ul><li>forskrift/2004-06-01-931</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1981-03-13-6/§32a</li></ul></dd><dt class="dateOfPublication">Kunngjort</dt><dd class="dateOfPublication">2018-01-19 14:30</dd><dt class="journalNumber">Journalnummer</dt><dd class="journalNumber">2018-0045</dd><dt class="titleShort">Korttittel</dt><dd class="titleShort">Endr. i forurensningsforskriften</dd><dt class="title">Tittel</dt><dd class="title">Forskrift om endring i forskrift om begrensning av forurensning (forurensningsforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Klima- og miljødepartementet 15. januar 2018 med hjemmel i lov 13. mars 1981 nr. 6 om vern mot forurensninger og om avfall (forurensningsloven) § 32a. <br /><strong>EØS-henvisninger:</strong> EØS-avtalen vedlegg XIII nr. 56i (direktiv 2000/59/EF endret ved direktiv 2002/84/EF, direktiv 2007/71/EF og direktiv (EU) 2015/2087).</dd><dt class="refid">RefID</dt><dd class="refid">forskrift/2018-01-15-55</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om begrensning av forurensning (forurensningsforskriften)<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2018-01-15-55" id="dokument"><h1>Forskrift om endring i forskrift om begrensning av forurensning (forurensningsforskriften)</h1><section class="section" data-name="kapI" id="kapittel-1" data-lovdata-URL="LTI/forskrift/2018-01-15-55/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 1. juni 2004 nr. 931 om begrensning av forurensning (forurensningsforskriften) gjøres følgende endringer:</article> <article class="defaultP" margin-top="true">§ 20-3 nytt punkt 2 skal lyde:<ul class="defaultList"><li data-li-identifier="2." data-name="2."><article class="listArticle" id="kapittel-1-ledd-1-punkt-1"><article class="legalP" id="kapittel-1-ledd-1-punkt-1-ledd-1"><i>farlig avfall:</i> avfall som er å betrakte som farlig avfall i henhold til avfallsforskriften § 11-2,</article></article></li></ul></article> <article class="defaultP" margin-top="true">Nåværende punkt 2 til 10 blir til 3 til 11.</article> <article class="defaultP" margin-top="true">§ 20-5 annet ledd skal lyde:</article><article class="legalP" id="kapittel-1-ledd-2">For mottak av avfall og lasterester som er å betrakte som farlig avfall, gjelder dette kapitlets bestemmelser i vedlegg III.</article> <article class="defaultP" margin-top="true">§ 20-9 femte ledd skal lyde:</article><article class="legalP" id="kapittel-1-ledd-3">Fritidsbåter godkjent for høyst 12 personer og fiskebåter skal ikke avkreves gebyr ved anløp, med mindre de også plikter å betale anløpsavgift eller annet gebyr for leie av kaiplass. Når det ikke betales gebyr ved anløp, kan det avkreves betaling ved levering av avfall.</article> <article class="defaultP" margin-top="true">§ 20-10 første ledd skal lyde:</article><article class="legalP" id="kapittel-1-ledd-4">Gebyr for oljeavfall og annet farlig avfall skal beregnes på grunnlag av skipets bruttotonnasje eller på grunnlag av skipets ytre mål, på tilsvarende måte som for de ordinære anløpsavgiftene, samt antall seilingsdøgn siden forrige leveringshavn.</article> <article class="defaultP" margin-top="true">§ 20-11 første ledd skal lyde:</article><article class="legalP" id="kapittel-1-ledd-5">Det skal gis fradrag i gebyret dersom skipets miljøstyringssystem, konstruksjon, utstyr eller drift på en ikke uvesentlig måte bidrar til at<ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-5-punkt-1"><article class="legalP" id="kapittel-1-ledd-5-punkt-1-ledd-1">mengden avfall fra skipet til mottaksordningen reduseres, eller</article></article></li><li data-li-identifier="b)" data-name="b)"><article class="listArticle" id="kapittel-1-ledd-5-punkt-2"><article class="legalP" id="kapittel-1-ledd-5-punkt-2-ledd-1">håndtering av avfall fra skipet blir rimeligere på land (f.eks. gjennom sortering for materialgjenvinning).</article></article></li></ul></article> <article class="defaultP" margin-top="true">Kapittel 20 vedlegg III skal lyde</article> <article class="defaultP" margin-top="true"><i>Standardiserte krav for mottak av farlig avfall fra skip og fritidsbåter</i></article> <article class="defaultP" margin-top="true">1. <i>Formål</i></article><article class="legalP" id="kapittel-1-ledd-6">Formålet med disse standardiserte kravene for mottak av farlig avfall fra skip er å sikre at slike ordninger drives miljømessig forsvarlig. Det er havneansvarlig som har ansvar for å sikre at kravene blir fulgt.</article> <article class="defaultP" margin-top="true">2. <i>Beskrivelse av ordninger for mottak av farlig avfall fra skip og fritidsbåter i havner</i></article> <article class="defaultP" margin-top="true">2.1 <i>Mottak av farlig avfall fra skip</i></article><article class="legalP" id="kapittel-1-ledd-7">Avfallet leveres og lagres på havneområdet. Avfallet kan også hentes direkte av virksomhet med tillatelse etter avfallsforskriften § 11-6 og § 11-7 uten mellomlagring på havneområdet.</article> <article class="defaultP" margin-top="true">2.2 <i>Mottak av farlig avfall fra fritidsbåter</i></article><article class="legalP" id="kapittel-1-ledd-8">Avfallet leveres og lagres på mottaket/ene som skal være sentralt plassert på havneområdet. Mottaket er begrenset til farlig avfall fra fritidsbåter. Båteierne plasserer selv avfall i mottaket.</article> <article class="defaultP" margin-top="true">3. <i>Farlige avfallstyper</i></article><article class="legalP" id="kapittel-1-ledd-9">På mottak for farlig avfall fra skip som er etablert i medhold av denne forskriften og som er omfattet av unntaksbestemmelsen i forskrift 1. juni 2004 nr. 930 om gjenvinning og behandling av avfall kapittel 11 § 11-7 bokstav d, er det tillatt å motta de farlige avfallstypene som er definert i § 11-2 i forskrift om gjenvinning og behandling av avfall.</article> <article class="defaultP" margin-top="true">4. <i>Andre avfallstyper</i></article><article class="legalP" id="kapittel-1-ledd-10">Disse standardiserte kravene omfatter ikke mottak av avfall i følgende ADR<sup class="footnotereference" data-footnotereferencevalue="1" data-unique-footnote-counter="1">1</sup> -klasser: eksplosive stoffer (klasse 1) og radioaktive materialer (klasse 7) eller stoffer med tilsvarende egenskaper. Myndigheten for nevnte stoffer og materialer er henholdsvis Direktoratet for samfunnssikkerhet og beredskap (DSB) og Statens strålevern.</article> <article class="defaultP" margin-top="true">5. <i>Ansvar</i></article><article class="legalP" id="kapittel-1-ledd-11">Det er havneansvarlig som omfattes av unntaket i forskrift 1. juni 2004 nr. 930 om gjenvinning og behandling av avfall kapittel 11 § 11-7 bokstav d, som må sørge for at mottaket og driften av mottaket som minimum tilfredsstiller de standardiserte kravene i dette vedlegget.</article> <article class="defaultP" margin-top="true">6. <i>Sikring mot forurensning – generelle krav</i></article> <article class="defaultP" margin-top="true">6.1 <i>Kompetanse</i></article><article class="legalP" id="kapittel-1-ledd-12">Den som driver mottaksordningen for farlig avfall og det personell som håndterer farlig avfall, plikter å ha nødvendig kunnskap og kompetanse om farlig avfall slik at dette sikres forsvarlig håndtering.</article><article class="legalP" id="kapittel-1-ledd-13">Den som håndterer farlig avfall skal på forespørsel fremvise skriftlig dokumentasjon som viser at vedkommende har tilstrekkelig kompetanse til å ta hånd om avfallet. Dette gjelder også for den som ervervsmessig transporterer farlig avfall, med mindre slik transport utføres av virksomhet som selv har generert avfallet.</article> <article class="defaultP" margin-top="true">6.2 <i>Forebygging</i></article><article class="legalP" id="kapittel-1-ledd-14">Havneansvarlig plikter å gjennomføre nødvendige tiltak for å unngå at forurensning skal oppstå. Farlig avfall som oppbevares i påvente av levering/henting før behandling eller annen disponering, skal sikres slik at det farlige avfallet ikke medfører avrenning til grunn, avløpsnett eller annen resipient. Eventuelt spill skal kunne samles opp.</article> <article class="defaultP" margin-top="true">6.3 <i>Håndtering</i></article><article class="legalP" id="kapittel-1-ledd-15">Håndtering av farlig avfall skal foregå slik at forurensning ikke oppstår. Farlig avfall skal ikke blandes med annet avfall. Oppsamlet spill og/eller vann som er forurenset med farlig avfall, skal håndteres som farlig avfall.</article> <article class="defaultP" margin-top="true">6.4 <i>Beredskap</i></article><article class="legalP" id="kapittel-1-ledd-16">Havneansvarlig skal sørge for å ha en nødvendig beredskap for å hindre, oppdage eller stanse akutt forurensning. Beredskapsplikten omfatter også utstyr til å fjerne og begrense virkningen av forurensningen og omfanget av skadene og ulempene som kan inntreffe. Det skal f.eks. til enhver tid eksistere tilstrekkelig lager med absorpsjonsmidler og annet nødvendig utstyr, inklusiv verneutstyr, for å kunne ta hånd om spill og lekkasjer av farlig avfall. Beredskapen skal stå i et rimelig forhold til sannsynligheten for akutt forurensning og omfanget av skadene og ulempene som kan inntreffe. Ved visse mengder brannfarlig vare må tillatelse innhentes fra Direktoratet for samfunnssikkerhet og beredskap (DSB).</article> <article class="defaultP" margin-top="true">6.5 <i>Varsling</i></article><article class="legalP" id="kapittel-1-ledd-17">Akutt forurensning eller fare for akutt forurensning skal varsles i samsvar med forskrift om varsling av akutt forurensning eller fare for akutt forurensning.</article> <article class="defaultP" margin-top="true">7. <i>Krav til mottak</i></article> <article class="defaultP" margin-top="true">7.1 <i>Mottak av farlig avfall fra skip</i></article><article class="legalP" id="kapittel-1-ledd-18">Havnene skal være betjent ved mottak av farlig avfall fra skip. Det farlige avfallet skal være sikret mot adgang for uvedkommende. Havneansvarlig plikter å ta imot alle de farlige avfallstypene som nevnt i punkt 3. Den som driver mottaket, skal minst en gang pr. uke vurdere behov for tømming og frakt til godkjent lager eller behandlingsanlegg.</article><article class="legalP" id="kapittel-1-ledd-19">Ved plasseringen av mottaket på havneområdet skal det tas hensyn til ulempe for naboer og fare for forurensning i spesielt sårbare områder.</article> <article class="defaultP" margin-top="true">7.2 <i>Mottak av farlig avfall fra fritidsbåter</i></article><article class="legalP" id="kapittel-1-ledd-20">Mottaket kan være ubetjent, men skal sikres slik at avfallet som er levert ikke er tilgjengelig for uvedkommende. Ved mottaket skal det finnes informasjon om hvilke typer farlige avfall som kan plasseres i mottaket. Det er ikke krav om at mottaket skal ta imot alle typer farlig avfall.</article><article class="legalP" id="kapittel-1-ledd-21">Mottaket må ha tilstrekkelig kapasitet. Havneansvarlig eller den som driver mottaket skal påse at avfall ikke hensettes utenfor mottaket. Den som driver mottaksordningen må minst en gang pr. uke vurdere behovet for tømming.</article><article class="legalP" id="kapittel-1-ledd-22">Ved plasseringen av mottaket på havneområdet skal det tas hensyn til ulempe for naboer og fare for forurensning i spesielt sårbare områder.</article> <article class="defaultP" margin-top="true"><i>7.3 Lagring av farlig avfall på havneområdet</i></article><article class="legalP" id="kapittel-1-ledd-23">Mottaket kan ha en total lagringskapasitet på maksimalt 50 tonn. Farlig avfall kan oppbevares i inntil 6 måneder før viderelevering. Farlig avfall skal lagres slik det er beskrevet ovenfor under punkt 6 Sikring mot forurensning. Lageret skal være slik at forsvarlig inspeksjon og håndtering kan utføres. Det farlige avfallet skal lagres slik at det lett kan flyttes, f.eks. på paller. Stoffer som ifølge ADR<sup class="footnotereference" data-footnotereferencevalue="1" data-unique-footnote-counter="1">1</sup> -regelverket ikke kan samlastes, skal lagres på atskilte områder.</article><article class="legalP" id="kapittel-1-ledd-24">Ved plasseringen av mottaket skal det tas hensyn til ulempe for naboer og fare for forurensning i spesielt sårbare områder.</article> <article class="defaultP" margin-top="true">8. <i>Deklarering</i></article><article class="legalP" id="kapittel-1-ledd-25">Farlig avfall mottatt fra skip, inkludert fritidsbåter, skal deklareres av havneansvarlig når avfallet leveres til godkjent mottak for farlig avfall. Skip som leverer farlig avfall skal gi tilstrekkelige opplysninger om avfallets opprinnelse, innhold og egenskaper, slik at havneansvarlig kan oppfylle deklarasjonsplikten iht. avfallsforskriften § 11-12 og slik at den videre håndteringen av avfallet kan skje på en forsvarlig måte.</article><article class="legalP" id="kapittel-1-ledd-26">All deklarering skal skje på deklarasjonsskjema godkjent av Miljødirektoratet. Består en leveranse av flere avfallstyper, skal det være minst én deklarasjon for hver avfallstype.</article> <article class="defaultP" margin-top="true">9. <i>Journalføring og rapportering</i></article><article class="legalP" id="kapittel-1-ledd-27">Havneansvarlig skal føre journal over opplysninger om mottak, lagring og viderelevering av alt farlig avfall som mottas. Journalen skal oppbevares i minst 3 år.</article><article class="legalP" id="kapittel-1-ledd-28">Fylkesmannen kan pålegge havneansvarlig å sende forurensningsmyndighetene eller andre offentlige organer kopier eller sammendrag av alle journaler.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> ADR: Europeisk avtale om internasjonal vegtransport av farlig gods.</article></footer></section><section class="section" data-name="kapII" id="kapittel-2" data-lovdata-URL="LTI/forskrift/2018-01-15-55/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften trer i kraft straks.</article></section></main></body></html>