<!DOCTYPE html><html lang="no"><head><title>Forskrift om alkolås, alkolåsverksteder mv.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2018-05-30-777</dd><dt class="dokid">DokumentID</dt><dd class="dokid">LTI/forskrift/2018-05-30-777</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="dateInForce">I kraft fra</dt><dd class="dateInForce">2019-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1965-06-18-4/§18</li><li>lov/1965-06-18-4/§19</li><li>lov/1965-06-18-4/§19</li><li>lov/1965-06-18-4/§19</li><li>forskrift/2018-05-04-704</li></ul></dd><dt class="dateOfPublication">Kunngjort</dt><dd class="dateOfPublication">2018-05-31 14:05</dd><dt class="journalNumber">Journalnummer</dt><dd class="journalNumber">2018-0445</dd><dt class="titleShort">Korttittel</dt><dd class="titleShort">Forskrift om alkolås, alkolåsverksteder mv.</dd><dt class="title">Tittel</dt><dd class="title">Forskrift om alkolås, alkolåsverksteder mv.</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Vegdirektoratet 30. mai 2018 med hjemmel i lov 18. juni 1965 nr. 4 om vegtrafikk (vegtrafikkloven) § 18, § 19 a, § 19 b og § 19 c, jf. delegeringsvedtak 4. mai 2018 nr. 704.</dd><dt class="refid">RefID</dt><dd class="refid">forskrift/2018-05-30-777</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om alkolås, alkolåsverksteder mv.<ul class="tocSubUl"><li>Kapittel 1. Innledende bestemmelser<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li></ul></li><li>Kapittel 2. Krav til alkolås<ul class="tocSubUl"><li>§ 4. Krav til alkolås</li><li>§ 5. Alkoholkonsentrasjon i pusteprøven</li><li>§ 6. Godkjent pusteprøve</li><li>§ 7. Forbikoplingsfunksjon for alkolås</li><li>§ 8. Nødfunksjon</li><li>§ 9. Service og vedlikehold</li><li>§ 10. Forbud mot bruk av kjøretøy</li><li>§ 11. Monteringsinstruksjon</li><li>§ 12. Installasjonsbekreftelse ved ettermontering</li></ul></li><li>Kapittel 3. Vilkår og plikter for alkolåsverksteder<ul class="tocSubUl"><li>§ 13. Godkjenning av alkolåsverksted</li><li>§ 14. Gebyr for godkjenning av alkolåsverksted</li><li>§ 15. Krav til lokaler og utstyr</li><li>§ 16. Krav til ansvarlig leder og stedfortreder</li><li>§ 17. Krav til installatøren</li><li>§ 18. Krav til kvalitetssystem</li><li>§ 19. Ansvar for informasjon om bruk av alkolås</li><li>§ 20. Krav til utstyr og sikkerhet for datahåndtering</li></ul></li><li>Kapittel 4. Tilsyn med og reaksjoner mot alkolåsverksteder<ul class="tocSubUl"><li>§ 21. Tilsyn</li><li>§ 22. Reaksjoner mot alkolåsverksteder</li></ul></li><li>Kapittel 5. Avsluttende bestemmelser<ul class="tocSubUl"><li>§ 23. Kontroll langs veg</li><li>§ 24. Overtredelsesgebyr</li><li>§ 25. Klage på vedtak</li><li>§ 26. Unntak</li><li>§ 27. Overgangsordninger</li><li>§ 28. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2018-05-30-777" id="dokument"><h1>Forskrift om alkolås, alkolåsverksteder mv.</h1><section class="section" data-name="kap1" id="kapittel-1" data-lovdata-URL="LTI/forskrift/2018-05-30-777/KAPITTEL_1"><h2>Kapittel 1. Innledende bestemmelser</h2><article class="legalArticle" data-lovdata-URL="LTI/forskrift/2018-05-30-777/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Forskriften skal ivareta sikkerhet, kvalitet og etterlevelse av påbudet om å ha installert alkolås i kjøretøy.</article><article class="legalP" id="kapittel-1-paragraf-1-ledd-2">Formålet med å ha alkolås installert i kjøretøy er å forhindre alkoholpåvirket kjøring.</article></article><article class="legalArticle" data-lovdata-URL="LTI/forskrift/2018-05-30-777/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Forskriften gjelder for den som driver persontransport mot vederlag på veg i Norge med kjøretøy i gruppene M2 og M3 og som omfattes av lov 21. juni 2002 nr. 45 om yrkestransport med motorvogn og fartøy (yrkestransportlova) § 4, § 6, § 9 og § 10.</article><article class="legalP" id="kapittel-1-paragraf-2-ledd-2">Dersom et kjøretøy som nevnt i første ledd er registrert i utlandet, er kjøretøyet unntatt kravene i forskriften.</article></article><article class="legalArticle" data-lovdata-URL="LTI/forskrift/2018-05-30-777/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-3-ledd-1">Følgende definisjoner legges til grunn i denne forskriften:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1"><i>alkolås:</i> en teknisk innretning som skal hindre at kjøretøyet kan startes eller settes i bevegelse når føreren har ulovlige verdier av alkohol i luften føreren puster ut, jf. vegtrafikkloven § 22</article></article></li><li data-li-identifier="b)" data-name="b)"><article class="listArticle" id="kapittel-1-paragraf-3-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1"><i>arbeid på alkolås:</i> installasjon, avinstallasjon, reparasjon og service på alkolås som ikke foretas hos kjøretøyfabrikant</article></article></li><li data-li-identifier="c)" data-name="c)"><article class="listArticle" id="kapittel-1-paragraf-3-ledd-1-punkt-3"><article class="legalP" id="kapittel-1-paragraf-3-ledd-1-punkt-3-ledd-1"><i>alkolåsverksted:</i> virksomhet som har fått godkjenning av regionvegkontoret til å utføre arbeid på alkolås</article></article></li><li data-li-identifier="d)" data-name="d)"><article class="listArticle" id="kapittel-1-paragraf-3-ledd-1-punkt-4"><article class="legalP" id="kapittel-1-paragraf-3-ledd-1-punkt-4-ledd-1"><i>installatør:</i> person som fyller vilkårene for å arbeide med alkolås og som er ansatt i et godkjent alkolåsverksted</article></article></li><li data-li-identifier="e)" data-name="e)"><article class="listArticle" id="kapittel-1-paragraf-3-ledd-1-punkt-5"><article class="legalP" id="kapittel-1-paragraf-3-ledd-1-punkt-5-ledd-1"><i>service:</i> kalibrering og vedlikehold av alkolåsen i henhold til produsentens anvisning og kontroll av dennes installasjon i kjøretøyet og av funksjoner som skal sikre at alkolåsen fungerer korrekt</article></article></li><li data-li-identifier="f)" data-name="f)"><article class="listArticle" id="kapittel-1-paragraf-3-ledd-1-punkt-6"><article class="legalP" id="kapittel-1-paragraf-3-ledd-1-punkt-6-ledd-1"><i>pusteprøve:</i> prøve føreren må avgi ved å puste i alkolåsen for at kjøretøyet skal kunne starte eller settes i bevegelse</article></article></li><li data-li-identifier="g)" data-name="g)"><article class="listArticle" id="kapittel-1-paragraf-3-ledd-1-punkt-7"><article class="legalP" id="kapittel-1-paragraf-3-ledd-1-punkt-7-ledd-1"><i>monteringsinstruksjon:</i> en kjøretøyspesifikk instruksjon på hvordan alkolåsen skal monteres i kjøretøyet</article></article></li><li data-li-identifier="h)" data-name="h)"><article class="listArticle" id="kapittel-1-paragraf-3-ledd-1-punkt-8"><article class="legalP" id="kapittel-1-paragraf-3-ledd-1-punkt-8-ledd-1"><i>installasjonsbekreftelse:</i> dokumentasjon på hvordan alkolåsen er installert i det aktuelle kjøretøyet</article></article></li><li data-li-identifier="i)" data-name="i)"><article class="listArticle" id="kapittel-1-paragraf-3-ledd-1-punkt-9"><article class="legalP" id="kapittel-1-paragraf-3-ledd-1-punkt-9-ledd-1"><i>kvalitetsstyringssystem:</i> systematiske tiltak som dokumenterer at arbeidet utøves i samsvar med krav fastsatt i lov og forskrift</article></article></li><li data-li-identifier="j)" data-name="j)"><article class="listArticle" id="kapittel-1-paragraf-3-ledd-1-punkt-10"><article class="legalP" id="kapittel-1-paragraf-3-ledd-1-punkt-10-ledd-1"><i>nødfunksjon:</i> mulighet for overstyring av alkolåsen gjennom blant annet nødnummer eller tildeling av kode</article></article></li><li data-li-identifier="k)" data-name="k)"><article class="listArticle" id="kapittel-1-paragraf-3-ledd-1-punkt-11"><article class="legalP" id="kapittel-1-paragraf-3-ledd-1-punkt-11-ledd-1"><i>forbikoplingsfunksjon:</i> en bryter eller annen innretning som kan sette alkolåsen ut av funksjon</article></article></li><li data-li-identifier="l)" data-name="l)"><article class="listArticle" id="kapittel-1-paragraf-3-ledd-1-punkt-12"><article class="legalP" id="kapittel-1-paragraf-3-ledd-1-punkt-12-ledd-1"><i>fristarttid:</i> tid fra godkjent pusteprøve er avlagt til det må avlegges ny pusteprøve ved stans av kjøretøyet</article></article></li><li data-li-identifier="m)" data-name="m)"><article class="listArticle" id="kapittel-1-paragraf-3-ledd-1-punkt-13"><article class="legalP" id="kapittel-1-paragraf-3-ledd-1-punkt-13-ledd-1"><i>transportvirksomhet:</i> den som driver persontransport mot vederlag på veg i Norge i henhold til forskriftens § 2.</article></article></li></ul></article></article></section><section class="section" data-name="kap2" id="kapittel-2" data-lovdata-URL="LTI/forskrift/2018-05-30-777/KAPITTEL_2"><h2>Kapittel 2. Krav til alkolås</h2><article class="legalArticle" data-lovdata-URL="LTI/forskrift/2018-05-30-777/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Krav til alkolås</span></h3><article class="legalP" id="kapittel-2-paragraf-1-ledd-1">Alkolåsen skal ha testsertifikat på at den tilfredsstiller EN 50436-1:2014 eller EN 50436-2:2014 utstedt av et akkreditert laboratorium, eller ha godkjenning fra en EU- eller EØS-medlemsstat for bruk i persontransport mot vederlag på veg.</article><article class="legalP" id="kapittel-2-paragraf-1-ledd-2">Kjøretøy som allerede har installert alkolås ved ikrafttredelse av denne forskrift kan fortsatt benytte denne så fremt den tilfredsstiller EN 50436-1:2007 eller EN 50436-2:2007 eller nyere standard.</article><article class="legalP" id="kapittel-2-paragraf-1-ledd-3">Alkolåsen skal ha komponent-typegodkjenning (E-merket) etter gjeldende regelverk for elektromagnetisk kompatibilitet for kjøretøy.</article><article class="legalP" id="kapittel-2-paragraf-1-ledd-4">Arbeid på alkolås skal utføres på et godkjent alkolåsverksted, jf. kapittel 3, eller ved fabrikkmontering gjennom kjøretøyfabrikanten.</article></article><article class="legalArticle" data-lovdata-URL="LTI/forskrift/2018-05-30-777/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Alkoholkonsentrasjon i pusteprøven</span></h3><article class="legalP" id="kapittel-2-paragraf-2-ledd-1">Alkolåsen skal være innstilt slik at kjøretøyet kun kan startes eller settes i bevegelse om alkoholkonsentrasjonen i førerens pust måles til å være mindre enn 0,10 milligram alkohol per liter luft.</article></article><article class="legalArticle" data-lovdata-URL="LTI/forskrift/2018-05-30-777/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Godkjent pusteprøve</span></h3><article class="legalP" id="kapittel-2-paragraf-3-ledd-1">Føreren må avgi en godkjent pusteprøve for å kunne starte eller sette kjøretøyet i bevegelse. Alkolåsen kan ha en fristarttid på maksimalt 30 minutter.</article><article class="legalP" id="kapittel-2-paragraf-3-ledd-2">Ved bytte av fører skal den nye føreren av kjøretøyet avgi pusteprøve.</article></article><article class="legalArticle" data-lovdata-URL="LTI/forskrift/2018-05-30-777/§7" data-name="§7" id="kapittel-2-paragraf-4"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Forbikoplingsfunksjon for alkolås</span></h3><article class="legalP" id="kapittel-2-paragraf-4-ledd-1">Det skal ikke være en forbikoplingsfunksjon for alkolåsen i kjøretøyet. Dersom strømtilførselen brytes på alkolåsen, skal kjøretøyet ikke kunne settes i bevegelse.</article></article><article class="legalArticle" data-lovdata-URL="LTI/forskrift/2018-05-30-777/§8" data-name="§8" id="kapittel-2-paragraf-5"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Nødfunksjon</span></h3><article class="legalP" id="kapittel-2-paragraf-5-ledd-1">Dersom alkolåsen har en funksjon for overstyring i nødsituasjoner, skal denne funksjonen ikke brukes til andre formål og være tidsbegrenset til høyst 8 timer.</article></article><article class="legalArticle" data-lovdata-URL="LTI/forskrift/2018-05-30-777/§9" data-name="§9" id="kapittel-2-paragraf-6"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Service og vedlikehold</span></h3><article class="legalP" id="kapittel-2-paragraf-6-ledd-1">Transportvirksomheten skal følge anvisningene til alkolåsprodusenten for service og vedlikehold.</article></article><article class="legalArticle" data-lovdata-URL="LTI/forskrift/2018-05-30-777/§10" data-name="§10" id="kapittel-2-paragraf-7"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Forbud mot bruk av kjøretøy</span></h3><article class="legalP" id="kapittel-2-paragraf-7-ledd-1">Dersom service på alkolåsen ikke er gjennomført innen 30 dager etter at fristen for service gikk ut, er det ikke tillatt å bruke kjøretøyet til persontransport mot vederlag.</article></article><article class="legalArticle" data-lovdata-URL="LTI/forskrift/2018-05-30-777/§11" data-name="§11" id="kapittel-2-paragraf-8"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Monteringsinstruksjon</span></h3><article class="legalP" id="kapittel-2-paragraf-8-ledd-1">Alle alkolåser skal ha en monteringsinstruksjon.</article><article class="legalP" id="kapittel-2-paragraf-8-ledd-2">For kjøretøy der det ikke er nok å bryte strømmen til startmotoren, skal alkolåsen ha en monteringsinstruksjon for den aktuelle typen kjøretøy fra alkolåsprodusenten eller kjøretøyfabrikanten.</article><article class="legalP" id="kapittel-2-paragraf-8-ledd-3">Monteringsinstruksjonen etter annet ledd skal inneholde;<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-8-ledd-3-punkt-1"><article class="legalP" id="kapittel-2-paragraf-8-ledd-3-punkt-1-ledd-1">opplysninger om hvilken kjøretøymodell og type som instruksjonen gjelder for,</article></article></li><li data-li-identifier="b)" data-name="b)"><article class="listArticle" id="kapittel-2-paragraf-8-ledd-3-punkt-2"><article class="legalP" id="kapittel-2-paragraf-8-ledd-3-punkt-2-ledd-1">beskrivelse av hvilke kretser i kjøretøyet som må brytes, hvordan tilkoblingspunktene identifiseres og hvilke tilleggskomponenter som skal brukes,</article></article></li><li data-li-identifier="c)" data-name="c)"><article class="listArticle" id="kapittel-2-paragraf-8-ledd-3-punkt-3"><article class="legalP" id="kapittel-2-paragraf-8-ledd-3-punkt-3-ledd-1">opplysninger om hvem som har utarbeidet instruksjonen,</article></article></li><li data-li-identifier="d)" data-name="d)"><article class="listArticle" id="kapittel-2-paragraf-8-ledd-3-punkt-4"><article class="legalP" id="kapittel-2-paragraf-8-ledd-3-punkt-4-ledd-1">bekreftelse fra kjøretøyprodusenten eller kjøretøyimportøren på at tilkoblingen til bilens system ikke kan påvirke andre systemer i bilen under kjøring, ved feil eller strømbrudd i alkolåsen.</article></article></li></ul></article></article><article class="legalArticle" data-lovdata-URL="LTI/forskrift/2018-05-30-777/§12" data-name="§12" id="kapittel-2-paragraf-9"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Installasjonsbekreftelse ved ettermontering</span></h3><article class="legalP" id="kapittel-2-paragraf-9-ledd-1">Installasjon av en alkolås i kjøretøyet etter denne forskriften skal dokumenteres med en installasjonsbekreftelse fra den personen som har utført installasjonen.</article><article class="legalP" id="kapittel-2-paragraf-9-ledd-2">Installasjonsbekreftelsen skal inneholde opplysninger om;<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-9-ledd-2-punkt-1"><article class="legalP" id="kapittel-2-paragraf-9-ledd-2-punkt-1-ledd-1">kjøretøyets registreringsnummer,</article></article></li><li data-li-identifier="b)" data-name="b)"><article class="listArticle" id="kapittel-2-paragraf-9-ledd-2-punkt-2"><article class="legalP" id="kapittel-2-paragraf-9-ledd-2-punkt-2-ledd-1">alkolåsens fabrikant og serienummer,</article></article></li><li data-li-identifier="c)" data-name="c)"><article class="listArticle" id="kapittel-2-paragraf-9-ledd-2-punkt-3"><article class="legalP" id="kapittel-2-paragraf-9-ledd-2-punkt-3-ledd-1">referanse til anvendt monteringsinstruksjon,</article></article></li><li data-li-identifier="d)" data-name="d)"><article class="listArticle" id="kapittel-2-paragraf-9-ledd-2-punkt-4"><article class="legalP" id="kapittel-2-paragraf-9-ledd-2-punkt-4-ledd-1">navn på alkolåsverkstedet og installatøren,</article></article></li><li data-li-identifier="e)" data-name="e)"><article class="listArticle" id="kapittel-2-paragraf-9-ledd-2-punkt-5"><article class="legalP" id="kapittel-2-paragraf-9-ledd-2-punkt-5-ledd-1">dato for installasjonen og neste service.</article></article></li></ul></article><article class="legalP" id="kapittel-2-paragraf-9-ledd-3">Alkolåsverkstedet skal sørge for at installasjonsbekreftelsen lagres i 5 år og er tilgjengelig for tilsyn.</article><article class="legalP" id="kapittel-2-paragraf-9-ledd-4">Kjøretøy med installasjonsbekreftelse i tråd med denne forskriften skal ikke fremstilles til ny godkjenning etter forskrift 5. juli 2012 nr. 817 om godkjenning av bil og tilhenger til bil (bilforskriften) § 17 og forskrift 4. oktober 1994 nr. 918 om tekniske krav og godkjenning av kjøretøy, deler og utstyr (kjøretøyforskriften) § 6-9.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2018-05-30-777/KAPITTEL_3"><h2>Kapittel 3. Vilkår og plikter for alkolåsverksteder</h2><article class="legalArticle" data-lovdata-URL="LTI/forskrift/2018-05-30-777/§13" data-name="§13" id="kapittel-3-paragraf-1"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Godkjenning av alkolåsverksted</span></h3><article class="legalP" id="kapittel-3-paragraf-1-ledd-1">Virksomheter som oppfyller vilkårene i denne forskriften kan søke regionvegkontoret om godkjenning til å utføre arbeid på alkolås. Dokumentasjon for at vilkårene for å oppnå godkjenning er oppfylt skal vedlegges søknaden om godkjenning.</article><article class="legalP" id="kapittel-3-paragraf-1-ledd-2">Et alkolåsverksted som oppfyller vilkårene i denne forskriften skal få et godkjenningsbevis.</article><article class="legalP" id="kapittel-3-paragraf-1-ledd-3">Regionvegkontoret registrerer virksomheten i Statens vegvesen sitt elektroniske register. Registeret inneholder opplysninger om virksomheter som har søkt om godkjenning og alle virksomheter som har eller har hatt godkjenning. Registeret vil inneholde personopplysninger om ansvarlig leder. Registeret skal være i samsvar med det til enhver tid gjeldende regelverk.</article></article><article class="legalArticle" data-lovdata-URL="LTI/forskrift/2018-05-30-777/§14" data-name="§14" id="kapittel-3-paragraf-2"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Gebyr for godkjenning av alkolåsverksted</span></h3><article class="legalP" id="kapittel-3-paragraf-2-ledd-1">For behandling av en søknad om godkjenning som alkolåsverksted skal alkolåsverkstedet betale et gebyr på 6 040 kroner.</article></article><article class="legalArticle" data-lovdata-URL="LTI/forskrift/2018-05-30-777/§15" data-name="§15" id="kapittel-3-paragraf-3"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Krav til lokaler og utstyr</span></h3><article class="legalP" id="kapittel-3-paragraf-3-ledd-1">Alkolåsverkstedets lokaler og teknisk utstyr som benyttes til arbeid på alkolåsen skal være egnet til formålet.</article><article class="legalP" id="kapittel-3-paragraf-3-ledd-2">Utstyr som brukes ved arbeid på alkolåsen skal ha brukerveiledning og nødvendige spesifikasjoner for kalibrering. Utstyret skal benyttes i tråd med dette.</article><article class="legalP" id="kapittel-3-paragraf-3-ledd-3">Alkolåsverkstedet kan også utføre arbeid på alkolåsen andre steder enn i verkstedets lokaler forutsatt at dette gjøres på forsvarlig måte med pliktig utstyr.</article></article><article class="legalArticle" data-lovdata-URL="LTI/forskrift/2018-05-30-777/§16" data-name="§16" id="kapittel-3-paragraf-4"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Krav til ansvarlig leder og stedfortreder</span></h3><article class="legalP" id="kapittel-3-paragraf-4-ledd-1">For ethvert alkolåsverksted skal det være utpekt en ansvarlig leder. Den ansvarlige lederen skal være kontaktpersonen til regionvegkontoret.</article><article class="legalP" id="kapittel-3-paragraf-4-ledd-2">Ansvarlig leder skal til enhver tid besitte de kunnskaper og ferdigheter som er nødvendige for å utføre arbeid på alkolåsen, jf. kompetansekravet som følger av § 17 annet ledd.</article><article class="legalP" id="kapittel-3-paragraf-4-ledd-3">Ansvarlig leder skal bruke monteringsinstruksjonen ved installasjon av alkolåsen og fylle ut en installasjonsbekreftelse, jf. § 11 og § 12.</article><article class="legalP" id="kapittel-3-paragraf-4-ledd-4">Ansvarlig leder skal;<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-4-ledd-4-punkt-1"><article class="legalP" id="kapittel-3-paragraf-4-ledd-4-punkt-1-ledd-1">påse at alt arbeid på alkolås utføres etter kravene i denne forskrift og etter gjeldende regelverk,</article></article></li><li data-li-identifier="b)" data-name="b)"><article class="listArticle" id="kapittel-3-paragraf-4-ledd-4-punkt-2"><article class="legalP" id="kapittel-3-paragraf-4-ledd-4-punkt-2-ledd-1">samordne arbeidet ved alkolåsverkstedet,</article></article></li><li data-li-identifier="c)" data-name="c)"><article class="listArticle" id="kapittel-3-paragraf-4-ledd-4-punkt-3"><article class="legalP" id="kapittel-3-paragraf-4-ledd-4-punkt-3-ledd-1">veilede installatørene i alkolåsverkstedet,</article></article></li><li data-li-identifier="d)" data-name="d)"><article class="listArticle" id="kapittel-3-paragraf-4-ledd-4-punkt-4"><article class="legalP" id="kapittel-3-paragraf-4-ledd-4-punkt-4-ledd-1">sørge for at etterutdanning av installatørene gjennomføres ved behov,</article></article></li><li data-li-identifier="e)" data-name="e)"><article class="listArticle" id="kapittel-3-paragraf-4-ledd-4-punkt-5"><article class="legalP" id="kapittel-3-paragraf-4-ledd-4-punkt-5-ledd-1">påse at alkolåsverkstedet dokumenterer gjennomført opplæring.</article></article></li></ul></article><article class="legalP" id="kapittel-3-paragraf-4-ledd-5">Dersom ansvarlig leder skal føre kjøretøyet som arbeidet på alkolåsen utføres på, må vedkommende ha førerkort for aktuell kjøretøyklasse, jf. forskrift 19. januar 2004 nr. 298 om førerkort m.m. Unntak i førerkortforskriften § 12-2 første ledd gjelder.</article><article class="legalP" id="kapittel-3-paragraf-4-ledd-6">Ved ansvarlig leder sitt fravær skal det utpekes en stedfortreder. Stedfortreder skal oppfylle kravene til å være ansvarlig leder. Regionvegkontoret kan gjøre unntak fra kravet til stedfortreder når kravet vil virke urimelig av hensyn til alkolåsverkstedets størrelse.</article></article><article class="legalArticle" data-lovdata-URL="LTI/forskrift/2018-05-30-777/§17" data-name="§17" id="kapittel-3-paragraf-5"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Krav til installatøren</span></h3><article class="legalP" id="kapittel-3-paragraf-5-ledd-1">Installatøren skal til enhver tid besitte de kunnskaper og ferdigheter som er nødvendige for å utføre arbeid etter denne forskriften.</article><article class="legalP" id="kapittel-3-paragraf-5-ledd-2">Installatøren skal ha gjennomgått relevant opplæring om alkolås. Opplæringen skal minst omfatte;<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-5-ledd-2-punkt-1"><article class="legalP" id="kapittel-3-paragraf-5-ledd-2-punkt-1-ledd-1">gjeldende regler for utføring av arbeid på alkolås,</article></article></li><li data-li-identifier="b)" data-name="b)"><article class="listArticle" id="kapittel-3-paragraf-5-ledd-2-punkt-2"><article class="legalP" id="kapittel-3-paragraf-5-ledd-2-punkt-2-ledd-1">alkolåsens funksjon,</article></article></li><li data-li-identifier="c)" data-name="c)"><article class="listArticle" id="kapittel-3-paragraf-5-ledd-2-punkt-3"><article class="legalP" id="kapittel-3-paragraf-5-ledd-2-punkt-3-ledd-1">arbeidsmetoder og utstyr ved installasjon, avinstallasjon, service og reparasjon,</article></article></li><li data-li-identifier="d)" data-name="d)"><article class="listArticle" id="kapittel-3-paragraf-5-ledd-2-punkt-4"><article class="legalP" id="kapittel-3-paragraf-5-ledd-2-punkt-4-ledd-1">metoder og utstyr for gjennomføring av arbeid på alkolås,</article></article></li><li data-li-identifier="e)" data-name="e)"><article class="listArticle" id="kapittel-3-paragraf-5-ledd-2-punkt-5"><article class="legalP" id="kapittel-3-paragraf-5-ledd-2-punkt-5-ledd-1">dokumentasjon for utført installasjon,</article></article></li><li data-li-identifier="f)" data-name="f)"><article class="listArticle" id="kapittel-3-paragraf-5-ledd-2-punkt-6"><article class="legalP" id="kapittel-3-paragraf-5-ledd-2-punkt-6-ledd-1">datasikkerhet og datahåndtering for alkolåsen.</article></article></li></ul></article><article class="legalP" id="kapittel-3-paragraf-5-ledd-3">Installatør skal benytte monteringsinstruksjon ved installasjon av alkolåsen og fylle ut en installasjonsbekreftelse, jf. § 11 og § 12.</article><article class="legalP" id="kapittel-3-paragraf-5-ledd-4">Installatøren skal tilfredsstille samme krav til førerkort som ansvarlig leder, jf. § 16 femte ledd.</article></article><article class="legalArticle" data-lovdata-URL="LTI/forskrift/2018-05-30-777/§18" data-name="§18" id="kapittel-3-paragraf-6"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Krav til kvalitetssystem</span></h3><article class="legalP" id="kapittel-3-paragraf-6-ledd-1">Alkolåsverkstedet skal etablere og vedlikeholde et kvalitetssystem for alkolåsverkstedets aktiviteter knyttet til arbeidet med alkolås.</article><article class="legalP" id="kapittel-3-paragraf-6-ledd-2">Kvalitetssystemet skal inneholde følgende:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-6-ledd-2-punkt-1"><article class="legalP" id="kapittel-3-paragraf-6-ledd-2-punkt-1-ledd-1">organisering av virksomheten der det fremgår hvem som har ansvar for at arbeidet utføres i samsvar med denne forskriften,</article></article></li><li data-li-identifier="b)" data-name="b)"><article class="listArticle" id="kapittel-3-paragraf-6-ledd-2-punkt-2"><article class="legalP" id="kapittel-3-paragraf-6-ledd-2-punkt-2-ledd-1">de ansattes kompetanse, herunder prosedyrer for opplæring og vedlikehold av kompetanse,</article></article></li><li data-li-identifier="c)" data-name="c)"><article class="listArticle" id="kapittel-3-paragraf-6-ledd-2-punkt-3"><article class="legalP" id="kapittel-3-paragraf-6-ledd-2-punkt-3-ledd-1">prosedyrer for kalibrering og periodisk vedlikehold av utstyr,</article></article></li><li data-li-identifier="d)" data-name="d)"><article class="listArticle" id="kapittel-3-paragraf-6-ledd-2-punkt-4"><article class="legalP" id="kapittel-3-paragraf-6-ledd-2-punkt-4-ledd-1">prosedyrer for gjennomføring av arbeid etter denne forskriften herunder dokumentasjon på monteringsinstruksjon, installasjonsbekreftelse, navn på installatøren som utfører arbeid med alkolåsen og hvilket kjøretøy arbeidet ble utført på,</article></article></li><li data-li-identifier="e)" data-name="e)"><article class="listArticle" id="kapittel-3-paragraf-6-ledd-2-punkt-5"><article class="legalP" id="kapittel-3-paragraf-6-ledd-2-punkt-5-ledd-1">prosedyrer for oppbevaring av teknisk informasjon om alkolåsen,</article></article></li><li data-li-identifier="f)" data-name="f)"><article class="listArticle" id="kapittel-3-paragraf-6-ledd-2-punkt-6"><article class="legalP" id="kapittel-3-paragraf-6-ledd-2-punkt-6-ledd-1">prosedyrer for behandling av elektroniske data tilknyttet alkolåsen,</article></article></li><li data-li-identifier="g)" data-name="g)"><article class="listArticle" id="kapittel-3-paragraf-6-ledd-2-punkt-7"><article class="legalP" id="kapittel-3-paragraf-6-ledd-2-punkt-7-ledd-1">tilgjengelig nødvendig regelverk.</article></article></li></ul></article><article class="legalP" id="kapittel-3-paragraf-6-ledd-3">Kvalitetssystemet skal dokumenteres skriftlig. Dokumentasjonen skal til enhver tid være tilgjengelig for tilsynsmyndigheten.</article></article><article class="legalArticle" data-lovdata-URL="LTI/forskrift/2018-05-30-777/§19" data-name="§19" id="kapittel-3-paragraf-7"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Ansvar for informasjon om bruk av alkolås</span></h3><article class="legalP" id="kapittel-3-paragraf-7-ledd-1">Alkolåsverkstedet skal sørge for at transportvirksomheten får en skriftlig brukerveiledning for alkolåsen. Veiledningen skal beskrive hvordan alkolåsen fungerer, hvordan den skal brukes og når service skal utføres.</article><article class="legalP" id="kapittel-3-paragraf-7-ledd-2">Installatør eller ansvarlig leder for alkolåsverkstedet skal sørge for at transportvirksomheten umiddelbart etter at alkolåsen er installert i kjøretøyet, informeres muntlig om alkolåsens funksjon og instrueres i hvordan den skal brukes.</article></article><article class="legalArticle" data-lovdata-URL="LTI/forskrift/2018-05-30-777/§20" data-name="§20" id="kapittel-3-paragraf-8"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Krav til utstyr og sikkerhet for datahåndtering</span></h3><article class="legalP" id="kapittel-3-paragraf-8-ledd-1">Alkolåsverkstedet har ansvaret for at dataoverføring fra alkolåsen skjer med formålstjenlig utstyr og at dataoverføringer skjer på en slik måte at sikkerhetselementene som beskytter dataenes integritet og ekthet er intakte.</article><article class="legalP" id="kapittel-3-paragraf-8-ledd-2">Resultat av alkolåsens pusteprøver skal ikke lagres, lastes ned, eller leses.</article><article class="legalP" id="kapittel-3-paragraf-8-ledd-3">Tekniske data fra alkolåsen kan bare lastes ned, leses og lagres i den grad det er nødvendig for å utføre service. Data som er lastet ned fra alkolåsen slettes umiddelbart etter at nødvendig service og vedlikehold er gjennomført.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2018-05-30-777/KAPITTEL_4"><h2>Kapittel 4. Tilsyn med og reaksjoner mot alkolåsverksteder</h2><article class="legalArticle" data-lovdata-URL="LTI/forskrift/2018-05-30-777/§21" data-name="§21" id="kapittel-4-paragraf-1"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Tilsyn</span></h3><article class="legalP" id="kapittel-4-paragraf-1-ledd-1">Regionvegkontoret fører tilsyn med virksomheter som utfører arbeid på alkolåser og at de etterlever denne forskriften.</article><article class="legalP" id="kapittel-4-paragraf-1-ledd-2">Alkolåsverkstedet plikter å gi regionvegkontoret adgang til lokalene, og bistå slik det ellers er nødvendig for å gjennomføre tilsyn, herunder fremvise og utlevere til kontroll utstyr og dokumenter som angår arbeid på alkolås og virksomheten for øvrig.</article><article class="legalP" id="kapittel-4-paragraf-1-ledd-3">Regionvegkontoret kan som en del av tilsynet utføre stikkprøvekontroll på arbeidet med alkolås. Dersom det er nødvendig for å utføre tilsynsoppgavene kan regionvegkontoret også innkalle kjøretøyet til stikkprøvekontroll.</article></article><article class="legalArticle" data-lovdata-URL="LTI/forskrift/2018-05-30-777/§22" data-name="§22" id="kapittel-4-paragraf-2"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Reaksjoner mot alkolåsverksteder</span></h3><article class="legalP" id="kapittel-4-paragraf-2-ledd-1">Som ledd i regionvegkontorets tilsyn kan alkolåsverkstedet gis pålegg om retting som er nødvendig for å sikre at arbeidet utføres i samsvar med forskriften.</article><article class="legalP" id="kapittel-4-paragraf-2-ledd-2">Dersom pålegg om retting ikke er foretatt innen gitt frist, kan regionvegkontoret fastsette en tvangsmulkt. Tvangsmulkten kan fastsettes som et engangsbeløp eller som en mulkt som løper fra det tidspunktet en gitt frist for retting er overskredet og til retting er foretatt. Endelig vedtak om betaling av tvangsmulkt er tvangsgrunnlag for utlegg, jf. tvangsfullbyrdelsesloven § 7-2. Tvangsmulkt inndrives av regionvegkontoret.</article><article class="legalP" id="kapittel-4-paragraf-2-ledd-3">For mindre vesentlige forhold kan det gis advarsel.</article><article class="legalP" id="kapittel-4-paragraf-2-ledd-4">Regionvegkontoret kan midlertidig eller permanent tilbakekalle alkolåsverkstedets godkjenning dersom det avdekkes:<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-2-ledd-4-punkt-1"><article class="legalP" id="kapittel-4-paragraf-2-ledd-4-punkt-1-ledd-1">vesentlige eller gjentatte avvik fra kravene til lokaler, utstyr, kompetanse, kvalitetsstyring og datahåndtering,</article></article></li><li data-li-identifier="b)" data-name="b)"><article class="listArticle" id="kapittel-4-paragraf-2-ledd-4-punkt-2"><article class="legalP" id="kapittel-4-paragraf-2-ledd-4-punkt-2-ledd-1">vesentlige eller gjentatte avvik fra kravene til installasjon og dokumentasjon,</article></article></li><li data-li-identifier="c)" data-name="c)"><article class="listArticle" id="kapittel-4-paragraf-2-ledd-4-punkt-3"><article class="legalP" id="kapittel-4-paragraf-2-ledd-4-punkt-3-ledd-1">at pålegg ikke etterkommes eller at skriftlig advarsel ikke tas til følge,</article></article></li><li data-li-identifier="d)" data-name="d)"><article class="listArticle" id="kapittel-4-paragraf-2-ledd-4-punkt-4"><article class="legalP" id="kapittel-4-paragraf-2-ledd-4-punkt-4-ledd-1">at alkolåsverkstedet unndrar seg tilsyn.</article></article></li></ul></article><article class="legalP" id="kapittel-4-paragraf-2-ledd-5">I vurderingen av om godkjenningen skal tilbakekalles skal det tas hensyn til i hvilken grad verkstedets administrative ledelse kan bebreides for overtredelsen.</article><article class="legalP" id="kapittel-4-paragraf-2-ledd-6">Første gangs tilbakekalling av godkjenningen skal normalt gjelde fra tre til seks måneder, andre gangs tilbakekalling fra seks til tolv måneder og tredje gangs tilbakekalling for minst tolv måneder. I særlige tilfeller kan godkjenningen tilbakekalles for alltid.</article><article class="legalP" id="kapittel-4-paragraf-2-ledd-7">Ved tilbakekall av en godkjenning av alkolåsverkstedet skal regionvegkontoret tilbakekalle godkjenningsbeviset som nevnt i § 13 annet ledd.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2018-05-30-777/KAPITTEL_5"><h2>Kapittel 5. Avsluttende bestemmelser</h2><article class="legalArticle" data-lovdata-URL="LTI/forskrift/2018-05-30-777/§23" data-name="§23" id="kapittel-5-paragraf-1"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Kontroll langs veg</span></h3><article class="legalP" id="kapittel-5-paragraf-1-ledd-1">Regionvegkontoret og politiet kan gjennomføre kontroll langs veg av alkolås i kjøretøy som nevnt i § 2 første ledd. Kontroll kan omfatte alkolåsen med tilhørende komponenter.</article><article class="legalP" id="kapittel-5-paragraf-1-ledd-2">Regionvegkontoret kan gi transportvirksomheten pålegg om retting, som disse straks plikter å etterkomme. Bestemmelsene om kontroll lang veg i lov 18. juni 1965 nr. 4 om vegtrafikk gjelder for øvrig så langt de passer.</article></article><article class="legalArticle" data-lovdata-URL="LTI/forskrift/2018-05-30-777/§24" data-name="§24" id="kapittel-5-paragraf-2"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Overtredelsesgebyr</span></h3><article class="legalP" id="kapittel-5-paragraf-2-ledd-1">Regionvegkontoret kan ilegge transportvirksomheten overtredelsesgebyr på kroner 8 000 dersom kjøretøyet som nevnt i § 2 første ledd ikke har installert alkolås.</article><article class="legalP" id="kapittel-5-paragraf-2-ledd-2">Bestemmelsene i forskrift 17. september 1993 nr. 855 om gebyr for visse overtredelser av vegtrafikkloven § 3, § 5, § 6, § 7, § 8 og § 9 gjelder så langt de passer.</article><article class="legalP" id="kapittel-5-paragraf-2-ledd-3">Overtredelsesgebyr ilegges ikke dersom overtredelsen fremstår som særlig graverende eller av andre særlige grunner bør følges opp ved vanlig straffeprosessuell forfølgning etter vegtrafikkloven § 31 første ledd.</article></article><article class="legalArticle" data-lovdata-URL="LTI/forskrift/2018-05-30-777/§25" data-name="§25" id="kapittel-5-paragraf-3"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Klage på vedtak</span></h3><article class="legalP" id="kapittel-5-paragraf-3-ledd-1">Vedtak fattet i medhold av denne forskriften kan påklages i henhold til lov 10. februar 1967 om behandlingsmåten i forvaltningssaker (forvaltningsloven).</article></article><article class="legalArticle" data-lovdata-URL="LTI/forskrift/2018-05-30-777/§26" data-name="§26" id="kapittel-5-paragraf-4"><h3 class="legalArticleHeader"><span class="legalArticleValue">§ 26</span>. <span class="legalArticleTitle">Unntak</span></h3><article class="legalP" id="kapittel-5-paragraf-4-ledd-1">Vegdirektoratet kan gjøre unntak fra denne forskriften dersom det foreligger særlig tungtveiende grunner.</article><article class="legalP" id="kapittel-5-paragraf-4-ledd-2">Regionvegkontoret kan, i enkelttilfelle, gjøre unntak fra § 15, § 16 og § 17 i denne forskriften, når det foreligger særlig tungtveiende grunner.</article></article><article class="legalArticle" data-lovdata-URL="LTI/forskrift/2018-05-30-777/§27" data-name="§27" id="kapittel-5-paragraf-5"><h3 class="legalArticleHeader"><span class="legalArticleValue">§ 27</span>. <span class="legalArticleTitle">Overgangsordninger</span></h3><article class="legalP" id="kapittel-5-paragraf-5-ledd-1">Kjøretøy som er registrert før ikrafttredelse av forskriften må etter § 2 første ledd ha installert alkolås senest innen 1. januar 2024.</article></article><article class="legalArticle" data-lovdata-URL="LTI/forskrift/2018-05-30-777/§28" data-name="§28" id="kapittel-5-paragraf-6"><h3 class="legalArticleHeader"><span class="legalArticleValue">§ 28</span>. <span class="legalArticleTitle">Ikrafttredelse</span></h3><article class="legalP" id="kapittel-5-paragraf-6-ledd-1">Forskriften trer i kraft 1. januar 2019.</article></article></section></main></body></html>