<!DOCTYPE html><html lang="no"><head><title>Regler om nominasjon mv. ved tilsetting av biskoper</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2018-04-15-841</dd><dt class="dokid">DokumentID</dt><dd class="dokid">LTI/forskrift/2018-04-15-841</dd><dt class="ministry">Departement</dt><dd class="ministry"><ul><li>Kulturdepartementet</li></ul></dd><dt class="dateInForce">I kraft fra</dt><dd class="dateInForce">Kirkerådet bestemmer</dd><dt class="changesToDocuments">Endrer</dt><dd class="changesToDocuments"><ul><li>forskrift/2012-04-17-722</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1996-06-07-31/§24</li></ul></dd><dt class="dateOfPublication">Kunngjort</dt><dd class="dateOfPublication">2018-06-12 14:30</dd><dt class="journalNumber">Journalnummer</dt><dd class="journalNumber">2018-0500</dd><dt class="titleShort">Korttittel</dt><dd class="titleShort">Regler om nominasjon mv. ved tilsetting av biskoper</dd><dt class="title">Tittel</dt><dd class="title">Regler om nominasjon mv. ved tilsetting av biskoper</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kirkemøtet 15. april 2018 med hjemmel i lov 7. juni 1996 nr. 31 om Den norske kirke (kirkeloven) § 24 fjerde ledd.</dd><dt class="refid">RefID</dt><dd class="refid">forskrift/2018-04-15-841</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Regler om nominasjon mv. ved tilsetting av biskoper<ul class="tocSubUl"><li>§ 1. Underretning om ledig bispestilling</li><li>§ 2. Bispedømmerådets nominasjon</li><li>§ 3. Supplerende nominasjon</li><li>§ 4. Rådgivende avstemning. Stemmerett</li><li>§ 5. Avstemning og presentasjon</li><li>§ 6. Avstemning i menighetsråd, ungdomsråd og Samisk kirkeråd</li><li>§ 7. Opptelling og offentliggjøring av stemmetall</li><li>§ 8. Uttalelser</li><li>§ 9. Tilsetting av biskop</li><li>§ 10. Nominasjon mv. og tilsetting av preses i Bispemøtet</li><li>§ 11. Ikrafttredelse og utfyllende bestemmelser</li></ul></li></ul></dd></dl></header><main class="documentBody" data-lovdata-URL="LTI/forskrift/2018-04-15-841" id="dokument"><h1>Regler om nominasjon mv. ved tilsetting av biskoper</h1><article class="legalArticle" data-lovdata-URL="LTI/forskrift/2018-04-15-841/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Underretning om ledig bispestilling</span></h2><article class="legalP" id="paragraf-1-ledd-1">Kirkerådet skal ved ledighet i en bispestilling i Den norske kirke underrette vedkommende bispedømmeråd om at det skal nominere kandidater til ny biskop innen en frist fastsatt av Kirkerådet. Kirkerådet skal tilstrebe at parallelle nominasjons- og tilsettingsprosesser av biskoper i ulike bispedømmer unngås.</article></article><article class="legalArticle" data-lovdata-URL="LTI/forskrift/2018-04-15-841/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Bispedømmerådets nominasjon</span></h2><article class="legalP" id="paragraf-2-ledd-1">Bispedømmerådet skal innen den fastsatte fristen nominere inntil fem personer som bispedømmerådet anser som skikket til å bli tilsatt som ny biskop.</article><article class="legalP" id="paragraf-2-ledd-2">Bispedømmerådet skal før det gjør vedtak om nominasjon avholde et forberedende møte og på det grunnlag gi kandidater som vurderes nominert anledning til å uttale seg om de ønsker å motta nominasjon. Det er et vilkår at kandidatene oppfyller kvalifikasjonskravene for tilsetting som menighetsprest.</article><article class="legalP" id="paragraf-2-ledd-3">De enkelte medlemmer av bispedømmerådet skal, etter at rådslagning har funnet sted, avgi stemme på tre kandidater. De fire kandidatene som har fått flest stemmer er nominert. Ved stemmelikhet for fjerde kandidat, avgjøres nominasjon av denne kandidaten ved ny stemmegivning. Ved fortsatt stemmelikhet for fjerdekandidat, foretas loddtrekning. Deretter kan det voteres over inntil en kandidat. Gyldig vedtak om nominasjon skal omfatte minimum 40&#xa0;% av begge kjønn. Ved stemmelikhet for femte kandidat, avgjøres nominasjonen av denne kandidaten ved ny stemmegivning. Ved fortsatt stemmelikhet for femte kandidat foretas loddtrekning. Dersom det er avgitt stemme på til sammen tre eller fire kandidater blir kun disse nominert.</article><article class="legalP" id="paragraf-2-ledd-4">Dersom avstemningen ikke har ledet frem til gyldig vedtak, skal det foretas ny rådslagning og ny avstemning.</article><article class="legalP" id="paragraf-2-ledd-5">Vedtak kan ikke gjøres uten at samtlige av rådets medlemmer, eventuelt varamedlemmer, er til stede i møtet. Møtet holdes for lukkede dører. Rådslagningen er hemmelig. Nominasjonen innføres i bispedømmerådets forhandlingsprotokoll. De personer som blir nominert, nevnes i alfabetisk orden. Samtlige tilstedeværende medlemmer skal underskrive protokollen.</article><article class="legalP" id="paragraf-2-ledd-6">Bispedømmerådet skal straks etter nominasjonen sende en utskrift av protokollen til Kirkerådet sammen med sentrale biografiske opplysninger om hver av de nominerte kandidatene.</article></article><article class="legalArticle" data-lovdata-URL="LTI/forskrift/2018-04-15-841/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Supplerende nominasjon</span></h2><article class="legalP" id="paragraf-3-ledd-1">Kirkerådet skal gi en frist for å stille supplerende kandidater til bispedømmerådets nominasjon. Det er et vilkår at kandidatene oppfyller kvalifikasjonskravene for tilsetting som menighetsprest. Minst 100 stemmeberettigede fra minimum tre forskjellige prostier, kan gå sammen om å stille kandidater. Områder utenfor bispedømmet regnes i denne sammenheng som ett prosti.</article><article class="legalP" id="paragraf-3-ledd-2">Menighetsrådsmedlemmer inngår enkeltvis i antallet stemmeberettigede som kan stille kandidater.</article><article class="legalP" id="paragraf-3-ledd-3">Supplerende kandidater må være forespurt og villige til å bli nominert samt fylle ut en oversikt om sentrale biografiske opplysninger.</article><article class="legalP" id="paragraf-3-ledd-4">Kirkerådet skal kontrollere at reglene for supplerende nominasjon er fulgt og at kandidatene oppfyller de formelle kvalifikasjonskravene.</article></article><article class="legalArticle" data-lovdata-URL="LTI/forskrift/2018-04-15-841/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Rådgivende avstemning. Stemmerett</span></h2><article class="legalP" id="paragraf-4-ledd-1">Følgende er stemmeberettiget i avstemningen:<ul class="defaultList"><li data-li-identifier="a)" data-name="a)"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">menighetsrådene i vedkommende bispedømme. Døves menighetsråd har stemmerett ved valg av biskop i Oslo bispedømme. Menighetsrådet i Saemien Åålmeges/sørsamisk menighet har stemmerett ved valg av Nidaros biskop,</article></article></li><li data-li-identifier="b)" data-name="b)"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">prester i ordnet kirkelig stilling i vedkommende bispedømme. Prester i døvepresttjenesten har stemmerett ved valg av biskop i Oslo bispedømme. Prester i Den norske kirke i feltprestkorpset har stemmerett ved valg av biskop i det bispedømmet de tjenestegjør,</article></article></li><li data-li-identifier="c)" data-name="c)"><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">vigslede kateketer, diakoner og kantorer i ordnet kirkelig stilling i vedkommende bispedømme,</article></article></li><li data-li-identifier="d)" data-name="d)"><article class="listArticle" id="paragraf-4-ledd-1-punkt-4"><article class="legalP" id="paragraf-4-ledd-1-punkt-4-ledd-1">prostene i de øvrige bispedømmer,</article></article></li><li data-li-identifier="e)" data-name="e)"><article class="listArticle" id="paragraf-4-ledd-1-punkt-5"><article class="legalP" id="paragraf-4-ledd-1-punkt-5-ledd-1">ungdomsrådet i vedkommende bispedømme,</article></article></li><li data-li-identifier="f)" data-name="f)"><article class="listArticle" id="paragraf-4-ledd-1-punkt-6"><article class="legalP" id="paragraf-4-ledd-1-punkt-6-ledd-1">representantene fra de teologiske utdanningsinstitusjoner med tale- og forslagsrett på Kirkemøtet og lederne av de praktisk-teologiske utdanningene ved disse institusjonene,</article></article></li><li data-li-identifier="g)" data-name="g)"><article class="listArticle" id="paragraf-4-ledd-1-punkt-7"><article class="legalP" id="paragraf-4-ledd-1-punkt-7-ledd-1">representantene fra Ungdommens kirkemøte med tale- og forslagsrett på Kirkemøtet,</article></article></li><li data-li-identifier="h)" data-name="h)"><article class="listArticle" id="paragraf-4-ledd-1-punkt-8"><article class="legalP" id="paragraf-4-ledd-1-punkt-8-ledd-1">Samisk kirkeråd har stemmerett ved rådgivende avstemning på biskop i Nord-Hålogaland, Sør-Hålogaland, Nidaros, Hamar, Møre og Oslo bispedømmer.</article></article></li></ul></article><article class="legalP" id="paragraf-4-ledd-2">I tvilstilfeller treffes avgjørelse om stemmerett av Kirkerådet.</article></article><article class="legalArticle" data-lovdata-URL="LTI/forskrift/2018-04-15-841/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Avstemning og presentasjon</span></h2><article class="legalP" id="paragraf-5-ledd-1">Kirkerådet skal sende underretning om dem som er nominert etter § 2 og § 3, til de stemmeberettigede med oppfordring om innen en frist å gi stemme til de tre personer som de anser mest skikket til å bli tilsatt som biskop. Gyldig stemme må inneholde inntil tre navn i prioritert rekkefølge. Det er også adgang til å stemme blankt.</article><article class="legalP" id="paragraf-5-ledd-2">Underretningen skal inneholde de nominertes navn i alfabetisk rekkefølge og sentrale biografiske opplysninger om hver av kandidatene. Kirkerådet skal opplyse om at nominasjonen er bindende for de stemmeberettigede.</article><article class="legalP" id="paragraf-5-ledd-3">Kirkerådet skal før avstemningsperioden begynner arrangere en offentlig presentasjon av alle nominerte kandidater. Presentasjonen skal legge vekt på sentrale områder i biskopens tjeneste. Kirkerådet skal tilrettelegge for at presentasjonen er offentlig tilgjengelig i avstemningsperioden.</article></article><article class="legalArticle" data-lovdata-URL="LTI/forskrift/2018-04-15-841/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Avstemning i menighetsråd, ungdomsråd og Samisk kirkeråd</span></h2><article class="legalP" id="paragraf-6-ledd-1">Menighetsrådets avstemning treffes med alminnelig flertall av de stemmene som avgis, der det først voteres over hvem som skal føres opp som nr. 1, dernest voteres over hvem som skal føres opp som nr. 2 og til sist voteres over hvem som skal føres opp som nr. 3.</article><article class="legalP" id="paragraf-6-ledd-2">Menighetsrådet skal holde ny stemmegivning hvis ingen ved første stemmegivning får flertall av de stemmer som er avgitt. Ved denne regnes den for valgt som har fått flest stemmer. Det kan før ny stemmegivning gjøres vedtak om at det bare skal stemmes på to eller flere av dem som ved første stemmegivning har fått det høyeste stemmetall. Avgjørelsen treffes ved loddtrekning dersom valget fremdeles er uavgjort på grunn av stemmelikhet.</article><article class="legalP" id="paragraf-6-ledd-3">Det kan kreves skriftlig avstemning, jf. regler 15. november 1996 nr. 1452 om formene for menighetsrådets og kirkelig fellesråds virksomhet § 7 nr. 5.</article><article class="legalP" id="paragraf-6-ledd-4">Resultatet av avstemningen med opplysning om stemmetall eller i tilfelle vedtak om at erklæring ikke blir avgitt, skal føres inn i møteboken. Menighetsrådet skal sende bekreftet utskrift av møteboken til Kirkerådet innen utløpet av den frist som Kirkerådet har fastsatt.</article><article class="legalP" id="paragraf-6-ledd-5">Stemmegivningen i menighetsrådet er hemmelig. Prester, kateketer, diakoner og kantorer som er stemmeberettiget etter § 4, skal ikke delta i menighetsrådets behandling av saken.</article><article class="legalP" id="paragraf-6-ledd-6">For ungdomsrådet og Samisk kirkeråd gjelder reglene i første til femte ledd tilsvarende.</article></article><article class="legalArticle" data-lovdata-URL="LTI/forskrift/2018-04-15-841/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Opptelling og offentliggjøring av stemmetall</span></h2><article class="legalP" id="paragraf-7-ledd-1">Kirkerådet skal foreta opptelling og valgoppgjør. Stemmer fra menighetsrådene og ungdomsrådet skal i valgoppgjøret telle 1/3, prester og andre i vigslede stillinger i det aktuelle bispedømme skal telle 1/3 og nasjonale stemmer skal telle 1/3. Førstestemmer skal gis vekting lik 1, andrestemmer lik 2/3 og tredjestemmer lik 1/3.</article><article class="legalP" id="paragraf-7-ledd-2">Kirkerådet skal uten ugrunnet opphold offentliggjøre utfallet av den rådgivende avstemningen når valgoppgjøret er ferdig.</article></article><article class="legalArticle" data-lovdata-URL="LTI/forskrift/2018-04-15-841/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Uttalelser</span></h2><article class="legalP" id="paragraf-8-ledd-1">Kirkerådet skal sende melding om utfallet av avstemningen samtidig til det aktuelle bispedømmerådet og biskopene med anmodning om innen den frist Kirkerådet fastsetter, å uttale seg om hvem av de tre kandidatene som totalt har fått flest stemmer, de anser mest skikket til å bli tilsatt. Biskopene skal grunngi sine uttalelser.</article></article><article class="legalArticle" data-lovdata-URL="LTI/forskrift/2018-04-15-841/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Tilsetting av biskop</span></h2><article class="legalP" id="paragraf-9-ledd-1">Før tilsettingssaken behandles skal Kirkerådets arbeidsutvalg (AU) gjennomføre intervju med de aktuelle kandidatene. Referat fra intervjuene og en skriftlig, begrunnet tilråding fra AU legges fram for Kirkerådet til behandlingen. Det kan framlegges delt tilråding.</article><article class="legalP" id="paragraf-9-ledd-2">Kirkerådet skal tilsette en av de tre kandidatene som totalt har fått flest stemmer. Ved tilsetting kreves alminnelig flertall.</article></article><article class="legalArticle" data-lovdata-URL="LTI/forskrift/2018-04-15-841/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Nominasjon mv. og tilsetting av preses i Bispemøtet</span></h2><article class="legalP" id="paragraf-10-ledd-1">Kirkerådet skal ved ledighet i stillingen som preses i Bispemøtet underrette Bispemøtet om at det innen en frist fastsatt av Kirkerådet skal nominere inntil tre kandidater som Bispemøtet anser som skikket til ny preses i Bispemøtet. Disse kan velges blant de tjenestegjørende biskoper eller unntaksvis blant andre kandidater som Bispemøtet finner egnet.</article><article class="legalP" id="paragraf-10-ledd-2">Kirkerådet skal oppfordre de stemmeberettigede tilsatte og menighetsrådene i Nidaros domprosti, samt alle bispedømmerådene til innen en fastsatt frist å avgi stemme på de nominerte i prioritert rekkefølge. Prioriteringene skal ikke begrunnes.</article><article class="legalP" id="paragraf-10-ledd-3">På bakgrunn av avstemningen skal Bispemøtet foreta en prioritering av de nominerte. Prioriteringen oversendes Kirkerådet innen en frist fastsatt av Kirkerådet. Prioriteringen skal ikke begrunnes.</article><article class="legalP" id="paragraf-10-ledd-4">Kirkerådet skal tilsette en av kandidatene. Ved tilsetting kreves alminnelig flertall.</article></article><article class="legalArticle" data-lovdata-URL="LTI/forskrift/2018-04-15-841/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse og utfyllende bestemmelser</span></h2><article class="legalP" id="paragraf-11-ledd-1">Reglene trer i kraft fra den tid Kirkerådet bestemmer. Fra samme tid oppheves regler 17. april 2012 nr. 722 om nominasjon mv. ved tilsetting av biskoper.</article><article class="legalP" id="paragraf-11-ledd-2">Kirkerådet kan gi nærmere regler til utfylling av bestemmelsene i dette regelverket.</article><article class="legalP" id="paragraf-11-ledd-3">Kirkemøtet gir Kirkerådet myndighet til å foreta mindre endringer i reglene.</article></article></main></body></html>