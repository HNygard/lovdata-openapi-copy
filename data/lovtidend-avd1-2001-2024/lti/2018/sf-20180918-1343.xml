<!DOCTYPE html><html lang="no"><head><title>Forskrift om nytildeling av deltakeradganger i rekrutteringsøyemed for 2019</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2018-09-18-1343</dd><dt class="dokid">DokumentID</dt><dd class="dokid">LTI/forskrift/2018-09-18-1343</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="dateInForce">I kraft fra</dt><dd class="dateInForce">2018-09-18 - 2019-12-31</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1999-03-26-15/§21</li><li>forskrift/2000-02-11-99</li><li>lov/2008-06-06-37/§14</li></ul></dd><dt class="dateOfPublication">Kunngjort</dt><dd class="dateOfPublication">2018-09-20 14:00</dd><dt class="journalNumber">Journalnummer</dt><dd class="journalNumber">2018-0842</dd><dt class="titleShort">Korttittel</dt><dd class="titleShort">Forskrift om nytildeling av deltakeradganger i rekrutteringsøyemed for 2019</dd><dt class="title">Tittel</dt><dd class="title">Forskrift om nytildeling av deltakeradganger i rekrutteringsøyemed for 2019</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Nærings- og fiskeridepartementet 18. september 2018 med hjemmel i lov 26. mars 1999 nr. 15 om retten til å delta i fiske og fangst (deltakerloven) § 21, jf. delegeringsvedtak 11. februar 2000 nr. 99, og lov 6. juni 2008 nr. 37 om forvaltning av viltlevande marine ressursar (havressurslova) § 14.</dd><dt class="refid">RefID</dt><dd class="refid">forskrift/2018-09-18-1343</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om nytildeling av deltakeradganger i rekrutteringsøyemed for 2019<ul class="tocSubUl"><li>§ 1. Formål</li><li>§ 2. Tildeling av nye deltakeradganger for 2019</li><li>§ 3. Vilkår for tildeling av deltakeradganger</li><li>§ 4. Rangeringskriterier</li><li>§ 5. Nærmere om deltakeradgangens innhold</li><li>§ 6. Vedtaksmyndighet</li><li>§ 7. Ikrafttredelse mv.</li></ul></li></ul></dd></dl></header><main class="documentBody" data-lovdata-URL="LTI/forskrift/2018-09-18-1343" id="dokument"><h1>Forskrift om nytildeling av deltakeradganger i rekrutteringsøyemed for 2019</h1><article class="legalArticle" data-lovdata-URL="LTI/forskrift/2018-09-18-1343/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med nytildeling av deltakeradganger i rekrutteringsøyemed er å rekruttere unge fiskere til fiskeryrket.</article></article><article class="legalArticle" data-lovdata-URL="LTI/forskrift/2018-09-18-1343/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Tildeling av nye deltakeradganger for 2019</span></h2><article class="legalP" id="paragraf-2-ledd-1">Det kan i rekrutteringsøyemed deles ut inntil 10 nye deltakeradganger for 2019. Det kan bare tildeles én deltakeradgang pr. søker. Hver enkelt deltakeradgang skal tildeles for ett bestemt fartøy som søker direkte eller indirekte må eie mer enn 50 prosent av, og for ett bestemt fiskeri som er lukket i medhold av forskrift 20. desember 2017 nr. 2297 om adgang til å delta i kystfartøygruppens fiske for 2018 (deltakerforskriften).</article></article><article class="legalArticle" data-lovdata-URL="LTI/forskrift/2018-09-18-1343/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Vilkår for tildeling av deltakeradganger</span></h2><article class="legalP" id="paragraf-3-ledd-1">Følgende vilkår må være oppfylt for tildeling av deltakeradgang:<ul class="defaultList"><li data-li-identifier="a)" data-name="a)"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">Søker må være født i 1988 eller senere.</article></article></li><li data-li-identifier="b)" data-name="b)"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">Søker må være oppført på blad B i fiskermanntallet.</article></article></li><li data-li-identifier="c)" data-name="c)"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">Søker må ha drevet aktivt fiske med et fartøy som vedkommende direkte eller indirekte eier mer enn 50 prosent av, i enten 2016, 2017 eller 2018. Fangstverdi i minst ett av årene må overstige 250&#xa0;000 kroner. For 2018 ses det bare hen til fangst før søknadsfristen, jf. bokstav g.</article></article></li><li data-li-identifier="d)" data-name="d)"><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1">Søker må eie mer enn 50 prosent av fartøyet som tildeles deltakeradgang enten på søknadstidspunktet eller pr. 1. januar 2019.</article></article></li><li data-li-identifier="e)" data-name="e)"><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1">Søker kan ikke tidligere ha eid majoritetsandel i fartøy med deltakeradgang eller konsesjon.</article></article></li><li data-li-identifier="f)" data-name="f)"><article class="listArticle" id="paragraf-3-ledd-1-punkt-6"><article class="legalP" id="paragraf-3-ledd-1-punkt-6-ledd-1">Søker må fremlegge dokumentasjon på å ha gjennomført gyldig sikkerhetskurs, herunder SOFF eller grunnleggende sikkerhetskurs/IMO 60 samt eventuelle repetisjonskurs.</article></article></li><li data-li-identifier="g)" data-name="g)"><article class="listArticle" id="paragraf-3-ledd-1-punkt-7"><article class="legalP" id="paragraf-3-ledd-1-punkt-7-ledd-1">Søknad må være sendt Fiskeridirektoratet Region Nord innenfor de frister og krav til søknad som Fiskeridirektoratet har fastsatt.</article></article></li></ul></article></article><article class="legalArticle" data-lovdata-URL="LTI/forskrift/2018-09-18-1343/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Rangeringskriterier</span></h2><article class="legalP" id="paragraf-4-ledd-1">Hvis antall søkere som oppfyller vilkårene i § 3 overstiger antall deltakeradganger som kan tildeles etter § 2 i denne forskrift, skal det først tildeles nye deltakeradganger til de fem søkerne med lengst dokumentert fartstid etter bokstav c nedenfor. Ved tildeling av de fem resterende nye deltakeradgangene, skal øvrige søkere rangeres etter følgende kriterier i prioritert rekkefølge:<ul class="defaultList"><li data-li-identifier="a)" data-name="a)"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">Fagbrev i fiske og fangst, forutsatt at vedkommende har minimum 3 års fartstid i fiske fra eget eller andres fartøy før denne forskrifts vedtaksdato</article></article></li><li data-li-identifier="b)" data-name="b)"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">Annen fullført relevant utdannelse, herunder fagbrev i akvakultur, matrosfaget, motormann eller skipsfører, forutsatt at vedkommende har minimum 3 års fartstid i fiske fra eget eller andres fartøy før denne forskrifts vedtaksdato</article></article></li><li data-li-identifier="c)" data-name="c)"><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">Dokumentert fartstid i fiske fra eget eller andres fartøy før denne forskrifts vedtaksdato, der de med lengst ansiennitet skal prioriteres</article></article></li><li data-li-identifier="d)" data-name="d)"><article class="listArticle" id="paragraf-4-ledd-1-punkt-4"><article class="legalP" id="paragraf-4-ledd-1-punkt-4-ledd-1">Andre fagbrev eller fullført utdannelse, der vedkommende ikke fyller vilkårene i bokstav a eller bokstav b</article></article></li><li data-li-identifier="e)" data-name="e)"><article class="listArticle" id="paragraf-4-ledd-1-punkt-5"><article class="legalP" id="paragraf-4-ledd-1-punkt-5-ledd-1">Deltakelse i ungdomsfiskeordningen.</article></article></li></ul></article><article class="legalP" id="paragraf-4-ledd-2">Hvis det er behov for ytterligere rangering enn det som følger av første ledd, skal det underrepresenterte kjønn prioriteres. Deretter skal det gjøres en prioritering ut fra den geografiske fordelingen der søkere fra underrepresenterte kommuner prioriteres.</article></article><article class="legalArticle" data-lovdata-URL="LTI/forskrift/2018-09-18-1343/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Nærmere om deltakeradgangens innhold</span></h2><article class="legalP" id="paragraf-5-ledd-1">Deltakeradganger tildelt i medhold av § 3 gir ikke rett til fiske ut over det som følger av forskrifter gitt i medhold av deltakerloven § 21 og annet relevant regelverk.</article><article class="legalP" id="paragraf-5-ledd-2">Deltakeradganger tildelt i medhold av § 3 skal ikke senere kunne tildeles ny fartøyeier ved salg av fartøyet, og heller ikke annet fartøy som ikke er i samme eie som fartøyet som oppgir deltakeradgangen.</article><article class="legalP" id="paragraf-5-ledd-3">Deltakeradgangenes hjemmelslengde for kvotetildeling fastsettes til 11 meter.</article></article><article class="legalArticle" data-lovdata-URL="LTI/forskrift/2018-09-18-1343/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Vedtaksmyndighet</span></h2><article class="legalP" id="paragraf-6-ledd-1">Fiskeridirektoratet Region Nord er vedtaksmyndighet etter denne forskriften. Fiskeridirektoratet sentralt er klageinstans.</article></article><article class="legalArticle" data-lovdata-URL="LTI/forskrift/2018-09-18-1343/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Ikrafttredelse mv.</span></h2><article class="legalP" id="paragraf-7-ledd-1">Forskriften trer i kraft straks. Forskriften gjelder fram til og med 31. desember 2019.</article></article></main></body></html>