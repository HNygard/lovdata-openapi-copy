<!DOCTYPE html><html lang="no"><head><title>Forskrift om tilskudd til reinbeitedistrikter og tamreinlag</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2018-06-26-1031</dd><dt class="dokid">DokumentID</dt><dd class="dokid">LTI/forskrift/2018-06-26-1031</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="dateInForce">I kraft fra</dt><dd class="dateInForce">2018-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2010-06-14-888</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2018-06-27 14:40</dd><dt class="journalNumber">Journalnummer</dt><dd class="journalNumber">2018-0648</dd><dt class="titleShort">Korttittel</dt><dd class="titleShort">Forskrift om tilskudd til reinbeitedistrikter og tamreinlag</dd><dt class="title">Tittel</dt><dd class="title">Forskrift om tilskudd til reinbeitedistrikter og tamreinlag</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Landbruks- og matdepartementet 26. juni 2018 med hjemmel i Stortingets årlige vedtak om reindriftsavtalen.</dd><dt class="refid">RefID</dt><dd class="refid">forskrift/2018-06-26-1031</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskudd til reinbeitedistrikter og tamreinlag<ul class="tocSubUl"><li>Kapittel 1. Tilskudd til administrasjon, planlegging, ressursforvaltning og kriseberedskap<ul class="tocSubUl"><li>§ 1-1. Formål</li><li>§ 1-2. Generelle vilkår</li><li>§ 1-3. Tilskudd til administrasjon, planlegging og ressursforvaltning</li><li>§ 1-4. Særskilt tilskudd for Trollheimen</li><li>§ 1-5. Avsetning til kriseberedskapsfond</li><li>§ 1-6. Krav til søknad</li><li>§ 1-7. Saksbehandling</li><li>§ 1-8. Dekning av kostnader til utarbeidelse av bruksregler</li><li>§ 1-9. Opplysningsplikt og kontroll</li><li>§ 1-10. Retting av feilutbetalinger</li><li>§ 1-11. Avkortning mv.</li><li>§ 1-12. Innkreving av tilbakebetalings- eller avkortingsbeløp</li><li>§ 1-13. Klageadgang</li></ul></li><li>Kapittel 2. Bruk av kriseberedskapsfondet<ul class="tocSubUl"><li>§ 2-1. Definisjoner</li><li>§ 2-2. Generelle vilkår</li><li>§ 2-3. Kostnader og satser</li><li>§ 2-4. Opplysningsplikt og kontroll</li><li>§ 2-5. Krav om tilbakeføring ved uberettiget bruk</li></ul></li><li>Kapittel 3. Ikrafttredelse<ul class="tocSubUl"><li>§ 3-1. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2018-06-26-1031" id="dokument"><h1>Forskrift om tilskudd til reinbeitedistrikter og tamreinlag</h1><section class="section" data-name="kap1" id="kapittel-1" data-lovdata-URL="LTI/forskrift/2018-06-26-1031/KAPITTEL_1"><h2>Kapittel 1. Tilskudd til administrasjon, planlegging, ressursforvaltning og kriseberedskap</h2><article class="legalArticle" data-lovdata-URL="LTI/forskrift/2018-06-26-1031/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Tilskudd til reinbeitedistrikter og tamreinlag skal bidra til å gi disse økt medansvar for utvikling av reindriften i bærekraftig retning, balanse mellom reintall og beiter, sikring av arealer og økt lønnsomhet. Tilskuddet skal videre gi grunnlag for avsetning til kriseberedskap, arbeid med helse, miljø og sikkerhet og avløserordning ved sykdom og svangerskap ut over folketrygdens generelle ordninger.</article><article class="legalP" id="kapittel-1-paragraf-1-ledd-2">Formålet med avsetning og tilskudd til kriseberedskap er å legge til rette for reinbeitedistriktenes og tamreinlagenes nødvendige tiltak i forbindelse med beitekriser.</article></article><article class="legalArticle" data-lovdata-URL="LTI/forskrift/2018-06-26-1031/§1-2" data-name="§1-2" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">Generelle vilkår</span></h3><article class="legalP" id="kapittel-1-paragraf-2-ledd-1">Tilskudd kan innvilges reinbeitedistrikter og tamreinlag etter denne forskriften dersom<ul class="defaultList"><li data-li-identifier="a." data-name="a."><article class="listArticle" id="kapittel-1-paragraf-2-ledd-1-punkt-1"><article class="legalP" id="kapittel-1-paragraf-2-ledd-1-punkt-1-ledd-1">reinbeitedistriktet/tamreinlaget er i drift</article></article></li><li data-li-identifier="b." data-name="b."><article class="listArticle" id="kapittel-1-paragraf-2-ledd-1-punkt-2"><article class="legalP" id="kapittel-1-paragraf-2-ledd-1-punkt-2-ledd-1">reinbeitedistriktet/tamreinlaget har vedtatt en distriktsplan og sendt siste oppdaterte versjon til fylkesmannen<sup class="footnotereference" data-footnotereferencevalue="1" data-unique-footnote-counter="1">1</sup></article></article></li><li data-li-identifier="c." data-name="c."><article class="listArticle" id="kapittel-1-paragraf-2-ledd-1-punkt-3"><article class="legalP" id="kapittel-1-paragraf-2-ledd-1-punkt-3-ledd-1">fylkesmannen har fått oversendt revisorgodkjent regnskap for foregående år<sup class="footnotereference" data-footnotereferencevalue="2" data-unique-footnote-counter="2">2</sup></article></article></li><li data-li-identifier="d." data-name="d."><article class="listArticle" id="kapittel-1-paragraf-2-ledd-1-punkt-4"><article class="legalP" id="kapittel-1-paragraf-2-ledd-1-punkt-4-ledd-1">reinbeitedistriktet/tamreinlaget har avsatt midler til kriseberedskapsfond i henhold til bestemmelsen i § 1-5.</article></article></li></ul></article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Jf. lov om reindrift § 62 annet ledd.</article><article class="footnote" data-name="2" data-unique-footnote-counter="2"><span class="footnoteLabel">2</span> Jf. lov om reindrift § 50 jf. § 48 og lov om revisjon og revisorer § 2-1.</article></footer></article><article class="legalArticle" data-lovdata-URL="LTI/forskrift/2018-06-26-1031/§1-3" data-name="§1-3" id="kapittel-1-paragraf-3"><h3 class="legalArticleHeader"><span class="legalArticleValue">§ 1-3</span>. <span class="legalArticleTitle">Tilskudd til administrasjon, planlegging og ressursforvaltning</span></h3><article class="legalP" id="kapittel-1-paragraf-3-ledd-1">Tilskudd til administrasjon, planlegging og ressursforvaltning til reinbeitedistriktene, herunder Trollheimen, ytes med et fast grunnbeløp på inntil kr 92&#xa0;000 per distrikt. Ved sammenslåing av distrikter økes grunnbeløpet i forhold til antall distrikter som blir sammenslått, avgrenset til to år etter sammenslåingen.</article><article class="legalP" id="kapittel-1-paragraf-3-ledd-2">Tilskudd til administrasjon, planlegging og ressursforvaltning utgjør<ul class="defaultList"><li data-li-identifier="a." data-name="a."><article class="listArticle" id="kapittel-1-paragraf-3-ledd-2-punkt-1"><article class="legalP" id="kapittel-1-paragraf-3-ledd-2-punkt-1-ledd-1">inntil kr 250&#xa0;000 til distrikt 17 i Øst-Finnmark,</article></article></li><li data-li-identifier="b." data-name="b."><article class="listArticle" id="kapittel-1-paragraf-3-ledd-2-punkt-2"><article class="legalP" id="kapittel-1-paragraf-3-ledd-2-punkt-2-ledd-1">inntil kr 250&#xa0;000 til distrikt 16 i Øst-Finnmark,</article></article></li><li data-li-identifier="c." data-name="c."><article class="listArticle" id="kapittel-1-paragraf-3-ledd-2-punkt-3"><article class="legalP" id="kapittel-1-paragraf-3-ledd-2-punkt-3-ledd-1">inntil kr 250&#xa0;000 til hvert av distriktene 30A, 30B og 30C i Vest-Finnmark reinbeiteområde,</article></article></li><li data-li-identifier="d." data-name="d."><article class="listArticle" id="kapittel-1-paragraf-3-ledd-2-punkt-4"><article class="legalP" id="kapittel-1-paragraf-3-ledd-2-punkt-4-ledd-1">inntil kr 50&#xa0;000 til Femund reinbeitedistrikt i Sør-Trøndelag/Hedmark reinbeiteområde,</article></article></li><li data-li-identifier="e." data-name="e."><article class="listArticle" id="kapittel-1-paragraf-3-ledd-2-punkt-5"><article class="legalP" id="kapittel-1-paragraf-3-ledd-2-punkt-5-ledd-1">inntil kr 125&#xa0;000 til hvert av tamreinlagene.</article></article></li></ul></article><article class="legalP" id="kapittel-1-paragraf-3-ledd-3">I tillegg ytes et beløp per siidaandel på inntil kr 12&#xa0;000. For siidaandeler i distrikt 16 i Øst-Finnmark utgjør beløpet inntil kr 18&#xa0;500. Det variable tilskuddet skal kun ytes for det antall siidaandeler som er innvilget drifts/produksjonstilskudd<sup class="footnotereference" data-footnotereferencevalue="1" data-unique-footnote-counter="1">1</sup> minst et av de tre foregående driftsårene.</article><article class="legalP" id="kapittel-1-paragraf-3-ledd-4">Distrikter som har vedtatt en siidainndeling gjennom årsmøtevedtak kan fordele midlene på de ulike siidaene.</article><footer class="footnotes"><article class="footnote" data-name="1" data-unique-footnote-counter="3"><span class="footnoteLabel">1</span> Jf. gjeldende forskrift om tilskudd til siidaandeler og tamreinlag.</article></footer></article><article class="legalArticle" data-lovdata-URL="LTI/forskrift/2018-06-26-1031/§1-4" data-name="§1-4" id="kapittel-1-paragraf-4"><h3 class="legalArticleHeader"><span class="legalArticleValue">§ 1-4</span>. <span class="legalArticleTitle">Særskilt tilskudd for Trollheimen</span></h3><article class="legalP" id="kapittel-1-paragraf-4-ledd-1">For Trollheimen ytes det tilskudd til spesielle kostnader med inntil kr 15&#xa0;000 per siidaandel for det antall enheter som er innvilget drifts/produksjonstilskudd<sup class="footnotereference" data-footnotereferencevalue="1" data-unique-footnote-counter="1">1</sup> i minst et av de tre foregående driftsårene. Med bakgrunn i gitte rammebetingelser utbetales et ekstraordinært tilskudd på inntil 50&#xa0;000 kroner til hver av de fem siidaandelene i Trollheimen. Ved endring av rammebetingelsene bortfaller tilskuddet.</article><footer class="footnotes"><article class="footnote" data-name="1" data-unique-footnote-counter="4"><span class="footnoteLabel">1</span> Jf. gjeldende forskrift om tilskudd til siidaandeler og tamreinlag.</article></footer></article><article class="legalArticle" data-lovdata-URL="LTI/forskrift/2018-06-26-1031/§1-5" data-name="§1-5" id="kapittel-1-paragraf-5"><h3 class="legalArticleHeader"><span class="legalArticleValue">§ 1-5</span>. <span class="legalArticleTitle">Avsetning til kriseberedskapsfond</span></h3><article class="legalP" id="kapittel-1-paragraf-5-ledd-1">Reinbeitedistriktet/tamreinlaget må oppgi hvor stor andel av søknadsårets distriktstilskudd som skal avsettes til kriseberedskapsfond. Avsetningen må utgjøre minimum kr 5&#xa0;000.</article><article class="legalP" id="kapittel-1-paragraf-5-ledd-2">Tilskudd til kriseberedskap gis med 150% av avsetningen etter første ledd, begrenset oppad inntil 25&#xa0;% av totalt tilskudd etter § 1-3.</article><article class="legalP" id="kapittel-1-paragraf-5-ledd-3">Årets samlede avsetning settes på særskilt bankkonto for kriseberedskapsfond. Opptjent avkastning skal inngå i øvrige midler på bankkontoen.</article><article class="legalP" id="kapittel-1-paragraf-5-ledd-4">Regler for bruk av kriseberedskapsfondet er gitt i kapittel 2.</article></article><article class="legalArticle" data-lovdata-URL="LTI/forskrift/2018-06-26-1031/§1-6" data-name="§1-6" id="kapittel-1-paragraf-6"><h3 class="legalArticleHeader"><span class="legalArticleValue">§ 1-6</span>. <span class="legalArticleTitle">Krav til søknad</span></h3><article class="legalP" id="kapittel-1-paragraf-6-ledd-1">Søknad om tilskudd til reinbeitedistrikter og tamreinlag skal sendes på særskilt skjema til fylkesmannen innen 15. juli. Det skal i søknaden oppgis hvilke relevante hjelpemidler reinbeitedistriktet skal anskaffe som ledd i arbeid med helse, miljø og sikkerhet.</article></article><article class="legalArticle" data-lovdata-URL="LTI/forskrift/2018-06-26-1031/§1-7" data-name="§1-7" id="kapittel-1-paragraf-7"><h3 class="legalArticleHeader"><span class="legalArticleValue">§ 1-7</span>. <span class="legalArticleTitle">Saksbehandling</span></h3><article class="legalP" id="kapittel-1-paragraf-7-ledd-1">Vedtak om tilskudd fattes av fylkesmannen.</article></article><article class="legalArticle" data-lovdata-URL="LTI/forskrift/2018-06-26-1031/§1-8" data-name="§1-8" id="kapittel-1-paragraf-8"><h3 class="legalArticleHeader"><span class="legalArticleValue">§ 1-8</span>. <span class="legalArticleTitle">Dekning av kostnader til utarbeidelse av bruksregler</span></h3><article class="legalP" id="kapittel-1-paragraf-8-ledd-1">Dersom distriktet ikke selv utarbeider bruksregler, dekkes fylkesmannens utgifter til utarbeiding av bruksreglene<sup class="footnotereference" data-footnotereferencevalue="1" data-unique-footnote-counter="1">1</sup> innenfor rammen av distriktstilskudd.</article><footer class="footnotes"><article class="footnote" data-name="1" data-unique-footnote-counter="5"><span class="footnoteLabel">1</span> Jf. lov om reindrift § 58 4. ledd.</article></footer></article><article class="legalArticle" data-lovdata-URL="LTI/forskrift/2018-06-26-1031/§1-9" data-name="§1-9" id="kapittel-1-paragraf-9"><h3 class="legalArticleHeader"><span class="legalArticleValue">§ 1-9</span>. <span class="legalArticleTitle">Opplysningsplikt og kontroll</span></h3><article class="legalP" id="kapittel-1-paragraf-9-ledd-1">Mottakere av tilskudd etter denne forskriften plikter å gi alle opplysninger som reindriftsmyndighetene finner nødvendig for å kunne forvalte tilskuddordningene, eller for å kunne oppfylle reindriftsavtalen.</article><article class="legalP" id="kapittel-1-paragraf-9-ledd-2">Reindriftsmyndighetene fører tilsyn med at utbetalinger av tilskudd er riktige, og har adgang til all bokføring, korrespondanse og opptegnelser som vedkommer tilskuddet. Det kan kreves at opplysningene bekreftes av revisor.</article></article><article class="legalArticle" data-lovdata-URL="LTI/forskrift/2018-06-26-1031/§1-10" data-name="§1-10" id="kapittel-1-paragraf-10"><h3 class="legalArticleHeader"><span class="legalArticleValue">§ 1-10</span>. <span class="legalArticleTitle">Retting av feilutbetalinger</span></h3><article class="legalP" id="kapittel-1-paragraf-10-ledd-1">Reindriftsmyndighetene kan rette feil i utbetalt tilskudd, enten ved etterbetaling eller krav om tilbakebetaling av tilskudd fra tilskuddsmottaker.</article></article><article class="legalArticle" data-lovdata-URL="LTI/forskrift/2018-06-26-1031/§1-11" data-name="§1-11" id="kapittel-1-paragraf-11"><h3 class="legalArticleHeader"><span class="legalArticleValue">§ 1-11</span>. <span class="legalArticleTitle">Avkortning mv.</span></h3><article class="legalP" id="kapittel-1-paragraf-11-ledd-1">Dersom tilskuddsmottaker uaktsomt eller forsettlig har gitt feil eller mangelfulle opplysninger i søknaden som har eller ville dannet grunnlag for en urettmessig utbetaling av tilskuddet, kan hele eller deler av tilskuddet avkortes.</article><article class="legalP" id="kapittel-1-paragraf-11-ledd-2">Dersom tilskuddsmottaker i henhold til reindriftsmyndighetenes vedtak driver eller har drevet sin virksomhet i strid med lover eller forskrifter for reindriftsnæringen, og det er utvist uaktsomhet eller forsett, kan hele eller deler av tilskuddet holdes tilbake inntil forholdet er rettet. Er det ved overtredelsen av slikt regelverk utvist grov uaktsomhet eller forsett, kan hele eller deler av tilskuddet avkortes.</article><article class="legalP" id="kapittel-1-paragraf-11-ledd-3">Dersom Femunden reinbeitedistrikt ikke overholder vilkårene for utøvelse av reindrift innenfor distriktets grenser, skal hele eller deler av tilskuddet avkortes.</article></article><article class="legalArticle" data-lovdata-URL="LTI/forskrift/2018-06-26-1031/§1-12" data-name="§1-12" id="kapittel-1-paragraf-12"><h3 class="legalArticleHeader"><span class="legalArticleValue">§ 1-12</span>. <span class="legalArticleTitle">Innkreving av tilbakebetalings- eller avkortingsbeløp</span></h3><article class="legalP" id="kapittel-1-paragraf-12-ledd-1">Differansen mellom utbetalt beløp og berettiget tilskudd som følge av vedtak om tilbakebetaling etter § 1-10 eller avkortning etter § 1-11, kan kreves tilbakebetalt fra tilskuddsmottakeren eller motregnes i senere tilskuddsutbetalinger.</article><article class="legalP" id="kapittel-1-paragraf-12-ledd-2">Krav fra reindriftsmyndighetene kan motregnes i tilskuddsutbetalinger til tilskuddsmottakeren.</article><article class="legalP" id="kapittel-1-paragraf-12-ledd-3">Dersom foretaket/tilskuddsmottakeren ikke var i aktsom god tro om utbetalingen, kan renter kreves fra det tidspunkt tilbakebetalingskravet er kommet fram til foretaket/mottaker. Ved grov uaktsomhet eller forsett kan renter kreves fra tidspunktet for utbetaling av det urettmessige tilskuddet. Rentefoten skal settes lik den rentefot som til enhver tid er fastsatt av Finansdepartementet i medhold av § 3 i lov 17. desember 1976 nr. 100 om renter ved forsinket betaling m.m.</article></article><article class="legalArticle" data-lovdata-URL="LTI/forskrift/2018-06-26-1031/§1-13" data-name="§1-13" id="kapittel-1-paragraf-13"><h3 class="legalArticleHeader"><span class="legalArticleValue">§ 1-13</span>. <span class="legalArticleTitle">Klageadgang</span></h3><article class="legalP" id="kapittel-1-paragraf-13-ledd-1">Fylkesmennenes vedtak etter denne forskrift kan påklages til Landbruksdirektoratet etter forvaltningslovens regler.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2018-06-26-1031/KAPITTEL_2"><h2>Kapittel 2. Bruk av kriseberedskapsfondet</h2><article class="legalArticle" data-lovdata-URL="LTI/forskrift/2018-06-26-1031/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Definisjoner</span></h3><article class="legalP" id="kapittel-2-paragraf-1-ledd-1">Med beitekrise menes en hendelse som avviker markant fra den normale beitevariasjonen som er mellom år, der en vesentlig andel av beitearealet er utilgjengelig, og det foreligger en betydelig risiko for omfattende tap av rein.</article></article><article class="legalArticle" data-lovdata-URL="LTI/forskrift/2018-06-26-1031/§2-2" data-name="§2-2" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Generelle vilkår</span></h3><article class="legalP" id="kapittel-2-paragraf-2-ledd-1">Kriseberedskapsfondet etter § 1-5 skal kun brukes til å dekke kostnader i forbindelse med tilfeller der kriseberedskapsutvalget har fastslått at det foreligger en beitekrise.</article><article class="legalP" id="kapittel-2-paragraf-2-ledd-2">Reinbeitedistriktet/tamreinlaget må melde beitekrisen til fylkesmannen før bruk av kriseberedskapsfondet.</article><article class="legalP" id="kapittel-2-paragraf-2-ledd-3">Reinbeitedistriktet/tamreinlaget skal rådføre seg med fylkesmannen ved gjennomføring av tiltak i forbindelse med beitekrisen.</article></article><article class="legalArticle" data-lovdata-URL="LTI/forskrift/2018-06-26-1031/§2-3" data-name="§2-3" id="kapittel-2-paragraf-3"><h3 class="legalArticleHeader"><span class="legalArticleValue">§ 2-3</span>. <span class="legalArticleTitle">Kostnader og satser</span></h3><article class="legalP" id="kapittel-2-paragraf-3-ledd-1">Som kostnader etter § 2-2 regnes blant annet leie av alternative beiteområder, innkjøp av fôr, innleid arbeidskraft, transport av fôr og personell, samt flytting av rein til alternative beiteområder.</article><article class="legalP" id="kapittel-2-paragraf-3-ledd-2">Vederlag for enkeltpersoners arbeidsinnsats kan maksimalt utgjøre kr 150 per time.</article><article class="legalP" id="kapittel-2-paragraf-3-ledd-3">For dekning av bruk av enkeltpersoners transportmidler og annet utstyr anvendes statens satser.</article></article><article class="legalArticle" data-lovdata-URL="LTI/forskrift/2018-06-26-1031/§2-4" data-name="§2-4" id="kapittel-2-paragraf-4"><h3 class="legalArticleHeader"><span class="legalArticleValue">§ 2-4</span>. <span class="legalArticleTitle">Opplysningsplikt og kontroll</span></h3><article class="legalP" id="kapittel-2-paragraf-4-ledd-1">Reinbeitedistriktet/tamreinlaget skal rapportere bruk av kriseberedskapsfondet til fylkesmannen senest to måneder etter at beitekrisen er opphørt.</article><article class="legalP" id="kapittel-2-paragraf-4-ledd-2">Den som disponerer kriseberedskapsfondet plikter å gi alle opplysninger som fylkesmannen finner nødvendig.</article><article class="legalP" id="kapittel-2-paragraf-4-ledd-3">Fylkesmannen fører tilsyn med at bruken av kriseberedskapsfondet er riktig, og har adgang til all bokføring, korrespondanse og opptegnelser som vedrører bruken. Det kan kreves at opplysningene bekreftes av revisor.<sup class="footnotereference" data-footnotereferencevalue="1" data-unique-footnote-counter="1">1</sup></article><footer class="footnotes"><article class="footnote" data-name="1" data-unique-footnote-counter="6"><span class="footnoteLabel">1</span> Jf. lov om reindrift § 50 jf. § 48 og lov om revisjon og revisorer § 2-1.</article></footer></article><article class="legalArticle" data-lovdata-URL="LTI/forskrift/2018-06-26-1031/§2-5" data-name="§2-5" id="kapittel-2-paragraf-5"><h3 class="legalArticleHeader"><span class="legalArticleValue">§ 2-5</span>. <span class="legalArticleTitle">Krav om tilbakeføring ved uberettiget bruk</span></h3><article class="legalP" id="kapittel-2-paragraf-5-ledd-1">Fylkesmannen kan kreve hele eller deler av de brukte midlene tilbakeført til kriseberedskapsfondet dersom<ul class="defaultList"><li data-li-identifier="1." data-name="1."><article class="listArticle" id="kapittel-2-paragraf-5-ledd-1-punkt-1"><article class="legalP" id="kapittel-2-paragraf-5-ledd-1-punkt-1-ledd-1">fondet brukes i strid med de generelle vilkårene i § 2-2, eller</article></article></li><li data-li-identifier="2." data-name="2."><article class="listArticle" id="kapittel-2-paragraf-5-ledd-1-punkt-2"><article class="legalP" id="kapittel-2-paragraf-5-ledd-1-punkt-2-ledd-1">fylkesmannen ikke godkjenner rapporteringen ved bruk av fondet etter § 2-4.</article></article></li></ul></article></article></section><section class="section" data-name="kap3" id="kapittel-3" data-lovdata-URL="LTI/forskrift/2018-06-26-1031/KAPITTEL_3"><h2>Kapittel 3. Ikrafttredelse</h2><article class="legalArticle" data-lovdata-URL="LTI/forskrift/2018-06-26-1031/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Ikrafttredelse</span></h3><article class="legalP" id="kapittel-3-paragraf-1-ledd-1">Denne forskrift trer i kraft 1. juli 2018. Samtidig oppheves forskrift 14. juni 2010 nr. 888 om tilskudd til reinbeitedistrikter og tamreinlag.</article></article></section></main></body></html>