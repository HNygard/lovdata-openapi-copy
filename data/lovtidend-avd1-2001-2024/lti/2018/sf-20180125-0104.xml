<!DOCTYPE html><html lang="no"><head><title>Forskrift om godkjente (reinavla/registrerte) dyr av hestefamilien</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2018-01-25-104</dd><dt class="dokid">DokumentID</dt><dd class="dokid">LTI/forskrift/2018-01-25-104</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="dateInForce">I kraft fra</dt><dd class="dateInForce">2018-01-25</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1992-12-04-130/§3</li><li>lov/1992-12-04-130/§5</li><li>lov/2003-12-19-124/§33</li><li>lov/2003-12-19-124/§36</li><li>forskrift/2003-12-19-1790</li></ul></dd><dt class="dateOfPublication">Kunngjort</dt><dd class="dateOfPublication">2018-01-29 15:10</dd><dt class="journalNumber">Journalnummer</dt><dd class="journalNumber">2018-0063</dd><dt class="titleShort">Korttittel</dt><dd class="titleShort">Forskrift om godkjente dyr av hestefamilien</dd><dt class="title">Tittel</dt><dd class="title">Forskrift om godkjente (reinavla/registrerte) dyr av hestefamilien</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Landbruks- og matdepartementet 25. januar 2018 med hjemmel i lov 4. desember 1992 nr. 130 om husdyravl § 3 og § 5 og lov 19. desember 2003 nr. 124 om matproduksjon og mattrygghet mv. (matloven) § 33 første ledd, jf. § 36 annet ledd, jf. delegeringsvedtak 19. desember 2003 nr. 1790. <br /> <strong>EØS-henvisninger:</strong> EØS-avtalen vedlegg I kap. I del 2.1 nr. 4 (direktiv 90/427/EØF endret ved direktiv 2008/73/EF endret ved vedtak 2009/436/EF), del 2.2 nr. 22 (vedtak 92/353 EØF), nr. 23 (vedtak 92/354/EØF), nr. 25 (vedtak 96/78 EF), nr. 26 (vedtak 96/79/EF) og nr. 33 (forordning (EU) 2015/262).</dd><dt class="refid">RefID</dt><dd class="refid">forskrift/2018-01-25-104</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om godkjente (reinavla/registrerte) dyr av hestefamilien<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li><li>§ 4. Offentlig godkjenning</li><li>§ 5. Godkjenning og registrering av dyr</li><li>§ 6. Identifikasjonsdokument (pass)</li><li>§ 7. Dokumentasjon mv. ved inn- og utførsel av sæd, egg og embryo</li><li>§ 8. Krav til registerføring</li><li>§ 8A. Krav til drektighetssertifikat ved innførsel fra tredjeland</li><li>§ 9. Sykdom</li><li>§ 9a. Dyrevelferd ved avl</li><li>§ 10. Utgifter</li><li>§ 11. Tilsyn og vedtak</li><li>§ 12. Straff</li><li>§ 13. Dispensasjon</li><li>§ 14. Ikrafttredelse</li><li>Vedlegg 1. Vilkår for offentlig godkjenning av instanser som fører eller oppretter dyreregister (stambøker) over registrerte dyr av hestefamilien</li><li>Vedlegg 2. Krav til hest ved innføring i dyreregister (stambok)</li><li>Vedlegg 3. Avstamnings- og avlssertifikater for sæd, egg og embryo fra registrert dyr av hestefamilien</li><li>Vedlegg 3a</li><li>Vedlegg 3b</li><li>Vedlegg 3c</li><li>Vedlegg 4. Drektighetssertifikat</li></ul></li></ul></dd></dl></header><main class="documentBody" data-lovdata-URL="LTI/forskrift/2018-01-25-104" id="dokument"><h1>Forskrift om godkjente (reinavla/registrerte) dyr av hestefamilien</h1><article class="legalArticle" data-lovdata-URL="LTI/forskrift/2018-01-25-104/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Forskriftens formål er å sikre forsvarlig avl på dyr av hestefamilien, herunder kunstig overføring av sæd, egg og embryo, identifisering og registrering av avls- og konkurransedyr.</article><article class="legalP" id="paragraf-1-ledd-2">Formålet med kravet om identifikasjonsdokument (pass) er i tillegg å sikre god dyre- og folkehelse.</article></article><article class="legalArticle" data-lovdata-URL="LTI/forskrift/2018-01-25-104/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften gjelder alle dyr av hestefamilien som skal nyttes til avl og/eller konkurranse.</article><article class="legalP" id="paragraf-2-ledd-2">Forskriften gjelder ikke innførsel av dyr, sæd, egg eller embryo fra tredjeland til tekniske eller vitenskapelige forsøk som foretas under kontroll av myndighetene.</article></article><article class="legalArticle" data-lovdata-URL="LTI/forskrift/2018-01-25-104/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><article class="defaultP"><i>Dyr av hestefamilien:</i> Hest eller esel brukt som husdyr eller krysningsavkom av slike dyr.<p class="leddfortsettelse"><i>Registrert dyr av hestefamilien:</i> Dyr av hestefamilien som er oppført eller som har rett til å bli oppført i et dyreregister (stambok) omhandlet i § 5, og som er identifisert ved identifikasjonsdokument omhandlet i § 6.</p><p class="leddfortsettelse"><i>Dyreregister (stambok):</i> En bok, en database, kartotek eller annen databærer som blir ført av en instans som er offentlig godkjent eller autorisert i et land i EØS, eller av et offentlig kontor i det aktuelle land, og hvor dyr av hestefamilien føres opp eller registreres med angivelse av alle kjente forfedre.</p><p class="leddfortsettelse"><i>Tredjeland:</i> Et land som ikke er medlem av EØS.</p><p class="leddfortsettelse"><i>Instans:</i> Alle organisasjoner, avlsorganisasjoner, avlslag, private foretak eller offentlig myndighet som er godkjent til å føre stambok eller register for berørte raser av dyr av hestefamilien.</p></article></article><article class="legalArticle" data-lovdata-URL="LTI/forskrift/2018-01-25-104/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Offentlig godkjenning</span></h2><article class="legalP" id="paragraf-4-ledd-1">For å bli offentlig godkjent må instanser med hovedkontor i Norge, som fører eller oppretter dyreregister, søke Mattilsynet om dette. For å få godkjenning må instansen oppfylle vilkårene i vedlegg 1.</article><article class="legalP" id="paragraf-4-ledd-2">Mattilsynet kan avslå godkjenning av en instans, dersom det allerede finnes en instans for den aktuelle rasen og Mattilsynet finner at godkjenning av en ny instans vil utgjøre en fare for bevaring av rasen eller skade en eksisterende instans. Det samme gjelder dersom godkjenning av en ny instans skader gjennomføringen av avlsprogrammet til den eksisterende instans.</article><article class="legalP" id="paragraf-4-ledd-3">Mattilsynet kan også avslå godkjenning av en instans dersom dyr av denne rasen kan innføres eller registreres i et spesielt avsnitt av et register (stambok) som føres av en instans som for dette avsnittets vedkommende, overholder de prinsipper som i samsvar med vedlegg 1. pkt. 3 bokstav b er gitt av den instans som fører det opprinnelige register (stambok) for rasen.</article><article class="legalP" id="paragraf-4-ledd-4">Mattilsynet kan tilbakekalle godkjenning dersom vilkårene for godkjenningen ikke blir overholdt.</article></article><article class="legalArticle" data-lovdata-URL="LTI/forskrift/2018-01-25-104/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Godkjenning og registrering av dyr</span></h2><article class="legalP" id="paragraf-5-ledd-1">For å bli godkjent som registrert dyr av hestefamilien, må hest oppfylle de krav som fremgår av vedlegg 2. Innføring og registrering i stambok skal skje i henhold til vedlegg 2.</article><article class="legalP" id="paragraf-5-ledd-2">Ved handel innenfor EØS med dyr av hestefamilien som er registrert i avsenderlandet, skal dyrene, med mindre annet er avtalt mellom de berørte instanser, registreres eller føres opp i det relevante registeret (stamboken) i mottakerlandet under samme navn (og med sitt livsvarige identitetsnummer gitt ved førstegangsregistrering), med angivelse av fødselslandets nasjonalitetsmerke i henhold til internasjonale avtaler.</article><article class="legalP" id="paragraf-5-ledd-3">Dersom instansens vedtekter tillater det, kan et annet navn, også et midlertidig navn, tilføyes før eller etter dyrets opprinnelige navn, forutsatt at dyrets opprinnelige navn beholdes i parentes i hele dyrets levetid, og at fødselslandet oppgis ved dets nasjonalitetsmerke i henhold til internasjonale avtaler.</article></article><article class="legalArticle" data-lovdata-URL="LTI/forskrift/2018-01-25-104/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Identifikasjonsdokument (pass)</span></h2><article class="legalP" id="paragraf-6-ledd-1">Registrerte dyr av hestefamilien skal ved forflytning innenfor EØS følges av et identifikasjonsdokument (pass) i samsvar med forskrift 28. april 2010 nr. 631 om identifikasjon av dyr av hestefamilien.</article><article class="legalP" id="paragraf-6-ledd-2">Registrerte dyr av hestefamilien skal ved innførsel fra tredjeland følges av et avstamnings- og avlssertifikat som svarer til identifikasjonsdokumentet (passet) som kreves ved forflytning av registrerte dyr av hestefamilien innenfor EØS eller av andre dokumenter som inneholder de samme opplysninger og av vedkommende lands myndighet er påført følgende attestasjon: «Undertegnede bekrefter at disse dokumenter inneholder de opplysninger som er nevnt i vedtak 96/510/EF.»</article></article><article class="legalArticle" data-lovdata-URL="LTI/forskrift/2018-01-25-104/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Dokumentasjon mv. ved inn- og utførsel av sæd, egg og embryo</span></h2><article class="legalP" id="paragraf-7-ledd-1">Sæd, egg og embryo fra registrert dyr av hestefamilien skal ved innførsel fra eller utførsel til annen EØS-stat eller ved innførsel fra tredjeland følges av avstamnings- og avlssertifikat i henhold til respektiv modell vist i vedlegg 3 (3a–3c) utstedt av vedkommende lands myndighet. Istedenfor å bruke sertifikat som vist i vedlegg 3 (3a–3c), kan de samme opplysninger tas med i andre dokumenter som følger med sæden, eggene eller embryoene. I slike tilfeller skal myndighetene ha bekreftet at opplysningene er inntatt i de aktuelle dokumentene. Myndighetene i tredjeland skal ha brukt formulering a), og myndighetene i EØS-land skal ha brukt formulering b):<ul class="defaultList"><li data-li-identifier="a)" data-name="a)"><article class="listArticle" id="paragraf-7-ledd-1-punkt-1"><article class="legalP" id="paragraf-7-ledd-1-punkt-1-ledd-1">for sæd, egg og embryo fra tredjeland: «Undertegnede bekrefter at disse dokumenter inneholder de opplysninger som er nevnt i vedtak 96/510/EF.»</article></article></li><li data-li-identifier="b)" data-name="b)"><article class="listArticle" id="paragraf-7-ledd-1-punkt-2"><article class="legalP" id="paragraf-7-ledd-1-punkt-2-ledd-1">for henholdsvis sæd, egg og embryo som innføres fra eller utføres til annen EØS-stat: «Undertegnede bekrefter at disse dokumenter inneholder de opplysninger som er nevnt i den aktuelle delen av vedtak 96/79/EF.»</article></article></li></ul></article><article class="legalP" id="paragraf-7-ledd-2">Sæd som innføres fra tredjeland skal stamme fra dyr som har gjennomgått kontroll og individgransking og fått vurdert avlsverdi. Dersom sæden kommer fra et dyr som ikke har vært gjenstand for kontroll av ytelsesevne og vurdering av avlsverdi, kan den bare innføres i de mengder som er nødvendig for at godkjente instanser skal kunne gjennomføre offisielle tester.</article></article><article class="legalArticle" data-lovdata-URL="LTI/forskrift/2018-01-25-104/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Krav til registerføring</span></h2><article class="legalP" id="paragraf-8-ledd-1">Dyr som innføres fra annen EØS-stat skal være innført eller registrert i dyreregister ført av instans som er godkjent og oppført på liste som er offentliggjort av kompetent myndighet i vedkommende land. Sæd, egg og embryo som kommer fra annen EØS-stat skal stamme fra dyr nevnt i første punktum.</article><article class="legalP" id="paragraf-8-ledd-2">Dyr som kommer fra tredjeland, skal være innført eller registrert i dyreregister ført av instans som er godkjent av vedkommende lands kompetent myndighet og oppført på en liste som er offentliggjort av Europakommisjonen. Sæd, egg og embryo som kommer fra tredjeland skal stamme fra dyr nevnt i første punktum.</article></article><article class="legalArticle" data-lovdata-URL="LTI/forskrift/2018-01-25-104/§8A" data-name="§8A" id="paragraf-9"><h2 class="legalArticleHeader"><span class="legalArticleValue">§ 8A</span>. <span class="legalArticleTitle">Krav til drektighetssertifikat ved innførsel fra tredjeland</span></h2><article class="legalP" id="paragraf-9-ledd-1">Registrert dyr av hestefamilien som er drektig skal ved innførsel fra tredjeland følges av drektighetssertifikat i overensstemmelse med modellen vist i vedlegg 4. Istedenfor å bruke sertifikat som vist i vedlegg 4, kan de samme opplysninger tas med i andre dokumenter som følger dyret. I slike tilfeller skal myndighetene ved følgende formulering bekrefte at de fastsatte opplysningene er tatt med i de aktuelle dokumentene: «Undertegnede bekrefter at disse dokumenter inneholder de opplysninger som er nevnt i vedtak 96/510/EF».</article></article><article class="legalArticle" data-lovdata-URL="LTI/forskrift/2018-01-25-104/§9" data-name="§9" id="paragraf-10"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Sykdom</span></h2><article class="legalP" id="paragraf-10-ledd-1">Det er forbudt å bruke hingst som lider av smittsom sykdom til avl.</article></article><article class="legalArticle" data-lovdata-URL="LTI/forskrift/2018-01-25-104/§9a" data-name="§9a" id="paragraf-11"><h2 class="legalArticleHeader"><span class="legalArticleValue">§ 9a</span>. <span class="legalArticleTitle">Dyrevelferd ved avl</span></h2><article class="legalP" id="paragraf-11-ledd-1">Det er i henhold til lov 19. juni 2009 nr. 97 om dyrevelferd § 25 forbudt å drive avl av hestedyr, herunder ved bruk av genteknologiske metoder, som endrer arveanlegg slik at de påvirker eller kan påvirke fysiske eller mentale funksjoner negativt, eller som viderefører slike arveanlegg.</article></article><article class="legalArticle" data-lovdata-URL="LTI/forskrift/2018-01-25-104/§10" data-name="§10" id="paragraf-12"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Utgifter</span></h2><article class="legalP" id="paragraf-12-ledd-1">Det offentlige svarer ikke for omkostninger i samband med innføring eller registrering i dyreregister og utfylling av avstamningssertifikater og identifikasjonsdokument (pass). Det kan ikke pålegges særavgifter for innføring eller registrering i dyreregister av godkjente avlsdyr/registrerte dyr av hestefamilien som allerede er innført eller registrert i et dyreregister som blir ført av godkjent instans i et annet land i EØS.</article></article><article class="legalArticle" data-lovdata-URL="LTI/forskrift/2018-01-25-104/§11" data-name="§11" id="paragraf-13"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Tilsyn og vedtak</span></h2><article class="legalP" id="paragraf-13-ledd-1">Mattilsynet fører tilsyn og fatter vedtak for å gjennomføre bestemmelsene gitt i og i medhold av denne forskriften, med unntak av § 5.</article><article class="legalP" id="paragraf-13-ledd-2">Registrert dyr av hestefamilien og sæd, egg og embryo fra registrert dyr av hestefamilien som innføres fra eller utføres til annen EØS-stat eller innføres fra tredjeland, skal gjennomgå kontroll i henhold til forskrift 31. desember 1998 nr. 1484 om tilsyn og kontroll ved import og eksport av levende dyr, annet avlsmateriale og animalsk avfall innen EØS, og ved import av levende dyr fra tredjestater eller forskrift 18. oktober 1999 nr. 1163 om tilsyn og kontroll ved import og transitt mv. av animalske næringsmidler og produkter av animalsk opprinnelse mv. fra tredjeland. Denne kontrollen omfatter også den avlsmessige dokumentasjonen som skal følge dyrene, sæden, eggene eller embryoene. All nødvendig dokumentasjon må derfor foreligge på inn- eller utførselstidspunktet.</article></article><article class="legalArticle" data-lovdata-URL="LTI/forskrift/2018-01-25-104/§12" data-name="§12" id="paragraf-14"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Straff</span></h2><article class="legalP" id="paragraf-14-ledd-1">Forsettlig overtredelse av denne forskriften eller bestemmelser og vedtak gitt i medhold av den, er straffbart i henhold til husdyravlsloven § 8 og matloven § 28. Uaktsom overtredelse er også straffbart etter matloven § 28.</article></article><article class="legalArticle" data-lovdata-URL="LTI/forskrift/2018-01-25-104/§13" data-name="§13" id="paragraf-15"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Dispensasjon</span></h2><article class="legalP" id="paragraf-15-ledd-1">Mattilsynet kan i særlige tilfeller dispensere fra bestemmelsene i denne forskriften, forutsatt at det ikke vil stride mot Norges internasjonale forpliktelser, herunder EØS-avtalen.</article></article><article class="legalArticle" data-lovdata-URL="LTI/forskrift/2018-01-25-104/§14" data-name="§14" id="paragraf-16"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Ikrafttredelse</span></h2><article class="legalP" id="paragraf-16-ledd-1">Denne forskriften trer i kraft straks</article></article><section class="section" data-name="vedlegg1" id="kapittel-1" data-lovdata-URL="LTI/forskrift/2018-01-25-104/KAPITTEL_1"><h2>Vedlegg 1. Vilkår for offentlig godkjenning av instanser som fører eller oppretter dyreregister (stambøker) over registrerte dyr av hestefamilien</h2><article class="legalP" id="kapittel-1-ledd-1">For å få offentlig godkjenning, må instanser som fører eller oppretter dyreregister (stambøker):<ul class="defaultList"><li data-li-identifier="1)" data-name="1)"><article class="listArticle" id="kapittel-1-ledd-1-punkt-1"><article class="legalP" id="kapittel-1-ledd-1-punkt-1-ledd-1">ha status som juridisk person,</article></article></li><li data-li-identifier="2)" data-name="2)"><article class="listArticle" id="kapittel-1-ledd-1-punkt-2"><article class="legalP" id="kapittel-1-ledd-1-punkt-2-ledd-1">dokumentere overfor Mattilsynet: <ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-1-punkt-2-ledd-1-punkt-1"><article class="legalP" id="kapittel-1-ledd-1-punkt-2-ledd-1-punkt-1-ledd-1">kvaliteten av sin virksomhet,</article></article></li><li data-li-identifier="b)" data-name="b)"><article class="listArticle" id="kapittel-1-ledd-1-punkt-2-ledd-1-punkt-2"><article class="legalP" id="kapittel-1-ledd-1-punkt-2-ledd-1-punkt-2-ledd-1">at de prinsipper som er gitt av den instans som fører den opprinnelige stambok for rasen (hvis det dreier seg om en instans som ikke fører den opprinnelige stambok for rasen), overholdes,</article></article></li><li data-li-identifier="c)" data-name="c)"><article class="listArticle" id="kapittel-1-ledd-1-punkt-2-ledd-1-punkt-3"><article class="legalP" id="kapittel-1-ledd-1-punkt-2-ledd-1-punkt-3-ledd-1">evne til å utøve den nødvendige kontrollen med føring av stamboken,</article></article></li><li data-li-identifier="d)" data-name="d)"><article class="listArticle" id="kapittel-1-ledd-1-punkt-2-ledd-1-punkt-4"><article class="legalP" id="kapittel-1-ledd-1-punkt-2-ledd-1-punkt-4-ledd-1">at de har tilstrekkelig mange dyr til å kunne gjennomføre et forbedrings- eller avlsprogram eller i gitt tilfelle å kunne sikre bevaring av rasen når det blir sett som nødvendig,</article></article></li><li data-li-identifier="e)" data-name="e)"><article class="listArticle" id="kapittel-1-ledd-1-punkt-2-ledd-1-punkt-5"><article class="legalP" id="kapittel-1-ledd-1-punkt-2-ledd-1-punkt-5-ledd-1">at de er i stand til å framskaffe og utnytte de opplysninger om dyrenes prestasjoner som er nødvendige for gjennomføring av avlsprogrammet for bedring eller bevaring av populasjonen,</article></article></li></ul></article></article></li><li data-li-identifier="3)" data-name="3)"><article class="listArticle" id="kapittel-1-ledd-1-punkt-3"><article class="legalP" id="kapittel-1-ledd-1-punkt-3-ledd-1">ha etablert: <ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-1-punkt-3-ledd-1-punkt-1"><article class="legalP" id="kapittel-1-ledd-1-punkt-3-ledd-1-punkt-1-ledd-1">et system for utlevering av opplysninger (om f.eks. ytelser), som kan benyttes til å bedømme dyr av hestefamilien med henblikk på rasens forbedring, avl eller rasens bevaring,</article></article></li><li data-li-identifier="b)" data-name="b)"><article class="listArticle" id="kapittel-1-ledd-1-punkt-3-ledd-1-punkt-2"><article class="legalP" id="kapittel-1-ledd-1-punkt-3-ledd-1-punkt-2-ledd-1">når det dreier seg om en instans som fører den opprinnelige stambok for rasen: <ul class="defaultList"><li data-li-identifier="-" data-name="-"><article class="listArticle" id="kapittel-1-ledd-1-punkt-3-ledd-1-punkt-2-ledd-1-punkt-1"><article class="legalP" id="kapittel-1-ledd-1-punkt-3-ledd-1-punkt-2-ledd-1-punkt-1-ledd-1">et registreringssystem for avstamning, en definisjon av rasens (eller rasenes) karakteristika eller av den populasjon som omfattes av stamboken,</article></article></li><li data-li-identifier="-" data-name="-"><article class="listArticle" id="kapittel-1-ledd-1-punkt-3-ledd-1-punkt-2-ledd-1-punkt-2"><article class="legalP" id="kapittel-1-ledd-1-punkt-3-ledd-1-punkt-2-ledd-1-punkt-2-ledd-1">et basissystem for identifikasjon av dyrene,</article></article></li><li data-li-identifier="-" data-name="-"><article class="listArticle" id="kapittel-1-ledd-1-punkt-3-ledd-1-punkt-2-ledd-1-punkt-3"><article class="legalP" id="kapittel-1-ledd-1-punkt-3-ledd-1-punkt-2-ledd-1-punkt-3-ledd-1">avlsmål gjennom en avlsplan,</article></article></li><li data-li-identifier="-" data-name="-"><article class="listArticle" id="kapittel-1-ledd-1-punkt-3-ledd-1-punkt-2-ledd-1-punkt-4"><article class="legalP" id="kapittel-1-ledd-1-punkt-3-ledd-1-punkt-2-ledd-1-punkt-4-ledd-1">en inndeling av stamboken i flere avsnitt, dersom det er ulike vilkår for inntak av dyr i stamboken, eller dersom det er ulike framgangsmåter ved klassifisering av dyr som blir innført i stamboken,</article></article></li><li data-li-identifier="-" data-name="-"><article class="listArticle" id="kapittel-1-ledd-1-punkt-3-ledd-1-punkt-2-ledd-1-punkt-5"><article class="legalP" id="kapittel-1-ledd-1-punkt-3-ledd-1-punkt-2-ledd-1-punkt-5-ledd-1">et system for oppføring av foreldre og besteforeldre fra en eller flere andre stambøker dersom dette er nødvendig.</article></article></li></ul></article></article></li></ul></article></article></li><li data-li-identifier="4)" data-name="4)"><article class="listArticle" id="kapittel-1-ledd-1-punkt-4"><article class="legalP" id="kapittel-1-ledd-1-punkt-4-ledd-1">ha en forretningsorden som bl.a. fastslår at det ikke må forekomme forskjellsbehandling av oppdretterne. Dersom det innenfor EØS finnes flere instanser for samme rase, som dekker hele dette området, kan det i en instans′ vedtekter fastsettes at dyrene skal være født på et bestemt område for å kunne innføres i stamboken på grunnlag av fødselsattesten. Denne begrensning gjelder ikke for innføring til avl.</article></article></li></ul></article></section><section class="section" data-name="vedlegg2" id="kapittel-2" data-lovdata-URL="LTI/forskrift/2018-01-25-104/KAPITTEL_2"><h2>Vedlegg 2. Krav til hest ved innføring i dyreregister (stambok)</h2><article class="defaultP">I. <i>Hovedavsnitt i dyreregisteret</i><ul class="defaultList"><li data-li-identifier="1." data-name="1."><article class="listArticle" id="kapittel-2-punkt-1"><article class="legalP" id="kapittel-2-punkt-1-ledd-1">For å kunne føres opp i hovedavsnittet i sin rases stambok må registrerte dyr av hestefamilien <ul class="defaultList"><li data-li-identifier="-" data-name="-"><article class="listArticle" id="kapittel-2-punkt-1-ledd-1-punkt-1"><article class="legalP" id="kapittel-2-punkt-1-ledd-1-punkt-1-ledd-1">stamme fra foreldre som er ført opp i hovedavsnittet i en stambok for samme rase og ha en avstamning som er fastsatt i samsvar med stambokens regler,</article></article></li><li data-li-identifier="-" data-name="-"><article class="listArticle" id="kapittel-2-punkt-1-ledd-1-punkt-2"><article class="legalP" id="kapittel-2-punkt-1-ledd-1-punkt-2-ledd-1">være identifisert som føll sammen med moren i samsvar med stambokens regler, som minst bør kreve en springseddel som dokumentasjon på farskapet.</article></article></li></ul></article></article></li><li data-li-identifier="2." data-name="2."><article class="listArticle" id="kapittel-2-punkt-2"><article class="legalP" id="kapittel-2-punkt-2-ledd-1">Som unntak fra nr. 1 første strekpunkt, kan et dyr føres opp i hovedavsnittet for å delta i et krysningsprogram instansen har godkjent i samsvar med stambokens regler. I krysningsprogrammet bør det angis hvilke raser som kan delta.</article></article></li></ul></article> <article class="defaultP" margin-top="true">II. <i>Oppdeling av hovedregister</i><ul class="defaultList"><li data-li-identifier="1." data-name="1."><article class="listArticle" id="kapittel-2-punkt-3"><article class="legalP" id="kapittel-2-punkt-3-ledd-1">Stambokens hovedavsnitt kan inndeles i flere klasser etter dyrenes prestasjoner i samsvar med nr. 3 bokstav b) femte strekpunkt i vedlegg 1 i denne forskriften. Bare dyr av hestefamilien som oppfyller kriteriene fastsatt i I. Hovedavsnitt i dyreregisteret, kan føres opp i en av disse klassene.</article></article></li><li data-li-identifier="2." data-name="2."><article class="listArticle" id="kapittel-2-punkt-4"><article class="legalP" id="kapittel-2-punkt-4-ledd-1">Dersom en stamboks hovedavsnitt omfatter flere klasser, skal et dyr fra en annen stambok føres opp i den klassen i stamboken det oppfyller kriteriene for.</article></article></li></ul></article> <article class="defaultP" margin-top="true">III. <i>Innføring av tilleggsavsnitt i stamboken</i><ul class="defaultList"><li data-li-identifier="1." data-name="1."><article class="listArticle" id="kapittel-2-punkt-5"><article class="legalP" id="kapittel-2-punkt-5-ledd-1">En instans som fører stambok, kan beslutte at et dyr som ikke oppfyller kriteriene fastsatt i I. Hovedavsnitt i dyreregisteret, kan føres opp i et tilleggsavsnitt i stamboken. Dyret må oppfylle følgende krav: <ul class="defaultList"><li data-li-identifier="-" data-name="-"><article class="listArticle" id="kapittel-2-punkt-5-ledd-1-punkt-1"><article class="legalP" id="kapittel-2-punkt-5-ledd-1-punkt-1-ledd-1">være identifisert i samsvar med stambokens regler,</article></article></li><li data-li-identifier="-" data-name="-"><article class="listArticle" id="kapittel-2-punkt-5-ledd-1-punkt-2"><article class="legalP" id="kapittel-2-punkt-5-ledd-1-punkt-2-ledd-1">være bedømt som rasetypisk,</article></article></li><li data-li-identifier="-" data-name="-"><article class="listArticle" id="kapittel-2-punkt-5-ledd-1-punkt-3"><article class="legalP" id="kapittel-2-punkt-5-ledd-1-punkt-3-ledd-1">oppfylle kriteriene for minsteprestasjoner fastsatt i stambokens regler.</article></article></li></ul></article></article></li><li data-li-identifier="2." data-name="2."><article class="listArticle" id="kapittel-2-punkt-6"><article class="legalP" id="kapittel-2-punkt-6-ledd-1">Instansen bør fastsette regler som åpner mulighet for å føre opp slike dyrs avkom i hovedavsnittet.</article></article></li></ul></article></section><section class="section" data-name="vedlegg3" id="kapittel-3" data-lovdata-URL="LTI/forskrift/2018-01-25-104/KAPITTEL_3"><h2>Vedlegg 3. Avstamnings- og avlssertifikater for sæd, egg og embryo fra registrert dyr av hestefamilien</h2></section><section class="section" data-name="vedlegg3a" id="kapittel-4" data-lovdata-URL="LTI/forskrift/2018-01-25-104/KAPITTEL_4"><h2>Vedlegg 3a</h2><article class="legalP" id="kapittel-4-ledd-1">Trykk her for å se vedlegget: (pdf)</article></section><section class="section" data-name="vedlegg3b" id="kapittel-5" data-lovdata-URL="LTI/forskrift/2018-01-25-104/KAPITTEL_5"><h2>Vedlegg 3b</h2><article class="legalP" id="kapittel-5-ledd-1">Trykk her for å se vedlegget: (pdf)</article></section><section class="section" data-name="vedlegg3c" id="kapittel-6" data-lovdata-URL="LTI/forskrift/2018-01-25-104/KAPITTEL_6"><h2>Vedlegg 3c</h2><article class="legalP" id="kapittel-6-ledd-1">Trykk her for å se vedlegget: (pdf)</article></section><section class="section" data-name="vedlegg4" id="kapittel-7" data-lovdata-URL="LTI/forskrift/2018-01-25-104/KAPITTEL_7"><h2>Vedlegg 4. Drektighetssertifikat</h2><article class="legalP" id="kapittel-7-ledd-1">Trykk her for å se vedlegget: (pdf)</article></section></main></body></html>