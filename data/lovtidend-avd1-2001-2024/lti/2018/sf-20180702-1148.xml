<!DOCTYPE html><html lang="no"><head><title>Forskrift om endring i forskrift om gjødselvarer mv. av organisk opphav og forskrift om betaling av gebyrer for særskilte ytelser fra Mattilsynet (avløpsslambasert gjødsel med særskilte bruksvilkår m.m.)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2018-07-02-1148</dd><dt class="dokid">DokumentID</dt><dd class="dokid">LTI/forskrift/2018-07-02-1148</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="dateInForce">I kraft fra</dt><dd class="dateInForce">2018-09-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2003-07-04-951</li><li>forskrift/2004-02-13-406</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2003-12-19-124/§9</li><li>lov/2003-12-19-124/§11</li><li>lov/2003-12-19-124/§12</li><li>lov/2003-12-19-124/§14</li><li>lov/2003-12-19-124/§15</li><li>lov/2003-12-19-124/§17</li><li>lov/2003-12-19-124/§18</li><li>forskrift/2003-12-19-1790</li></ul></dd><dt class="dateOfPublication">Kunngjort</dt><dd class="dateOfPublication">2018-07-06 14:45</dd><dt class="journalNumber">Journalnummer</dt><dd class="journalNumber">2018-0716</dd><dt class="titleShort">Korttittel</dt><dd class="titleShort">Endr. i forskrift om organisk gjødsel og forskrift om gebyrer til Mattilsynet</dd><dt class="title">Tittel</dt><dd class="title">Forskrift om endring i forskrift om gjødselvarer mv. av organisk opphav og forskrift om betaling av gebyrer for særskilte ytelser fra Mattilsynet (avløpsslambasert gjødsel med særskilte bruksvilkår m.m.)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Landbruks- og matdepartementet 2. juli 2018 med hjemmel i lov 19. desember 2003 nr. 124 om matproduksjon og mattrygghet mv. (matloven) § 9, § 11, § 12, § 14, § 15, § 17 og § 18, jf. delegeringsvedtak 19. desember 2003 nr. 1790. <br /><strong>EØS-henvisninger:</strong> EØS-avtalen vedlegg XX kap. V nr. 32 (direktiv 86/278/EØF).</dd><dt class="refid">RefID</dt><dd class="refid">forskrift/2018-07-02-1148</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om gjødselvarer mv. av organisk opphav og forskrift om betaling av gebyrer for særskilte ytelser fra Mattilsynet (avløpsslambasert gjødsel med særskilte bruksvilkår m.m.)<ul class="tocSubUl"><li>I<ul class="tocSubUl"><li>§ 12a. Bruk av varebetegnelsen avløpsslambasert gjødsel med særskilte bruksvilkår</li><li>§ 12b. Plikt til sporing ved omsetning av avløpsslambasert gjødsel med særskilte bruksvilkår</li><li>§ 25. Spesielle krav til bruk av produkter med avløpsslam</li><li>§ 25a. Krav om melding om bruk av produkter med avløpsslam</li><li>§ 25b. Krav om journal om bruk av avløpsslambasert gjødsel med særskilte bruksvilkår</li><li>§ 27. Kvalitetsklasser og bruksområder</li></ul></li><li>II</li><li>III</li></ul></li></ul></dd></dl></header><main class="documentBody" data-lovdata-URL="LTI/forskrift/2018-07-02-1148" id="dokument"><h1>Forskrift om endring i forskrift om gjødselvarer mv. av organisk opphav og forskrift om betaling av gebyrer for særskilte ytelser fra Mattilsynet (avløpsslambasert gjødsel med særskilte bruksvilkår m.m.)</h1><article class="legalP" data-text-size="small" id="ledd-1">Forskriften er meldt til EFTAs overvåkingsorgan i henhold til kravene i lov 17. desember 2004 nr. 101 om europeisk meldeplikt for tekniske regler m.m. (EØS-høringsloven) og EØS- avtalen vedlegg II kap. XIX nr. 1 (direktiv (EU) 2015/1535).</article><section class="section" data-name="kapI" id="kapittel-1" data-lovdata-URL="LTI/forskrift/2018-07-02-1148/KAPITTEL_1"><h2 data-text-align="center">I</h2><article class="defaultP">I forskrift 4. juli 2003 nr. 951 om gjødselvarer mv. av organisk opphav gjøres følgende endringer:</article> <article class="defaultP" margin-top="true">§ 8 første ledd oppheves.</article> <article class="defaultP" margin-top="true">§ 8 andre ledd blir nytt første ledd og tredje ledd blir nytt andre ledd.</article> <article class="defaultP" margin-top="true">Tittelen på kapittel 4 skal lyde:</article><span class="futuretitle" id="kapittel-1-foreslåttittel-1">Kapittel 4. Registrering og rapportering med mer</span> <article class="defaultP" margin-top="true">§ 12 tredje ledd skal lyde:</article><article class="legalP" id="kapittel-1-ledd-1">For produsenter av avløpsslam skal opplysningene omfatte både produsert og omsatt mengde angitt i tørrstoff, disponeringsmåte samt slammets sammensetning.</article> <article class="defaultP" margin-top="true">§ 12 nytt fjerde ledd skal lyde:</article><article class="legalP" id="kapittel-1-ledd-2">Produsenter av avløpsslam skal hvert år gi opplysninger til mottakerkommunene med navn og adresse på mottakere i den enkelte kommune samt om produktmengden levert til hver mottaker. Også virksomheter som omsetter avløpsslambasert gjødsel med særskilte bruksvilkår til sluttbrukere som driver jordbruksvirksomhet, skal hvert år gi slike opplysninger til mottakerkommunene. Kommunen skal oppbevare opplysningene i minst 10 år. Mattilsynet kan utgi eget rapporteringsskjema til dette formålet og fastsette tidspunkt for rapporteringen.</article> <article class="defaultP" margin-top="true">Ny § 12a skal lyde:</article><article class="futureLegalArticle" data-name="§12a" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 12a</span>. <span class="legalArticleTitle">Bruk av varebetegnelsen avløpsslambasert gjødsel med særskilte bruksvilkår</span></span><article class="legalP" id="kapittel-1-foreslåttparagraf-1-ledd-1">Varebetegnelsen avløpsslambasert gjødsel med særskilte bruksvilkår kan bare brukes etter godkjenning fra Mattilsynet. Mattilsynet skal etter søknad gi virksomheter godkjenning til å bruke betegnelsen på avløpsslamprodukter som oppfyller følgende vilkår:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-1-ledd-1-punkt-1"><article class="legalP" id="kapittel-1-foreslåttparagraf-1-ledd-1-punkt-1-ledd-1">De er egnet for årlig gjødsling der årlig bruksmengde av avløpsslamkomponenten er mindre enn 100 kg tørrstoff per dekar.</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-1-ledd-1-punkt-2"><article class="legalP" id="kapittel-1-foreslåttparagraf-1-ledd-1-punkt-2-ledd-1">De har et innhold av tilgjengelig nitrogen, fosfor og kalium som er balansert og tilpasset vekstenes årlige agronomiske behov.</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-1-ledd-1-punkt-3"><article class="legalP" id="kapittel-1-foreslåttparagraf-1-ledd-1-punkt-3-ledd-1">De er i fast form og er egnet for jevn spredning på arealet som skal gjødsles.</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-1-ledd-1-punkt-4"><article class="legalP" id="kapittel-1-foreslåttparagraf-1-ledd-1-punkt-4-ledd-1">De er behandlet med metoder der temperaturen er minst 55 °C i hygieniseringsperioden.</article></article></li></ul></article></article> <article class="defaultP" margin-top="true">Ny § 12b skal lyde:</article><article class="futureLegalArticle" data-name="§12b" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 12b</span>. <span class="legalArticleTitle">Plikt til sporing ved omsetning av avløpsslambasert gjødsel med særskilte bruksvilkår</span></span><article class="legalP" id="kapittel-1-foreslåttparagraf-2-ledd-1">Virksomheter som produserer eller omsetter avløpsslambasert gjødsel med særskilte bruksvilkår skal føre journal over hvilke virksomheter råvarene eller produktene er mottatt fra og hvilke virksomheter de er omsatt videre til. Journalen skal inneholde følgende opplysninger:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-2-ledd-1-punkt-1"><article class="legalP" id="kapittel-1-foreslåttparagraf-2-ledd-1-punkt-1-ledd-1">navn og adresse til leverandøren, dato for leveransen og mottatt mengde angitt i tørrstoff</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-2-ledd-1-punkt-2"><article class="legalP" id="kapittel-1-foreslåttparagraf-2-ledd-1-punkt-2-ledd-1">navn og adresse til mottakeren, dato for leveransen og omsatt mengde angitt i tørrstoff.</article></article></li></ul></article><article class="legalP" id="kapittel-1-foreslåttparagraf-2-ledd-2">Virksomhetene skal oppbevare journalen i minst 10 år.</article></article> <article class="defaultP" margin-top="true">§ 15 ny nr. 2 skal lyde:</article><article class="legalP" id="kapittel-1-ledd-3">Varebetegnelse etter § 12a skal angis.</article> <article class="defaultP" margin-top="true">§ 15 nr. 2 blir ny nr. 3, nr. 3 blir ny nr. 4, nr. 4 blir ny nr. 5, nr. 5 blir ny nr. 6, nr. 6 blir ny nr. 7 og nr. 7 blir ny nr. 8.</article> <article class="defaultP" margin-top="true">§ 25 skal lyde:</article><article class="futureLegalArticle" data-name="§25" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 25</span>. <span class="legalArticleTitle">Spesielle krav til bruk av produkter med avløpsslam</span></span><article class="legalP" id="kapittel-1-foreslåttparagraf-3-ledd-1">Produkter med avløpsslam kan ikke spres på areal der det dyrkes grønnsaker, poteter, bær eller frukt. Der produkter med avløpsslam er spredt kan det først dyrkes slike vekster minimum tre år etter siste sprededato. Der det er spredt avløpsslambasert gjødsel med særskilte bruksvilkår kan det likevel dyrkes slike vekster tidligst 10 måneder etter siste sprededato.</article><article class="legalP" id="kapittel-1-foreslåttparagraf-3-ledd-2">Produkter med avløpsslam kan ikke spres i eng eller brukes i gartnerier. I private hager, parker, lekearealer eller lignende må avløpsslam bare brukes som en del av et dyrkingsmiddel.</article><article class="legalP" id="kapittel-1-foreslåttparagraf-3-ledd-3">Etter spredning skal produkter med avløpsslam nedmoldes straks og senest 18 timer etter spredning. Kravet om nedmolding gjelder likevel ikke ved bruk av avløpsslambasert gjødsel med særskilte bruksvilkår.</article><article class="legalP" id="kapittel-1-foreslåttparagraf-3-ledd-4">Enhver som disponerer produkter med avløpsslam plikter å innføre og utøve internkontroll i overensstemmelse med forskrift 25. april 2003 nr. 486 om miljørettet helsevern § 12.</article></article> <article class="defaultP" margin-top="true">Ny § 25a skal lyde:</article><article class="futureLegalArticle" data-name="§25a" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 25a</span>. <span class="legalArticleTitle">Krav om melding om bruk av produkter med avløpsslam</span></span><article class="legalP" id="kapittel-1-foreslåttparagraf-4-ledd-1">Ved bruk av produkter med avløpsslam må foretaket senest to uker før første levering legge fram for kommunen melding med vurdering av alle forhold som kan ha innvirkning på jordbruksfaglige, forurensingsmessige, sikkerhetsmessige, helsemessige og hygieniske forhold ved bruken. Meldingen skal også inneholde opplysninger om mengde, sammensetning, størrelse og type areal det skal spres på, eventuelle jordanalyser foruten gårds-/bruksnummer og navn/adresse på mottaker.</article><article class="legalP" id="kapittel-1-foreslåttparagraf-4-ledd-2">Kommunen skal forelegge meldingen for medisinskfaglig rådgiver til uttalelse. Avdekker meldingen forhold som gjør at forskriftens krav ikke etterleves, kan kommunen kreve forholdet rettet etter folkehelseloven § 14.</article></article> <article class="defaultP" margin-top="true">Ny § 25b skal lyde:</article><article class="futureLegalArticle" data-name="§25b" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 25b</span>. <span class="legalArticleTitle">Krav om journal om bruk av avløpsslambasert gjødsel med særskilte bruksvilkår</span></span><article class="legalP" id="kapittel-1-foreslåttparagraf-5-ledd-1">Brukeren av avløpsslambasert gjødsel med særskilte bruksvilkår skal føre journal.</article><article class="legalP" id="kapittel-1-foreslåttparagraf-5-ledd-2">Av journalen skal det fremgå hvilken virksomhet produktet er mottatt fra, produktets handelsnavn, mottatt mengde og mottaksdato. Journalen skal videre inneholde kartskisser som angir de arealene hvor produktet er brukt. Det skal angis hvilken mengde som er brukt per dekar og spredetidspunkt.</article><article class="legalP" id="kapittel-1-foreslåttparagraf-5-ledd-3">Journalen skal oppbevares i minst 10 år.<p class="leddfortsettelse">§ 27 skal lyde:</p></article></article><article class="futureLegalArticle" data-name="§27" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 27</span>. <span class="legalArticleTitle">Kvalitetsklasser og bruksområder</span></span><article class="legalP" id="kapittel-1-foreslåttparagraf-6-ledd-1">Bestemmelsene i denne paragrafen gjelder for produkter som kommer inn under forskriftens § 10. Der et slikt produkt inngår som komponent i et annet produkt, gjelder mengdebegrensningene i denne paragrafen for den aktuelle komponenten.</article><article class="legalP" id="kapittel-1-foreslåttparagraf-6-ledd-2">Kvalitetsklasse 0 kan brukes på jordbruksarealer, private hager, parker, grøntarealer og lignende. Tilført mengde må ikke overstige plantenes behov for næringsstoffer.</article><article class="legalP" id="kapittel-1-foreslåttparagraf-6-ledd-3">Kvalitetsklasse I kan brukes på følgende måter:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-6-ledd-3-punkt-1"><article class="legalP" id="kapittel-1-foreslåttparagraf-6-ledd-3-punkt-1-ledd-1">På jordbruksarealer, i private hager og i parker kan produktet brukes med inntil fire tonn tørrstoff per dekar i løpet av en tiårsperiode.</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-6-ledd-3-punkt-2"><article class="legalP" id="kapittel-1-foreslåttparagraf-6-ledd-3-punkt-2-ledd-1">På grøntarealer og lignende der det ikke skal dyrkes mat eller fôrvekster kan produktet legges ut i lag på maksimalt fem centimeters tykkelse og blandes inn i jorda på bruksstedet.</article></article></li></ul></article><article class="legalP" id="kapittel-1-foreslåttparagraf-6-ledd-4">Kvalitetsklasse II kan brukes på følgende måter:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-6-ledd-4-punkt-1"><article class="legalP" id="kapittel-1-foreslåttparagraf-6-ledd-4-punkt-1-ledd-1">På jordbruksarealer, i private hager og i parker kan produktet brukes med inntil to tonn tørrstoff per dekar i løpet av en tiårsperiode.</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-6-ledd-4-punkt-2"><article class="legalP" id="kapittel-1-foreslåttparagraf-6-ledd-4-punkt-2-ledd-1">På grøntarealer og lignende arealer der det ikke skal dyrkes mat eller fôrvekster kan produktet legges ut i lag på maksimalt fem centimeters tykkelse og blandes inn i jorda på bruksstedet.</article></article></li></ul></article><article class="legalP" id="kapittel-1-foreslåttparagraf-6-ledd-5">Kvalitetsklasse III kan brukes på følgende måter:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-6-ledd-5-punkt-1"><article class="legalP" id="kapittel-1-foreslåttparagraf-6-ledd-5-punkt-1-ledd-1">På grøntarealer og lignende arealer der det ikke skal dyrkes mat eller fôrvekster kan produktet legges ut i lag på maksimalt fem centimeters tykkelse i løpet av en tiårsperiode og blandes inn i jorda på bruksstedet.</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-6-ledd-5-punkt-2"><article class="legalP" id="kapittel-1-foreslåttparagraf-6-ledd-5-punkt-2-ledd-1">Som toppdekke på avfallsfyllinger kan dekksjiktet være maksimalt 15 centimeter.</article></article></li></ul></article><article class="legalP" id="kapittel-1-foreslåttparagraf-6-ledd-6">Ved bruk av avløpsslambasert gjødsel med særskilte bruksvilkår i klasse 0, I, II eller III skal årlig tilførsel av avløpsslamkomponenten ikke overstige 100 kg tørrstoff per dekar.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2018-07-02-1148/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">I forskrift 13. februar 2004 nr. 406 om betaling av gebyrer for særskilte ytelser fra Mattilsynet gjøres følgende endringer:</article> <article class="defaultP" margin-top="true">I vedlegg I kapittel II tilføyes følgende gebyr i siste under overskriften Behandling av søknad om godkjenning av produkter:</article><article class="legalP" id="kapittel-2-ledd-2">I kolonnen Særskilte ytelser tilføyes følgende: Godkjenning for bruk av betegnelsen avløpsslambasert gjødsel med særskilte bruksvilkår i merkingen av et avløpsslamprodukt. I kolonnen «Gebyr» tilføyes beløpet 3675 og under kolonnen gebyrklasse tilføyes bokstaven c.</article></section><section class="section" data-name="kapIII" id="kapittel-3" data-lovdata-URL="LTI/forskrift/2018-07-02-1148/KAPITTEL_3"><h2 data-text-align="center">III</h2><article class="legalP" id="kapittel-3-ledd-1">Endringene trer i kraft 1. september 2018.</article></section></main></body></html>