<!DOCTYPE html><html lang="no"><head><title>Forskrift om endring i forskrift om kvalifiseringsprogram og -stønad</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2018-12-20-2219</dd><dt class="dokid">DokumentID</dt><dd class="dokid">LTI/forskrift/2018-12-20-2219</dd><dt class="ministry">Departement</dt><dd class="ministry"><ul><li>Arbeids- og sosialdepartementet</li></ul></dd><dt class="dateInForce">I kraft fra</dt><dd class="dateInForce">2019-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2011-12-21-1471</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2009-12-18-131/§30</li><li>lov/2009-12-18-131/§32</li><li>lov/2009-12-18-131/§35</li></ul></dd><dt class="dateOfPublication">Kunngjort</dt><dd class="dateOfPublication">2019-01-02 15:10</dd><dt class="journalNumber">Journalnummer</dt><dd class="journalNumber">2018-1414</dd><dt class="titleShort">Korttittel</dt><dd class="titleShort">Endr. i forskrift om kvalifiseringsprogram og -stønad</dd><dt class="title">Tittel</dt><dd class="title">Forskrift om endring i forskrift om kvalifiseringsprogram og -stønad</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Arbeids- og sosialdepartementet 20. desember 2018 med hjemmel i lov 18. desember 2009 nr. 131 om sosiale tjenester i arbeids- og velferdsforvaltningen (sosialtjenesteloven) § 30, § 32 og § 35.</dd><dt class="refid">RefID</dt><dd class="refid">forskrift/2018-12-20-2219</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om kvalifiseringsprogram og -stønad<ul class="tocSubUl"><li>I<ul class="tocSubUl"><li>§ 1. Kvalifiseringsprogrammets innhold</li><li>§ 2. Kvalifiseringsprogrammets varighet</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2018-12-20-2219" id="dokument"><h1>Forskrift om endring i forskrift om kvalifiseringsprogram og -stønad</h1><section class="section" data-name="kapI" id="kapittel-1" data-lovdata-URL="LTI/forskrift/2018-12-20-2219/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 21. desember 2011 nr. 1471 om kvalifiseringsprogram og kvalifiseringsstønad gjøres følgende endringer:</article> <article class="defaultP" margin-top="true">§ 1 skal lyde:</article><article class="futureLegalArticle" data-name="§1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 1</span>. <span class="legalArticleTitle">Kvalifiseringsprogrammets innhold</span></span><article class="legalP" id="kapittel-1-foreslåttparagraf-1-ledd-1">Arbeidssøking skal senest inngå i den avsluttende delen av programmet. I program som forlenges kan arbeidssøking legges til den avsluttende delen av siste vedtaksperiode.</article><article class="legalP" id="kapittel-1-foreslåttparagraf-1-ledd-2">Deltakeren må sette av 37 ½ time per uke til programmet. Innenfor tidsrammen for programmet skal det utformes et individuelt program.</article><article class="legalP" id="kapittel-1-foreslåttparagraf-1-ledd-3">Kvalifiseringsprogrammets innhold skal evalueres i løpet av programperioden. Det skal fremgå av programmet på hvilke tidspunkt det skal foretas evalueringer. Evalueringene inngår i den kontinuerlige oppfølgingen av deltakeren. Tiltakene i programmet og deltakerens progresjon skal vurderes og ved behov følges opp med endringer i programmets innhold.</article><article class="legalP" id="kapittel-1-foreslåttparagraf-1-ledd-4">Programmet skal angi et hensiktsmessig starttidspunkt basert på en individuell vurdering.</article><article class="legalP" id="kapittel-1-foreslåttparagraf-1-ledd-5">Ved gjennomført eller avsluttet program skal det utstedes et deltakerbevis.</article></article> <article class="defaultP" margin-top="true">§ 2 skal lyde:</article><article class="futureLegalArticle" data-name="§2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 2</span>. <span class="legalArticleTitle">Kvalifiseringsprogrammets varighet</span></span><article class="legalP" id="kapittel-1-foreslåttparagraf-2-ledd-1">Et vedtak om kvalifiseringsprogram fattes for inntil ett år om gangen. Varigheten fastsettes ut fra deltakerens forutsetninger og behov og skal fremgå av vedtaket. Ved utløpet av vedtaksperioden skal kommunen fatte vedtak om at programmet forlenges, jf. loven § 32 første ledd første punktum, eller avsluttes, jf. loven § 34 første ledd. Det gjelder ikke når forlengelse ville medføre at programmet overskrider den maksimale varigheten for kvalifiseringsprogram, jf. loven § 32 første ledd første punktum.</article><article class="legalP" id="kapittel-1-foreslåttparagraf-2-ledd-2">Forlengelse av program når særlige grunner tilsier det, jf. loven § 32 første ledd annet punktum, forutsetter at en forlengelse vurderes som nødvendig for å kunne oppnå målsettingen om arbeidsdeltakelse. Deltakeren må ha hatt progresjon i sin kvalifisering for arbeidslivet, og det må legges vekt på deltakerens motivasjon. Det må anses som sannsynlig at deltakeren vil kunne komme i arbeid ved utløpet av et forlenget program. Situasjonen på arbeidsmarkedet vil ha betydning i denne sammenhengen.</article></article> <article class="defaultP" margin-top="true">§ 3 første ledd skal lyde:</article><article class="legalP" id="kapittel-1-ledd-2">Til programdeltaker som forsørger barn, ytes barnetillegg for hvert barn for fem dager i uken. Barnetillegget utmåles som barnetillegget til arbeidsavklaringspenger, jf. forskrift om arbeidsavklaringspenger § 8.</article></section><section class="section" data-name="kapII" id="kapittel-2" data-lovdata-URL="LTI/forskrift/2018-12-20-2219/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft 1. januar 2019.</article></section></main></body></html>