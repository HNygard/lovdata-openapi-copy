<!DOCTYPE html><html lang="no"><head><title>Instruks for Norsk senter for utvekslingssamarbeid (NOREC)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2018-08-10-1242</dd><dt class="dokid">DokumentID</dt><dd class="dokid">LTI/forskrift/2018-08-10-1242</dd><dt class="ministry">Departement</dt><dd class="ministry"><ul><li>Utenriksdepartementet</li></ul></dd><dt class="dateInForce">I kraft fra</dt><dd class="dateInForce">2019-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2018-08-17 14:15</dd><dt class="journalNumber">Journalnummer</dt><dd class="journalNumber">2018-0770</dd><dt class="titleShort">Korttittel</dt><dd class="titleShort">Instruks for Norsk senter for utvekslingssamarbeid (NOREC)</dd><dt class="title">Tittel</dt><dd class="title">Instruks for Norsk senter for utvekslingssamarbeid (NOREC)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 10. august 2018. Fremmet av Utenriksdepartementet.</dd><dt class="refid">RefID</dt><dd class="refid">forskrift/2018-08-10-1242</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Instruks for Norsk senter for utvekslingssamarbeid (NOREC)<ul class="tocSubUl"><li>§ 1. Status</li><li>§ 2. Formål</li><li>§ 3. Styringsdialog</li><li>§ 4. Etatsstyringsmøter</li><li>§ 5. Ledelse</li><li>§ 6. Organisasjon og internstyring</li><li>§ 7. Disponering av årlige bevilgninger</li><li>§ 8. Planlegging</li><li>§ 9. Risikovurdering</li><li>§ 10. Saker som skal legges frem for Utenriksdepartementet</li><li>§ 11. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2018-08-10-1242" id="dokument"><h1>Instruks for Norsk senter for utvekslingssamarbeid (NOREC)</h1><article class="legalArticle" data-lovdata-URL="LTI/forskrift/2018-08-10-1242/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Status</span></h2><article class="legalP" id="paragraf-1-ledd-1">Norsk senter for utvekslingssamarbeid (NOREC – Norwegian Agency for Exchange Cooperation) er et forvaltningsorgan som er administrativt underlagt Utenriksdepartementet og har sitt hovedkontor i Førde.</article></article><article class="legalArticle" data-lovdata-URL="LTI/forskrift/2018-08-10-1242/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Formål</span></h2><ul class="defaultList"><li data-li-identifier="-" data-name="-"><article class="listArticle" id="paragraf-2-punkt-1"><article class="legalP" id="paragraf-2-punkt-1-ledd-1">NOREC skal gjennomføre utvekslingsprogrammer mellom Norge og samarbeidsland og mellom ulike samarbeidsland. Programmene skal bygge på gjensidige partnerskap.</article></article></li><li data-li-identifier="-" data-name="-"><article class="listArticle" id="paragraf-2-punkt-2"><article class="legalP" id="paragraf-2-punkt-2-ledd-1">NOREC skal være et kompetansesenter for utvekslingsvirksomhet, og aktivt støtte opp om prosjektpartnere og utvekslingsdeltakere med kursvirksomhet, veiledning og oppfølging. NOREC skal dermed legge til rette for erfaringsutveksling og læring, og bidra til nettverksbygging og utvikling av ungt lederskap.</article></article></li><li data-li-identifier="-" data-name="-"><article class="listArticle" id="paragraf-2-punkt-3"><article class="legalP" id="paragraf-2-punkt-3-ledd-1">NOREC skal gjennom sin utvekslingsvirksomhet bidra til Norges samlede innsats for faglig samarbeid. På grunnlag av utviklings- og resultatmål som utarbeides av prosjektpartnerne i fellesskap, skal NOREC skape resultater ved tilbakeføring av kunnskap til eget samfunn, styrking av institusjoner, forvaltningsorganer, næringsliv og sivilt samfunn, og engasjement for utvikling.</article></article></li><li data-li-identifier="-" data-name="-"><article class="listArticle" id="paragraf-2-punkt-4"><article class="legalP" id="paragraf-2-punkt-4-ledd-1">NOREC skal strukturere sine utvekslingsprogrammer slik at utvekslingsdeltakerne bidrar til faglig utvikling både under utvekslingen og etter at de kommer hjem igjen til eget samfunn.</article></article></li><li data-li-identifier="-" data-name="-"><article class="listArticle" id="paragraf-2-punkt-5"><article class="legalP" id="paragraf-2-punkt-5-ledd-1">NOREC skal gjennom utvekslingsvirksomheten og det faglige samarbeidet bidra til gjennomføring av 2030-agendaen og bærekraftsmålene, herunder globale partnerskap, og legge særlig vekt på å fremme menneskerettighetene, kvinners rettigheter og likestilling, klima- og miljøhensyn, og kampen mot korrupsjon.</article></article></li></ul></article><article class="legalArticle" data-lovdata-URL="LTI/forskrift/2018-08-10-1242/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Styringsdialog</span></h2><article class="legalP" id="paragraf-3-ledd-1">Følgende styringsdokumenter inngår i styringsdialogen mellom Utenriksdepartementet og NOREC og setter rammen for NORECs aktiviteter og prioriteringer samt for Utenriksdepartementets oppfølging av disse:<ul class="defaultList"><li data-li-identifier="-" data-name="-"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">Denne instruksen.</article></article></li><li data-li-identifier="-" data-name="-"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">Årlig tildelingsbrev fra Utenriksdepartementet, samt eventuelle supplerende tildelingsbrev.</article></article></li><li data-li-identifier="-" data-name="-"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">Referater fra etatsstyringsmøter og eventuelle møter om særlige problemstillinger.</article></article></li><li data-li-identifier="-" data-name="-"><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1">NORECs årsrapport samt annen relevant rapportering.</article></article></li></ul></article><article class="legalP" id="paragraf-3-ledd-2">Tildelingsbrev og årsrapport publiseres på Utenriksdepartementets nettsider (regjeringen.no) og sendes i kopi til Riksrevisjonen.</article></article><article class="legalArticle" data-lovdata-URL="LTI/forskrift/2018-08-10-1242/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Etatsstyringsmøter</span></h2><article class="legalP" id="paragraf-4-ledd-1">Utenriksdepartementet avholder to etatsstyringsmøter med NOREC i løpet av året, tentativt i april og november.</article><article class="legalP" id="paragraf-4-ledd-2">Utenriksdepartementet skal før møtene sørge for skriftlig invitasjon og avtale om dagsorden. Det skal utarbeides referat fra møtene i samarbeid med møtedeltakerne, som sendes NOREC med kopi til Riksrevisjonen og andre relevante mottakere.</article><article class="legalP" id="paragraf-4-ledd-3">Møtene skal ta opp følgende punkter:<ul class="defaultList"><li data-li-identifier="-" data-name="-"><article class="listArticle" id="paragraf-4-ledd-3-punkt-1"><article class="legalP" id="paragraf-4-ledd-3-punkt-1-ledd-1">Mål- og resultatoppnåelse</article></article></li><li data-li-identifier="-" data-name="-"><article class="listArticle" id="paragraf-4-ledd-3-punkt-2"><article class="legalP" id="paragraf-4-ledd-3-punkt-2-ledd-1">Budsjett og regnskap</article></article></li><li data-li-identifier="-" data-name="-"><article class="listArticle" id="paragraf-4-ledd-3-punkt-3"><article class="legalP" id="paragraf-4-ledd-3-punkt-3-ledd-1">Eventuelle kontroll- og evalueringssaker</article></article></li><li data-li-identifier="-" data-name="-"><article class="listArticle" id="paragraf-4-ledd-3-punkt-4"><article class="legalP" id="paragraf-4-ledd-3-punkt-4-ledd-1">Strategiske problemstillinger, herunder fremtidige satsingsområder, potensielle samarbeidsområder m.m.</article></article></li><li data-li-identifier="-" data-name="-"><article class="listArticle" id="paragraf-4-ledd-3-punkt-5"><article class="legalP" id="paragraf-4-ledd-3-punkt-5-ledd-1">Risikovurderinger.</article></article></li></ul></article></article><article class="legalArticle" data-lovdata-URL="LTI/forskrift/2018-08-10-1242/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Ledelse</span></h2><article class="legalP" id="paragraf-5-ledd-1">NOREC ledes av en direktør som tilsettes av Utenriksdepartementet i åremålsstilling på fire år med mulighet for én fornyelse.</article></article><article class="legalArticle" data-lovdata-URL="LTI/forskrift/2018-08-10-1242/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Organisasjon og internstyring</span></h2><article class="legalP" id="paragraf-6-ledd-1">Direktøren beslutter NORECs organisering og tilsetter øvrige ansatte i samsvar med NORECs personalreglement.</article><article class="legalP" id="paragraf-6-ledd-2">Direktøren har ansvar for at NORECs virksomhet holder høy faglig kvalitet og gjennomføres på en effektiv og forsvarlig måte i overensstemmelse med de til enhver tid gjeldende lover og regler samt rammer og mål som gis av Utenriksdepartementet.</article></article><article class="legalArticle" data-lovdata-URL="LTI/forskrift/2018-08-10-1242/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Disponering av årlige bevilgninger</span></h2><article class="legalP" id="paragraf-7-ledd-1">NOREC skal forvalte tilskuddsmidler i henhold til årlig tildelingsbrev fra Utenriksdepartementet. De årlige bevilgninger forvaltes i samsvar med økonomiregelverket i staten og hovedinstruks for økonomiforvaltningen i NOREC, og på grunnlag av forutsetningene i Stortingets budsjettvedtak og Utenriksdepartementets tildelingsbrev.</article></article><article class="legalArticle" data-lovdata-URL="LTI/forskrift/2018-08-10-1242/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Planlegging</span></h2><article class="legalP" id="paragraf-8-ledd-1">Direktøren skal planlegge NORECs aktiviteter på både kort og lang sikt.</article></article><article class="legalArticle" data-lovdata-URL="LTI/forskrift/2018-08-10-1242/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Risikovurdering</span></h2><article class="legalP" id="paragraf-9-ledd-1">NOREC skal utarbeide interne systemer og rutiner som sikrer en hensiktsmessig risikovurdering og -håndtering.</article></article><article class="legalArticle" data-lovdata-URL="LTI/forskrift/2018-08-10-1242/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Saker som skal legges frem for Utenriksdepartementet</span></h2><article class="legalP" id="paragraf-10-ledd-1">Saker som reiser spørsmål av prinsipiell eller politisk art skal legges frem for Utenriksdepartementet.</article></article><article class="legalArticle" data-lovdata-URL="LTI/forskrift/2018-08-10-1242/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse</span></h2><article class="legalP" id="paragraf-11-ledd-1">Denne instruks erstatter Instruks for Det norske fredskorpset fastsatt ved kongelig resolusjon 5. februar 2010<sup class="footnotereference" data-footnotereferencevalue="1" data-unique-footnote-counter="1">1</sup> og trer i kraft 1. januar 2019.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Ikke kunngjort i Norsk Lovtidend.</article></footer></article></main></body></html>