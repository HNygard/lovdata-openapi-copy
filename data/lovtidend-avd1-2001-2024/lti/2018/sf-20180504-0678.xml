<!DOCTYPE html><html lang="no"><head><title>Forskrift om tilskudd til samfunnsnyttige og humanitære organisasjoner fra spilleoverskuddet til Norsk Tipping</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2018-05-04-678</dd><dt class="dokid">DokumentID</dt><dd class="dokid">LTI/forskrift/2018-05-04-678</dd><dt class="ministry">Departement</dt><dd class="ministry"><ul><li>Kulturdepartementet</li></ul></dd><dt class="dateInForce">I kraft fra</dt><dd class="dateInForce">2018-05-07</dd><dt class="changesToDocuments">Endrer</dt><dd class="changesToDocuments"><ul><li>forskrift/2009-06-12-640</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1992-08-28-103/§10</li></ul></dd><dt class="dateOfPublication">Kunngjort</dt><dd class="dateOfPublication">2018-05-04 15:15</dd><dt class="lastupdated">Rettet</dt><dd class="lastupdated">2018-07-06 (protokolltilførsel, se nederst).</dd><dt class="journalNumber">Journalnummer</dt><dd class="journalNumber">2018-0383</dd><dt class="titleShort">Korttittel</dt><dd class="titleShort">Forskrift om tilskudd til samfunnsnyttige og humanitære organisasjoner fra spilleoverskuddet til Norsk Tipping</dd><dt class="title">Tittel</dt><dd class="title">Forskrift om tilskudd til samfunnsnyttige og humanitære organisasjoner fra spilleoverskuddet til Norsk Tipping</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 4. mai 2018 med hjemmel i lov 28. august 1992 nr. 103 om pengespill m.v. (pengespilloven) § 10. Fremmet av Kulturdepartementet.</dd><dt class="refid">RefID</dt><dd class="refid">forskrift/2018-05-04-678</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskudd til samfunnsnyttige og humanitære organisasjoner fra spilleoverskuddet til Norsk Tipping<ul class="tocSubUl"><li>§ 1. Virkeområde og formål</li><li>§ 2. Definisjoner</li><li>§ 3. Tilskudd til sentrale beredskapsoppgaver</li><li>§ 4. Tilskuddsberettigede organisasjoner</li><li>§ 5. Beregning av tilskudd</li><li>§ 6. Klageadgang</li><li>§ 7. Utbetaling</li><li>§ 8. Opplysningsplikt, midlertidig stans i utbetaling og krav om tilbakebetaling</li><li>§ 9. Organisasjoner som har økonomisk virksomhet</li><li>§ 11. Overgangsordning for utbetalinger i 2018</li><li>§ 12. Ikrafttredelse</li><li>Rettelser</li></ul></li></ul></dd></dl></header><main class="documentBody" data-lovdata-URL="LTI/forskrift/2018-05-04-678" id="dokument"><h1>Forskrift om tilskudd til samfunnsnyttige og humanitære organisasjoner fra spilleoverskuddet til Norsk Tipping</h1><article class="legalArticle" data-lovdata-URL="LTI/forskrift/2018-05-04-678/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde og formål</span></h2><article class="legalP" id="paragraf-1-ledd-1">Forskriften gjelder tilskudd til landsdekkende samfunnsnyttige og humanitære organisasjoner.</article><article class="legalP" id="paragraf-1-ledd-2">Tilskuddsordningen skal bidra til å trygge viktige samfunnsoppgaver på områdene helse, sosiale tjenester, krisehjelp, støttearbeid, natur- og miljøvern og dyrevern, i tillegg til å sikre at sentrale rednings- og beredskapsoppgaver videreføres.</article></article><article class="legalArticle" data-lovdata-URL="LTI/forskrift/2018-05-04-678/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" id="paragraf-2-ledd-1">I denne forskriften menes med<ul class="defaultList"><li data-li-identifier="a)" data-name="a)"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1"><i>samfunnsnyttige og humanitære organisasjoner:</i> landsdekkende organisasjoner som er nevnt i § 3 eller oppfyller vilkårene i § 4</article></article></li><li data-li-identifier="b)" data-name="b)"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1"><i>søker:</i> sentralledd eller sentralorganisasjon</article></article></li><li data-li-identifier="c)" data-name="c)"><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1"><i>organisasjon:</i> sentralledd eller sentralorganisasjon med underledd eller avdelinger</article></article></li><li data-li-identifier="d)" data-name="d)"><article class="listArticle" id="paragraf-2-ledd-1-punkt-4"><article class="legalP" id="paragraf-2-ledd-1-punkt-4-ledd-1"><i>samlet tilskudd:</i> den andelen av overskuddet fra Norsk Tippings spillevirksomhet som årlig skal fordeles til samfunnsnyttige eller humanitære organisasjoner, jf. pengespilloven § 10 annet ledd, jf. fjerde ledd</article></article></li><li data-li-identifier="e)" data-name="e)"><article class="listArticle" id="paragraf-2-ledd-1-punkt-5"><article class="legalP" id="paragraf-2-ledd-1-punkt-5-ledd-1"><i>landsdekkende organisasjon:</i> organisasjon som har et sentralledd eller sentralorganisasjon med tilknyttede underledd eller avdelinger med jevnlig regional og lokal aktivitet i minst fire av fem landsdeler i Norge</article></article></li><li data-li-identifier="f)" data-name="f)"><article class="listArticle" id="paragraf-2-ledd-1-punkt-6"><article class="legalP" id="paragraf-2-ledd-1-punkt-6-ledd-1"><i>enhet:</i> selvstendig juridisk enhet.</article></article></li></ul></article></article><article class="legalArticle" data-lovdata-URL="LTI/forskrift/2018-05-04-678/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Tilskudd til sentrale beredskapsoppgaver</span></h2><article class="legalP" id="paragraf-3-ledd-1">Følgende tre beredskapsorganisasjoner skal i løpet av andre kvartal motta følgende prosentandel av samlet tilskudd, uten søknad: <table><tbody><tr><td data-text-align="left" data-vertical-align="top">Røde Kors:</td><td data-text-align="right" data-vertical-align="top">31,6 pst.</td></tr><tr><td data-text-align="left" data-vertical-align="top">Redningsselskapet:</td><td data-text-align="right" data-vertical-align="top">19,5 pst.</td></tr><tr><td data-text-align="left" data-vertical-align="top">Norsk Folkehjelp:</td><td data-text-align="right" data-vertical-align="top">2,4 pst.</td></tr></tbody></table></article></article><article class="legalArticle" data-lovdata-URL="LTI/forskrift/2018-05-04-678/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Tilskuddsberettigede organisasjoner</span></h2><article class="legalP" id="paragraf-4-ledd-1">En samfunnsnyttig eller humanitær organisasjon som ikke er nevnt i § 3 er tilskuddsberettiget dersom følgende vilkår er oppfylt:<ul class="defaultList"><li data-li-identifier="a)" data-name="a)"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">søker må være godkjent som lotteriverdig av Lotteri- og stiftelsestilsynet</article></article></li><li data-li-identifier="b)" data-name="b)"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">søker må ha fordelingsgrunnlag, jf. § 5, tredje ledd på minimum 10 mill. kroner i henhold til forrige års regnskap</article></article></li><li data-li-identifier="c)" data-name="c)"><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">søker må være registrert i, og kunne vise til at en sentral del av organisasjonens virksomhet faller inn under, minst en av følgende kategorier i Frivillighetsregisteret: <ul class="defaultList"><li><article class="listArticle" id="paragraf-4-ledd-1-punkt-3-ledd-1-punkt-1"><article class="legalP" id="paragraf-4-ledd-1-punkt-3-ledd-1-punkt-1-ledd-1">ICNPO 3400 Andre helsetjenester</article></article></li><li><article class="listArticle" id="paragraf-4-ledd-1-punkt-3-ledd-1-punkt-2"><article class="legalP" id="paragraf-4-ledd-1-punkt-3-ledd-1-punkt-2-ledd-1">ICNPO 4100 Sosiale tjenester</article></article></li><li><article class="listArticle" id="paragraf-4-ledd-1-punkt-3-ledd-1-punkt-3"><article class="legalP" id="paragraf-4-ledd-1-punkt-3-ledd-1-punkt-3-ledd-1">ICNPO 4200 Krisehjelp og støttearbeid</article></article></li><li><article class="listArticle" id="paragraf-4-ledd-1-punkt-3-ledd-1-punkt-4"><article class="legalP" id="paragraf-4-ledd-1-punkt-3-ledd-1-punkt-4-ledd-1">ICNPO 5100 Natur- og miljøvern</article></article></li><li><article class="listArticle" id="paragraf-4-ledd-1-punkt-3-ledd-1-punkt-5"><article class="legalP" id="paragraf-4-ledd-1-punkt-3-ledd-1-punkt-5-ledd-1">ICNPO 5200 Dyrevern</article></article></li></ul></article><article class="defaultP">Søker som er registrert i ICNPO 7100 Interesseorganisasjoner kan være tilskuddsberettiget dersom en sentral del av organisasjonens virksomhet faller inn under minst en av de ovennevnte kategoriene.</article></article></li><li data-li-identifier="d)" data-name="d)"><article class="listArticle" id="paragraf-4-ledd-1-punkt-4"><article class="legalP" id="paragraf-4-ledd-1-punkt-4-ledd-1">organisasjonen må være landsdekkende,</article></article></li><li data-li-identifier="e)" data-name="e)"><article class="listArticle" id="paragraf-4-ledd-1-punkt-5"><article class="legalP" id="paragraf-4-ledd-1-punkt-5-ledd-1">organisasjonen må være andreorientert, dvs. produsere goder eller tjenester for utenforstående.</article></article></li><li data-li-identifier="f)" data-name="f)"><article class="listArticle" id="paragraf-4-ledd-1-punkt-6"><article class="legalP" id="paragraf-4-ledd-1-punkt-6-ledd-1">organisasjonen må være ikke-fortjenestebasert, med frivillig innsats som en viktig del av virksomheten, jf. forskrift 15. april 2013 nr. 386 om merverdiavgiftskompensasjon for frivillige organisasjoner § 7.</article></article></li></ul></article><article class="legalP" id="paragraf-4-ledd-2">Kategoriinndeling skjer i henhold til klassifikasjonsskjema utarbeidet av departementet, jf. forskrift 15. oktober 2008 nr. 1214 til lov om register for frivillig virksomhet § 4. Departementet kan fastsette nærmere regler om krav til registrering i de ulike kategoriene.<p class="leddfortsettelse">Følgende organisasjoner er likevel ikke tilskuddsberettiget uavhengig av kategori:</p><ul class="defaultList"><li data-li-identifier="i)" data-name="i)"><article class="listArticle" id="paragraf-4-ledd-2-punkt-1"><article class="legalP" id="paragraf-4-ledd-2-punkt-1-ledd-1">barne- og ungdomsorganisasjoner,</article></article></li><li data-li-identifier="ii)" data-name="ii)"><article class="listArticle" id="paragraf-4-ledd-2-punkt-2"><article class="legalP" id="paragraf-4-ledd-2-punkt-2-ledd-1">politiske partier,</article></article></li><li data-li-identifier="iii)" data-name="iii)"><article class="listArticle" id="paragraf-4-ledd-2-punkt-3"><article class="legalP" id="paragraf-4-ledd-2-punkt-3-ledd-1">lukkede organisasjoner, og</article></article></li><li data-li-identifier="iv)" data-name="iv)"><article class="listArticle" id="paragraf-4-ledd-2-punkt-4"><article class="legalP" id="paragraf-4-ledd-2-punkt-4-ledd-1">paraplyorganisasjoner</article></article></li></ul></article><article class="legalP" id="paragraf-4-ledd-3">Lotteri- og stiftelsestilsynet vurderer om en organisasjon er tilskuddsberettiget etter søknad. Vilkårene må være oppfylt ved søknadsfrist 1. september.</article></article><article class="legalArticle" data-lovdata-URL="LTI/forskrift/2018-05-04-678/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Beregning av tilskudd</span></h2><article class="legalP" id="paragraf-5-ledd-1">Tilskuddet til fordeling mellom tilskuddsberettigede etter § 4 utgjør samlet tilskudd med fradrag for tilskudd som er fordelt etter § 3.</article><article class="legalP" id="paragraf-5-ledd-2">Tilskudd fordeles av Lotteri- og stiftelsestilsynet etter søknad. Tilskuddet fordeles mellom tilskuddsberettigede etter følgende formel:</article> <article class="defaultP" margin-top="true"><img height="48" src="static/LTI/sf-20180504-0678-01-01.png" width="671" /></article><article class="legalP" id="paragraf-5-ledd-3">Fordelingsgrunnlag for den enkelte søker består av sentralleddets eller sentralorganisasjonens driftskostnader i henhold til forrige års regnskap, med følgende fradrag:<ul class="defaultList"><li data-li-identifier="a)" data-name="a)"><article class="listArticle" id="paragraf-5-ledd-3-punkt-1"><article class="legalP" id="paragraf-5-ledd-3-punkt-1-ledd-1">kostnader som faller utenfor den frivillige og ikke-fortjenestebaserte delen av virksomheten,</article></article></li><li data-li-identifier="b)" data-name="b)"><article class="listArticle" id="paragraf-5-ledd-3-punkt-2"><article class="legalP" id="paragraf-5-ledd-3-punkt-2-ledd-1">kontantoverføringer til egen organisasjon og samarbeidspartnere i utlandet, lønnskostnader til personell stasjonert i utlandet samt øvrige kostnader i utlandet, og</article></article></li><li data-li-identifier="c)" data-name="c)"><article class="listArticle" id="paragraf-5-ledd-3-punkt-3"><article class="legalP" id="paragraf-5-ledd-3-punkt-3-ledd-1">totale driftskostnader knyttet til virksomhet som er kompensasjonsberettiget gjennom lov 12. desember 2003 nr. 108 om kompensasjon av av merverdiavgift for kommuner, fylkeskommuner mv., herunder frivillige organisasjoner som på vegne av kommune eller fylkes- kommune produserer helse-, undervisnings- eller sosiale tjenester som kommune eller fylkeskommune er lovpålagt å utføre.</article></article></li></ul></article><article class="legalP" id="paragraf-5-ledd-4">Tilskudd regnes som frie midler innenfor mottakers formål.</article></article><article class="legalArticle" data-lovdata-URL="LTI/forskrift/2018-05-04-678/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Klageadgang</span></h2><article class="legalP" id="paragraf-6-ledd-1">Lotteri- og stiftelsestilsynets vedtak etter denne forskriften kan påklages til Lotterinemnda. Departementet kan gi generell instruks til Lotterinemnda, men ikke instruere Lotterinemnda i enkeltsaker.</article></article><article class="legalArticle" data-lovdata-URL="LTI/forskrift/2018-05-04-678/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Utbetaling</span></h2><article class="legalP" id="paragraf-7-ledd-1">Tilskudd etter § 5 utbetales i fjerde kvartal det året det søkes tilskudd.</article><article class="legalP" id="paragraf-7-ledd-2">Eventuell utbetaling etter gjennomført klagebehandling skjer av det samlede tilskudd for året endelig vedtak i klagesaken blir fattet.</article></article><article class="legalArticle" data-lovdata-URL="LTI/forskrift/2018-05-04-678/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Opplysningsplikt, midlertidig stans i utbetaling og krav om tilbakebetaling</span></h2><article class="legalP" id="paragraf-8-ledd-1">Lotteri- og stiftelsestilsynet fører tilsyn med at bestemmelsene i denne forskriften blir overholdt.</article><article class="legalP" id="paragraf-8-ledd-2">Lotteri- og stiftelsestilsynet kan når som helst kreve framlagt opplysninger som er av betydning for søknaden. Søker plikter straks å melde fra til Lotteri- og stiftelsestilsynet dersom den blir oppmerksom på at en søknad inneholder ufullstendige eller uriktige opplysninger, eller at uberettiget tilskudd er utbetalt.</article><article class="legalP" id="paragraf-8-ledd-3">Lotteri- og stiftelsestilsynet kan gjøre vedtak om midlertidig stans i utbetaling av tilskudd til organisasjoner som er under tilsyn for mulig misbruk av denne eller andre statlige tilskuddsordninger.</article><article class="legalP" id="paragraf-8-ledd-4">Dersom det er gitt tilskudd på uriktig eller ufullstendig grunnlag, kan vedtak om tilskudd endres og det uriktig utbetalte beløpet kreves tilbakebetalt med tillegg av renter. Ved manglende tilbakebetaling vil organisasjonen ikke være søknadsberettiget før tilbakebetaling er foretatt. Krav om tilbakebetaling er tvangsgrunnlag for utlegg.</article></article><article class="legalArticle" data-lovdata-URL="LTI/forskrift/2018-05-04-678/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Organisasjoner som har økonomisk virksomhet</span></h2><article class="legalP" id="paragraf-9-ledd-1">Tilskudd utbetalt etter denne forskrift skal ikke kryssubsidiere økonomisk virksomhet eller vri eller true med å vri konkurransen i EØS-området. Begrepet økonomisk virksomhet skal fortolkes i samsvar med foretaksdefinisjonen etter EØS-avtalens regler om offentlig støtte.</article><article class="legalP" id="paragraf-9-ledd-2">Tilskuddsmottakere som har både økonomisk og ikke-økonomisk virksomhet skal ha separate regnskap for disse virksomhetene. Mottakerne må ha interne retningslinjer som sikrer at felleskostnader fordeles på en forholdsmessig måte mellom den økonomiske virksomheten og den ikke-økonomiske virksomheten. Transaksjoner mellom den økonomiske og ikke-økonomiske virksomheten skal baseres på forretningsmessige vilkår. Eventuelt overskudd fra den økonomiske virksomheten skal i sin helhet tilbakeføres til den ikke-økonomiske virksomheten.</article><article class="legalP" id="paragraf-9-ledd-3">Organisasjoner som mottar tilskudd etter denne forskrift som overstiger terskelen for bagatellmessig støtte skal årlig få utarbeidet en revisorrapport som med høy grad av sikkerhet bekrefter at kravene i andre ledd er oppfylt.</article><article class="legalP" id="paragraf-9-ledd-4">Reglene i andre og tredje ledd gjelder ikke organisasjoner som har økonomisk virksomhet og mottar statlig støtte under terskelen for bagatellmessig støtte i EØS-avtalen. For disse organisasjoner gjelder EØS-avtalens regler for bagatellmessig støtte, jf. forskrift 14. november 2008 nr. 1213 om unntak fra notifikasjonsplikt for offentlig støtte.</article></article><article class="legalArticle" data-lovdata-URL="LTI/forskrift/2018-05-04-678/§11" data-name="§11" id="paragraf-10"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Overgangsordning for utbetalinger i 2018</span></h2><article class="legalP" id="paragraf-10-ledd-1">I 2018 har enkelte organisasjoner fortrinnsrett på tildeling fra det samlede tilskuddet etter fratrekk for tildeling etter § 3.<ul class="defaultList"><li data-li-identifier="a)" data-name="a)"><article class="listArticle" id="paragraf-10-ledd-1-punkt-1"><article class="legalP" id="paragraf-10-ledd-1-punkt-1-ledd-1">Følgende organisasjoner skal i 2018 uten søknad samlet motta inntil kroner 147&#xa0;343&#xa0;500 av samlet tilskudd fordelt som følger: <table><tbody><tr><td data-text-align="left" data-vertical-align="top">Kreftforeningen</td><td data-text-align="right" data-vertical-align="top">69&#xa0;048&#xa0;000</td></tr><tr><td data-text-align="left" data-vertical-align="top">Norges Handikapforbund</td><td data-text-align="right" data-vertical-align="top">20&#xa0;344&#xa0;500</td></tr><tr><td data-text-align="left" data-vertical-align="top">Norges Blindeforbund</td><td data-text-align="right" data-vertical-align="top">18&#xa0;495&#xa0;000</td></tr><tr><td data-text-align="left" data-vertical-align="top">Landsforeningen for hjerte- og lungesyke</td><td data-text-align="right" data-vertical-align="top">11&#xa0;713&#xa0;500</td></tr><tr><td data-text-align="left" data-vertical-align="top">Redd Barna</td><td data-text-align="right" data-vertical-align="top">11&#xa0;097&#xa0;000</td></tr><tr><td data-text-align="left" data-vertical-align="top">Stiftelsen Flyktninghjelpen</td><td data-text-align="right" data-vertical-align="top">9&#xa0;864&#xa0;000</td></tr><tr><td data-text-align="left" data-vertical-align="top">Nasjonalforeningen for folkehelsen</td><td data-text-align="right" data-vertical-align="top">6&#xa0;781&#xa0;500</td></tr></tbody></table></article></article></li><li data-li-identifier="b)" data-name="b)"><article class="listArticle" id="paragraf-10-ledd-1-punkt-2"><article class="legalP" id="paragraf-10-ledd-1-punkt-2-ledd-1">Følgende enheter kan i 2018 etter søknad motta samlet inntil kroner 105&#xa0;421&#xa0;500 av samlet tilskudd:<br />Enheter som mottok inntekter fra lovlig oppstilte gevinstautomater i 2002 kan søke om tilskudd i 2018. Tilskudd tilsvarer de inntektene enheten hadde fra gevinstautomater i 2001. Enheten må være godkjent som lotteriverdig. Søknaden skal inneholde kopi av siste godkjente årsberetning. Dersom enheten ikke tidligere har søkt om tilskudd må søknaden også vedlegges dokumentasjon på automatinntekter i 2001. Søknad om tilskudd avgjøres av Lotteri- og stiftelsestilsynet. Lotteri- og stiftelsestilsynet skal sende foreløpig vedtak om tilskudd. Endelig tilsagn om tilskudd kan ikke påklages. Søknadsfristen er 1. juni 2018.</article></article></li></ul></article><article class="legalP" id="paragraf-10-ledd-2">Tilskudd etter første ledd forutsetter at samlet tilskudd til fordeling i 2018 er tilstrekkelig til å oppfylle § 3 og § 11. Dersom samlet tilskudd ikke er tilstrekkelig, vil det bli en lik prosentvis avkortning i det samlede beløpet til mottakere under punkt a) og punkt b). Avkortning av tilskudd kan ikke påklages. Tilskudd utbetales i fjerde kvartal, etter endelig fordeling.</article><article class="legalP" id="paragraf-10-ledd-3">Eventuelt gjenværende beløp av samlet tilskudd i 2018, etter at fordeling etter § 3 og § 11 er foretatt, fordeles etter søknad til samfunnsnyttige og humanitære organisasjoner som er tilskuddsberettiget etter § 4.</article></article><article class="legalArticle" data-lovdata-URL="LTI/forskrift/2018-05-04-678/§12" data-name="§12" id="paragraf-11"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttredelse</span></h2><article class="legalP" id="paragraf-11-ledd-1">Forskriften gjelder fra 7. mai 2018. Fra samme tidspunkt oppheves forskrift 12. juni 2009 nr. 640 om tilskudd til samfunnsnyttige og humanitære organisasjoner fra spilleoverskuddet til Norsk Tipping.</article><article class="legalP" id="paragraf-11-ledd-2">Forskriften § 11 gjelder til og med 31. desember 2018.</article></article><section class="section" id="kapittel-1" data-lovdata-URL="LTI/forskrift/2018-05-04-678/KAPITTEL_1"><h2>Rettelser</h2><article class="defaultP" data-text-size="small">Det som er rettet er satt i kursiv.</article> <article class="defaultP" margin-top="true">§ 5 tredje ledd bokstav c skal lyde:<ul class="defaultList"><li data-li-identifier="c)" data-name="c)"><article class="listArticle" id="kapittel-1-punkt-1"><article class="legalP" id="kapittel-1-punkt-1-ledd-1">totale driftskostnader knyttet til virksomhet som er kompensasjonsberettiget gjennom lov 12. desember 2003 nr. 108 om <i>kompensasjon av merverdiavgift</i> for kommuner, fylkeskommuner mv., herunder frivillige organisasjoner som på vegne av kommune eller fylkes- kommune produserer helse-, undervisnings- eller sosiale tjenester som kommune eller fylkeskommune er lovpålagt å utføre.</article></article></li></ul></article> <article class="defaultP" margin-top="true">§ 11 og § 12 rettes til § 10 og § 11.</article> <article class="defaultP" margin-top="true">Rettet § 10 annet ledd første punktum skal lyde:</article><article class="legalP" id="kapittel-1-ledd-1">Tilskudd etter første ledd forutsetter at samlet tilskudd til fordeling i 2018 er tilstrekkelig til å oppfylle § 3 og § <i>10</i>.</article> <article class="defaultP" margin-top="true">Rettet § 10 tredje ledd skal lyde:</article><article class="legalP" id="kapittel-1-ledd-2">Eventuelt gjenværende beløp av samlet tilskudd i 2018, etter at fordeling etter § 3 og § <i>10</i> er foretatt, fordeles etter søknad til samfunnsnyttige og humanitære organisasjoner som er tilskuddsberettiget etter § 4.</article> <article class="defaultP" margin-top="true">Rettet § 11 annet ledd skal lyde:</article><article class="legalP" id="kapittel-1-ledd-3">Forskriften § <i>10</i> gjelder til og med 31. desember 2018.</article></section></main></body></html>