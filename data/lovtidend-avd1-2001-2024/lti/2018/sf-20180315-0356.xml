<!DOCTYPE html><html lang="no"><head><title>Forskrift om særskilte beskyttelsestiltak mot soppen Batachrochytrium salamandrivorians i forbindelse med innførsel og utførsel av salamandere</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2018-03-15-356</dd><dt class="dokid">DokumentID</dt><dd class="dokid">LTI/forskrift/2018-03-15-356</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="dateInForce">I kraft fra</dt><dd class="dateInForce">2018-03-15 – 2019-12-31</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2003-12-19-124/§23</li><li>lov/2003-12-19-124/§12</li><li>lov/2003-12-19-124/§15</li><li>lov/2003-12-19-124/§19</li></ul></dd><dt class="dateOfPublication">Kunngjort</dt><dd class="dateOfPublication">2018-03-19 13:40</dd><dt class="journalNumber">Journalnummer</dt><dd class="journalNumber">2018-0198</dd><dt class="titleShort">Korttittel</dt><dd class="titleShort">Forskrift om tiltak mot innførsel og utførsel av salamandere</dd><dt class="title">Tittel</dt><dd class="title">Forskrift om særskilte beskyttelsestiltak mot soppen Batachrochytrium salamandrivorians i forbindelse med innførsel og utførsel av salamandere</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Mattilsynet 15. mars 2018 med hjemmel i lov 19. desember 2003 nr. 124 om matproduksjon og mattrygghet mv. (matloven) § 23 tredje ledd jf. § 12, § 15 og § 19. <br /> <strong>EØS-henvisninger:</strong> EØS-avtalen vedlegg I kap. I innledende del nr. 3(b) og nr. 8 (beslutning (EU) 2018/320).</dd><dt class="refid">RefID</dt><dd class="refid">forskrift/2018-03-15-356</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om særskilte beskyttelsestiltak mot soppen Batachrochytrium salamandrivorians i forbindelse med innførsel og utførsel av salamandere<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li><li>§ 4. Vilkår for innførsel og utførsel i EØS</li><li>§ 5. Vilkår for innførsel fra tredjestater</li><li>§ 6. Bekreftelse fra egnet mottakervirksomhet</li><li>§ 7. Karantenebestemmelser for forsendelser av salamandere fra tredjestater</li><li>§ 8. Tiltak ved bekreftet tilfelle av Bsal i mottakervirksomheten</li><li>§ 9. Tilsyn og vedtak</li><li>§ 10. Straff</li><li>§ 11. Dispensasjon</li><li>§ 12. Overgangsbestemmelser</li><li>§ 13. Ikrafttredelse</li><li>Vedlegg I<ul class="tocSubUl"><li>Del A. Helsesertifikat for innførsel og utførsel av salamandere innenfor EØS</li><li>Del B. Helsesertifikat for innførsel av salamandere fra tredjestater</li></ul></li><li>Vedlegg II Minimumsvilkår som egnede mottakervirksomheter skal oppfylle</li><li>Vedlegg III Undersøkelse, prøvetaking, testing og behandling for Bsal</li></ul></li></ul></dd></dl></header><main class="documentBody" data-lovdata-URL="LTI/forskrift/2018-03-15-356" id="dokument"><h1>Forskrift om særskilte beskyttelsestiltak mot soppen Batachrochytrium salamandrivorians i forbindelse med innførsel og utførsel av salamandere</h1><article class="legalArticle" data-lovdata-URL="LTI/forskrift/2018-03-15-356/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med denne forskriften er å forebygge spredning av soppen <i>Batachrochytrium salamandrivorians</i> i forbindelse med innførsel og utførsel av salamandere.</article></article><article class="legalArticle" data-lovdata-URL="LTI/forskrift/2018-03-15-356/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften gjelder dyrehelsemessige vilkår for innførsel av salamandere fra EØS-stater og tredjestater til Norge. Forskriften gjelder også dyrehelsemessige vilkår for utførsel av salamandere fra Norge til EØS-stater.</article><article class="legalP" id="paragraf-2-ledd-2">Forskriften gjelder ikke for ikke-kommersiell forflytning av kjæledyr.</article></article><article class="legalArticle" data-lovdata-URL="LTI/forskrift/2018-03-15-356/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><article class="legalP" id="paragraf-3-ledd-1">I denne forskriften menes med:<ul class="defaultList"><li data-li-identifier="a)" data-name="a)"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1"><i>Salamandere</i>: alle amfibier i ordenen <i>Caudata</i>.</article></article></li><li data-li-identifier="b)" data-name="b)"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1"><i>Bsal</i>: soppen <i>Batachrochytrium salamandrivorians</i> (soppriket, rekke <i>Chrytridiomycota</i>, orden <i>Rhizophydiales</i>).</article></article></li><li data-li-identifier="c)" data-name="c)"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1"><i>Epidemiologisk enhet</i>: en gruppe av salamandere med samme sannsynlighet for eksponering for Bsal.</article></article></li><li data-li-identifier="d)" data-name="d)"><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1"><i>Karantene</i>: isolasjon av salamandere uten direkte eller indirekte kontakt med salamandere utenfor den epidemiologiske enheten de tilhører, for å sikre at Bsal ikke spres mens de isolerte dyrene observeres i et nærmere bestemt tidsrom og, hvis det er relevant, blir testet og behandlet.</article></article></li><li data-li-identifier="e)" data-name="e)"><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1"><i>Operatør</i>: enhver fysisk eller juridisk person som er ansvarlig for salamandere, herunder i et begrenset tidsrom, unntatt personer som holder kjæledyr.</article></article></li><li data-li-identifier="f)" data-name="f)"><article class="listArticle" id="paragraf-3-ledd-1-punkt-6"><article class="legalP" id="paragraf-3-ledd-1-punkt-6-ledd-1"><i>Egnet virksomhet</i>: lokalitet <ul class="defaultList"><li data-li-identifier="1." data-name="1."><article class="listArticle" id="paragraf-3-ledd-1-punkt-6-ledd-1-punkt-1"><article class="legalP" id="paragraf-3-ledd-1-punkt-6-ledd-1-punkt-1-ledd-1">der salamandere holdes i karantene før de sendes til en annen EØS-stat eller etter at de er innført til EØS, og</article></article></li><li data-li-identifier="2." data-name="2."><article class="listArticle" id="paragraf-3-ledd-1-punkt-6-ledd-1-punkt-2"><article class="legalP" id="paragraf-3-ledd-1-punkt-6-ledd-1-punkt-2-ledd-1">som er registrert av vedkommende myndighet før oppstart av noen form for karantene.</article></article></li></ul></article></article></li><li data-li-identifier="g)" data-name="g)"><article class="listArticle" id="paragraf-3-ledd-1-punkt-7"><article class="legalP" id="paragraf-3-ledd-1-punkt-7-ledd-1"><i>Egnet diagnostisk test</i>: en sanntids kvantitativ polymerase-kjedereaksjonstest (qPCR) som inneholder artsspesifikke STerF- og STerR-primere, som amplifiserer et fragment på 119 nukleotider av Bsal DNA.</article></article></li><li data-li-identifier="h)" data-name="h)"><article class="listArticle" id="paragraf-3-ledd-1-punkt-8"><article class="legalP" id="paragraf-3-ledd-1-punkt-8-ledd-1"><i>Felles veterinærdokument til bruk ved import (CVED)</i>: dokumentet som brukes til å melde fra om dyrs ankomst til EØS, jf. forskrift 30. november 2005 nr. 1348 om gjennomføring av forordning (EF) nr. 282/2004 om innføring av et dokument for deklarering og veterinær grensekontroll av levende dyr som innføres til EØS-området fra tredjestater, jf. forordning (EF) nr. 282/2004 vedlegg I, og som håndteres via det integrerte elektroniske veterinærinformasjonssystemet (Traces).</article></article></li><li data-li-identifier="i)" data-name="i)"><article class="listArticle" id="paragraf-3-ledd-1-punkt-9"><article class="legalP" id="paragraf-3-ledd-1-punkt-9-ledd-1"><i>Bekreftet tilfelle av Bsal</i>: påvisning av Bsal eller soppens genmateriale på eller i vevet til salamandere ved hjelp av den egnede diagnostiske testen.</article></article></li></ul></article></article><article class="legalArticle" data-lovdata-URL="LTI/forskrift/2018-03-15-356/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Vilkår for innførsel og utførsel i EØS</span></h2><article class="legalP" id="paragraf-4-ledd-1">Innførsel av salamandere til Norge fra EØS-stater eller utførsel av salamandere fra Norge til EØS-stater er kun tillatt dersom forsendelsene oppfyller følgende vilkår:<ul class="defaultList"><li data-li-identifier="a)" data-name="a)"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">De følges av et helsesertifikat etter modellen vist i vedlegg I del A.</article></article></li><li data-li-identifier="b)" data-name="b)"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">Salamanderne skal ikke vise kliniske tegn på Bsal. Særlig skal de ikke ha hudlesjoner eller sår når de undersøkes av en offentlig veterinær. Undersøkelsen skal foretas i løpet av de siste 24 timene før forsendelsen sendes til mottakerlandet.</article></article></li><li data-li-identifier="c)" data-name="c)"><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">Salamanderne skal komme fra en populasjon hvor det verken har vært dødelighet på grunn av Bsal eller kliniske tegn på Bsal. Operatøren skal spesielt ikke ha observert hudlesjoner eller sår.</article></article></li><li data-li-identifier="d)" data-name="d)"><article class="listArticle" id="paragraf-4-ledd-1-punkt-4"><article class="legalP" id="paragraf-4-ledd-1-punkt-4-ledd-1">Forsendelsen skal bestå av: <ul class="defaultList"><li data-li-identifier="1." data-name="1."><article class="listArticle" id="paragraf-4-ledd-1-punkt-4-ledd-1-punkt-1"><article class="legalP" id="paragraf-4-ledd-1-punkt-4-ledd-1-punkt-1-ledd-1">minst 62 salamandere som har gjennomgått karantene som én epidemiologisk enhet i en egnet virksomhet, som oppfyller minimumsvilkårene i vedlegg II i minst de siste seks ukene før utstedelse av helsesertifikatet fastsatt i vedlegg I del A, og hudsvaberprøver fra salamanderne i forsendelsen er i løpet av den femte uken av karanteneperioden og med negative resultater testet for Bsal ved hjelp av den egnede diagnostiske testen i samsvar med prøvestørrelsene i vedlegg III nr. 1(a), eller</article></article></li><li data-li-identifier="2." data-name="2."><article class="listArticle" id="paragraf-4-ledd-1-punkt-4-ledd-1-punkt-2"><article class="legalP" id="paragraf-4-ledd-1-punkt-4-ledd-1-punkt-2-ledd-1">salamandere som etter vedkommende myndighet sitt syn er tilfredsstillende behandlet mot Bsal i samsvar med vedlegg III nr. 1(b).</article></article></li></ul></article></article></li></ul></article><article class="legalP" id="paragraf-4-ledd-2">Dersom forsendelsen av salamandere har kommet til EØS fra en tredjestat og allerede gjennomgått karantene i en egnet mottakervirksomhet i samsvar med § 7, er innførsel eller utførsel kun tillatt dersom forsendelsen oppfyller følgende vilkår:<ul class="defaultList"><li data-li-identifier="a)" data-name="a)"><article class="listArticle" id="paragraf-4-ledd-2-punkt-1"><article class="legalP" id="paragraf-4-ledd-2-punkt-1-ledd-1">Vilkårene i første ledd bokstavene a, b og c.</article></article></li><li data-li-identifier="b)" data-name="b)"><article class="listArticle" id="paragraf-4-ledd-2-punkt-2"><article class="legalP" id="paragraf-4-ledd-2-punkt-2-ledd-1">Salamanderne har blitt holdt i karantene i en egnet virksomhet, som oppfyller minimumsvilkårene i vedlegg II, i tiden mellom avslutningen av karanteneperioden de gjennomgikk etter innførsel til EØS og til helsesertifikatet fastsatt i vedlegg I del A utstedes.</article></article></li></ul></article></article><article class="legalArticle" data-lovdata-URL="LTI/forskrift/2018-03-15-356/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Vilkår for innførsel fra tredjestater</span></h2><article class="legalP" id="paragraf-5-ledd-1">Innførsel av salamandere fra tredjestater er kun tillatt dersom forsendelsene oppfyller følgende vilkår:<ul class="defaultList"><li data-li-identifier="a)" data-name="a)"><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">De kommer fra tredjestater som er oppført på en av følgende lister: <ul class="defaultList"><li data-li-identifier="1." data-name="1."><article class="listArticle" id="paragraf-5-ledd-1-punkt-1-ledd-1-punkt-1"><article class="legalP" id="paragraf-5-ledd-1-punkt-1-ledd-1-punkt-1-ledd-1">Forskrift 31. desember 1998 nr. 1488 om dyrehelsemessige vilkår for innførsel og utførsel av dyr av hestefamilien vedlegg A eller forskrift 31. desember 1998 nr. 1477 om dyrehelsemessige betingelser for import og eksport av sæd, egg og embryoer fra visse dyrearter vedlegg F.</article></article></li><li data-li-identifier="2." data-name="2."><article class="listArticle" id="paragraf-5-ledd-1-punkt-1-ledd-1-punkt-2"><article class="legalP" id="paragraf-5-ledd-1-punkt-1-ledd-1-punkt-2-ledd-1">Forskrift 10. september 2009 nr. 1186 om import av tilberedt kjøtt, kjøttprodukter, behandlede mager, blærer og tarmer fra tredjestater vedlegg II.</article></article></li><li data-li-identifier="3." data-name="3."><article class="listArticle" id="paragraf-5-ledd-1-punkt-1-ledd-1-punkt-3"><article class="legalP" id="paragraf-5-ledd-1-punkt-1-ledd-1-punkt-3-ledd-1">Forskrift 19. juli 2010 nr. 1135 om import og transitt av fjørfe og visse fjørfeprodukter fra tredjestater § 2, jf. forordning (EF) nr. 798/2008 vedlegg I.</article></article></li><li data-li-identifier="4." data-name="4."><article class="listArticle" id="paragraf-5-ledd-1-punkt-1-ledd-1-punkt-4"><article class="legalP" id="paragraf-5-ledd-1-punkt-1-ledd-1-punkt-4-ledd-1">Forskrift 28. mai 2009 nr. 577 om import og transitt av ferskt kjøtt av viltlevende haredyr, visse viltlevende landpattedyr og oppdrettskanin fra tredjestater § 1, jf. forordning (EF) nr. 119/2009 vedlegg I del 1.</article></article></li><li data-li-identifier="5." data-name="5."><article class="listArticle" id="paragraf-5-ledd-1-punkt-1-ledd-1-punkt-5"><article class="legalP" id="paragraf-5-ledd-1-punkt-1-ledd-1-punkt-5-ledd-1">Forskrift 23. juli 2010 nr. 1137 om import fra tredjestater av visse levende dyr, bier, humler og ferskt kjøtt av visse dyr § 1, jf. forordning (EU) nr. 206/2010 vedlegg II del 1.</article></article></li><li data-li-identifier="6." data-name="6."><article class="listArticle" id="paragraf-5-ledd-1-punkt-1-ledd-1-punkt-6"><article class="legalP" id="paragraf-5-ledd-1-punkt-1-ledd-1-punkt-6-ledd-1">Forskrift 11. mars 2013 nr. 269 om dyre- og folkehelsemessige betingelser ved import, transitt og mellomlagring av melk og melkeprodukter fra tredjestater § 2, jf. forordning (EU) nr. 605/2010 vedlegg I.</article></article></li></ul></article></article></li><li data-li-identifier="b)" data-name="b)"><article class="listArticle" id="paragraf-5-ledd-1-punkt-2"><article class="legalP" id="paragraf-5-ledd-1-punkt-2-ledd-1">De følges av et helsesertifikat etter modellen vist i vedlegg I del B.</article></article></li><li data-li-identifier="c)" data-name="c)"><article class="listArticle" id="paragraf-5-ledd-1-punkt-3"><article class="legalP" id="paragraf-5-ledd-1-punkt-3-ledd-1">Salamanderne skal ikke vise kliniske tegn på Bsal. Særlig skal de ikke ha hudlesjoner eller sår når de undersøkes av en offentlig veterinær. Undersøkelsen skal foretas i løpet av de siste 24 timene før forsendelsen sendes til EØS.</article></article></li><li data-li-identifier="d)" data-name="d)"><article class="listArticle" id="paragraf-5-ledd-1-punkt-4"><article class="legalP" id="paragraf-5-ledd-1-punkt-4-ledd-1">Før utstedelse av helsesertifikatet nevnt i bokstav b skal den epidemiologiske enheten, som utgjør salamanderne i forsendelsen, ha vært holdt isolert fra andre salamandere senest fra tidspunktet for undersøkelsen som foretas med henblikk på utstedelse av helsesertifikatet. Fra det tidspunktet skal de ikke ha vært i kontakt med andre salamandere.</article></article></li></ul></article></article><article class="legalArticle" data-lovdata-URL="LTI/forskrift/2018-03-15-356/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Bekreftelse fra egnet mottakervirksomhet</span></h2><article class="legalP" id="paragraf-6-ledd-1">Forsendelser av salamandere fra tredjestater kan ikke innføres før importøren eller dennes representant har lagt fram en skriftlig bekreftelse for den veterinære grensekontrollstasjonen på innførselsstedet. Bekreftelsen skal være skrevet på et av de offisielle språkene i landet der grensekontrollen finner sted. Bekreftelsen skal være signert av den fysiske eller juridiske personen som er ansvarlig for den egnede mottakervirksomheten. Av bekreftelsen skal følgende gå fram:<ul class="defaultList"><li data-li-identifier="a)" data-name="a)"><article class="listArticle" id="paragraf-6-ledd-1-punkt-1"><article class="legalP" id="paragraf-6-ledd-1-punkt-1-ledd-1">Navnet og adressen til den egnede mottakervirksomheten.</article></article></li><li data-li-identifier="b)" data-name="b)"><article class="listArticle" id="paragraf-6-ledd-1-punkt-2"><article class="legalP" id="paragraf-6-ledd-1-punkt-2-ledd-1">At den egnede mottakervirksomheten oppfyller minimumsvilkårene i vedlegg II.</article></article></li><li data-li-identifier="c)" data-name="c)"><article class="listArticle" id="paragraf-6-ledd-1-punkt-3"><article class="legalP" id="paragraf-6-ledd-1-punkt-3-ledd-1">At forsendelsen av salamandere vil bli mottatt for innsetting i karantene.</article></article></li></ul></article></article><article class="legalArticle" data-lovdata-URL="LTI/forskrift/2018-03-15-356/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Karantenebestemmelser for forsendelser av salamandere fra tredjestater</span></h2><article class="legalP" id="paragraf-7-ledd-1">Operatøren skal forsikre seg om at salamanderforsendelsens ankomst til den egnede mottakervirksomheten blir registrert i felt 45 i del 3 i den elektroniske versjonen av det felles veterinærdokumentet til bruk ved import (CVED) av den offentlige veterinæren som virksomheten er underlagt tilsyn av.</article><article class="legalP" id="paragraf-7-ledd-2">Operatøren skal holde hver forsendelse av salamandere som er innført fra tredjestater i karantene på den egnede mottakervirksomheten som én epidemiologisk enhet.</article><article class="legalP" id="paragraf-7-ledd-3">Operatøren skal la den offentlige veterinæren inspisere karanteneforholdene for hver forsendelse av salamandere, herunder undersøke dødelighetstallene og foreta klinisk undersøkelse av salamanderne, særlig med henblikk på hudlesjoner og sår.</article><article class="legalP" id="paragraf-7-ledd-4">Dersom forsendelsen inneholder 62 eller flere salamandere, skal operatøren sørge for at undersøkelse, prøvetaking, testing og behandling for Bsal blir gjennomført etter prosedyrene som er beskrevet i vedlegg III nr. 1 og 2 etter at forsendelsen har ankommet den egnede mottakervirksomheten.</article><article class="legalP" id="paragraf-7-ledd-5">Dersom forsendelsen inneholder færre enn 62 salamandere, skal operatøren sørge for at forsendelsen blir tilfredsstillende behandlet i samsvar med vedlegg III nr. 3.</article><article class="legalP" id="paragraf-7-ledd-6">En forsendelse av salamandere kan frigis fra karantene kun etter skriftlig tillatelse fra den offentlige veterinæren. Dersom forsendelsen blir testet som angitt i vedlegg III nr. 1(a), kan tillatelsen gis tidligst seks uker etter at karanteneperioden startet og det foreligger negative testresultater. Dersom forsendelsen behandles som angitt i vedlegg III nr. 1(b) kan tillatelsen gis tidligst etter at behandlingen er tilfredsstillende gjennomført.</article></article><article class="legalArticle" data-lovdata-URL="LTI/forskrift/2018-03-15-356/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Tiltak ved bekreftet tilfelle av Bsal i mottakervirksomheten</span></h2><article class="legalP" id="paragraf-8-ledd-1">Dersom det i løpet av karantenetida blir bekreftet at én eller flere salamandere i en epidemiologisk enhet er infisert med Bsal, skal operatøren sørge for at:<ul class="defaultList"><li data-li-identifier="a)" data-name="a)"><article class="listArticle" id="paragraf-8-ledd-1-punkt-1"><article class="legalP" id="paragraf-8-ledd-1-punkt-1-ledd-1">alle salamanderne i den epidemiologiske enheten enten: <ul class="defaultList"><li data-li-identifier="1." data-name="1."><article class="listArticle" id="paragraf-8-ledd-1-punkt-1-ledd-1-punkt-1"><article class="legalP" id="paragraf-8-ledd-1-punkt-1-ledd-1-punkt-1-ledd-1">gjennomgår tilfredsstillende behandling i samsvar med vedlegg III nr. 3, eller</article></article></li><li data-li-identifier="2." data-name="2."><article class="listArticle" id="paragraf-8-ledd-1-punkt-1-ledd-1-punkt-2"><article class="legalP" id="paragraf-8-ledd-1-punkt-1-ledd-1-punkt-2-ledd-1">avlives og disponeres som animalske biprodukter i samsvar med forskrift 14. september 2016 nr. 1064 om animalske biprodukter som ikke er beregnet på konsum (animaliebiproduktforskriften) § 2 første ledd, jf. forordning (EF) nr. 1069/2009 artikkel 12.</article></article></li></ul></article></article></li><li data-li-identifier="b)" data-name="b)"><article class="listArticle" id="paragraf-8-ledd-1-punkt-2"><article class="legalP" id="paragraf-8-ledd-1-punkt-2-ledd-1">området av den egnede mottakervirksomheten, som den epidemiologiske enheten ble holdt på, blir tilfredsstillende rengjort og desinfisert.</article></article></li></ul></article><article class="legalP" id="paragraf-8-ledd-2">Mattilsynet kan kreve at salamandere som er behandlet etter første ledd bokstav a nr. 1 skal testes for å kontrollere at behandlingen har vært effektiv. Om nødvendig kan Mattilsynet kreve at behandlingen gjentas for å forebygge spredning av Bsal.</article></article><article class="legalArticle" data-lovdata-URL="LTI/forskrift/2018-03-15-356/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Tilsyn og vedtak</span></h2><article class="legalP" id="paragraf-9-ledd-1">Mattilsynet fører tilsyn og kan fatte nødvendige enkeltvedtak, jf. matloven § 23, for å oppnå etterlevelse av bestemmelser gitt i eller i medhold av denne forskriften. Mattilsynet kan også fatte enkeltvedtak i henhold til matloven § 24 til § 26.</article></article><article class="legalArticle" data-lovdata-URL="LTI/forskrift/2018-03-15-356/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Straff</span></h2><article class="legalP" id="paragraf-10-ledd-1">Overtredelse av bestemmelser gitt i denne forskriften eller enkeltvedtak gitt i medhold av forskriften, er straffbart i henhold til matloven § 28.</article></article><article class="legalArticle" data-lovdata-URL="LTI/forskrift/2018-03-15-356/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Dispensasjon</span></h2><article class="legalP" id="paragraf-11-ledd-1">Mattilsynet kan i særskilte tilfelle dispensere fra bestemmelsene i denne forskriften, forutsatt at det ikke vil stride mot Norges internasjonale forpliktelser, herunder EØS-avtalen.</article></article><article class="legalArticle" data-lovdata-URL="LTI/forskrift/2018-03-15-356/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Overgangsbestemmelser</span></h2><article class="legalP" id="paragraf-12-ledd-1">Til og med 6. september 2018 kan Mattilsynet tillate at salamandere, som ikke oppfyller vilkårene i § 4, innføres fra EØS-stater dersom de oppfyller egnede risikoreduserende vilkår som fastsettes av tilsynet etter konsultasjon med operatørene og, om nødvendig, EØS-opprinnelseslandet.</article><article class="legalP" id="paragraf-12-ledd-2">Til og med 6. september 2018 kan Mattilsynet tillate at salamandere, som ikke oppfyller vilkårene i § 5, innføres fra tredjestater dersom de håndteres i samsvar med § 6 til § 8.</article></article><article class="legalArticle" data-lovdata-URL="LTI/forskrift/2018-03-15-356/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttredelse</span></h2><article class="legalP" id="paragraf-13-ledd-1">Denne forskrift trer i kraft straks.</article><article class="legalP" id="paragraf-13-ledd-2">Forskriften gjelder til 31. desember 2019.</article></article><section class="section" data-name="vedleggI" id="kapittel-1" data-lovdata-URL="LTI/forskrift/2018-03-15-356/KAPITTEL_1"><h2>Vedlegg I</h2><section class="section" data-name="delA" id="kapittel-1-kapittel-1" data-lovdata-URL="LTI/forskrift/2018-03-15-356/KAPITTEL_1-1"><h3>Del A. Helsesertifikat for innførsel og utførsel av salamandere innenfor EØS</h3><article class="legalP" id="kapittel-1-kapittel-1-ledd-1">(pdf)</article></section><section class="section" data-name="del3" id="kapittel-1-kapittel-2" data-lovdata-URL="LTI/forskrift/2018-03-15-356/KAPITTEL_1-2"><h3>Del B. Helsesertifikat for innførsel av salamandere fra tredjestater</h3><article class="legalP" id="kapittel-1-kapittel-2-ledd-1">(pdf)</article></section></section><section class="section" data-name="vedleggII" id="kapittel-2" data-lovdata-URL="LTI/forskrift/2018-03-15-356/KAPITTEL_2"><h2>Vedlegg II Minimumsvilkår som egnede mottakervirksomheter skal oppfylle</h2><ul class="defaultList"><li data-li-identifier="1." data-name="1."><article class="listArticle" id="kapittel-2-punkt-1"><article class="legalP" id="kapittel-2-punkt-1-ledd-1">Den egnede mottakervirksomheten: <ul class="defaultList"><li data-li-identifier="a." data-name="a."><article class="listArticle" id="kapittel-2-punkt-1-ledd-1-punkt-1"><article class="legalP" id="kapittel-2-punkt-1-ledd-1-punkt-1-ledd-1">har et system som sikrer tilfredsstillende overvåkning av salamanderne.</article></article></li><li data-li-identifier="b." data-name="b."><article class="listArticle" id="kapittel-2-punkt-1-ledd-1-punkt-2"><article class="legalP" id="kapittel-2-punkt-1-ledd-1-punkt-2-ledd-1">er under tilsyn av en offentlig veterinær.</article></article></li><li data-li-identifier="c." data-name="c."><article class="listArticle" id="kapittel-2-punkt-1-ledd-1-punkt-3"><article class="legalP" id="kapittel-2-punkt-1-ledd-1-punkt-3-ledd-1">er rengjort og desinfisert i samsvar med vedkommende myndighet sine anvisninger.</article></article></li></ul></article></article></li><li data-li-identifier="2." data-name="2."><article class="listArticle" id="kapittel-2-punkt-2"><article class="legalP" id="kapittel-2-punkt-2-ledd-1">Operatøren av den egnede mottakervirksomheten sikrer at: <ul class="defaultList"><li data-li-identifier="a." data-name="a."><article class="listArticle" id="kapittel-2-punkt-2-ledd-1-punkt-1"><article class="legalP" id="kapittel-2-punkt-2-ledd-1-punkt-1-ledd-1">beholdere, kasser eller andre smittebærende gjenstander som brukes til transport av salamandere blir rengjort og desinfisert på en måte som hindrer spredning av Bsal, med mindre de blir destruert.</article></article></li><li data-li-identifier="b." data-name="b."><article class="listArticle" id="kapittel-2-punkt-2-ledd-1-punkt-2"><article class="legalP" id="kapittel-2-punkt-2-ledd-1-punkt-2-ledd-1">avfall og spillvann blir regelmessig samlet inn og deretter lagret og behandlet på en måte som hindrer spredning av Bsal.</article></article></li><li data-li-identifier="c." data-name="c."><article class="listArticle" id="kapittel-2-punkt-2-ledd-1-punkt-3"><article class="legalP" id="kapittel-2-punkt-2-ledd-1-punkt-3-ledd-1">kadavre av salamandere som har vært holdt i karantene blir undersøkt ved et laboratorium som er utpekt av vedkommende myndighet.</article></article></li><li data-li-identifier="d." data-name="d."><article class="listArticle" id="kapittel-2-punkt-2-ledd-1-punkt-4"><article class="legalP" id="kapittel-2-punkt-2-ledd-1-punkt-4-ledd-1">nødvendig testing og behandling av salamanderne skjer i samråd med og under tilsyn av den offentlige veterinæren.</article></article></li></ul></article></article></li><li data-li-identifier="3." data-name="3."><article class="listArticle" id="kapittel-2-punkt-3"><article class="legalP" id="kapittel-2-punkt-3-ledd-1">Operatøren av den egnede mottakervirksomheten informerer den offentlige veterinæren om sykdommer eller dødsfall hos salamanderne i karantenetida.</article></article></li><li data-li-identifier="4." data-name="4."><article class="listArticle" id="kapittel-2-punkt-4"><article class="legalP" id="kapittel-2-punkt-4-ledd-1">Operatøren av den egnede mottakervirksomheten oppbevarer en fortegnelse over: <ul class="defaultList"><li data-li-identifier="a." data-name="a."><article class="listArticle" id="kapittel-2-punkt-4-ledd-1-punkt-1"><article class="legalP" id="kapittel-2-punkt-4-ledd-1-punkt-1-ledd-1">dato, antall dyr og art for hver enkelt forsendelse av salamandere som ankommer eller forlater virksomheten,</article></article></li><li data-li-identifier="b." data-name="b."><article class="listArticle" id="kapittel-2-punkt-4-ledd-1-punkt-2"><article class="legalP" id="kapittel-2-punkt-4-ledd-1-punkt-2-ledd-1">kopier av helsesertifikatene og de felles veterinærdokumentene til bruk ved import (CVED) som følger med forsendelsene av salamandere,</article></article></li><li data-li-identifier="c." data-name="c."><article class="listArticle" id="kapittel-2-punkt-4-ledd-1-punkt-3"><article class="legalP" id="kapittel-2-punkt-4-ledd-1-punkt-3-ledd-1">sykdomstilfeller og antall dødsfall på daglig basis,</article></article></li><li data-li-identifier="d." data-name="d."><article class="listArticle" id="kapittel-2-punkt-4-ledd-1-punkt-4"><article class="legalP" id="kapittel-2-punkt-4-ledd-1-punkt-4-ledd-1">datoer for og resultater av testing,</article></article></li><li data-li-identifier="e." data-name="e."><article class="listArticle" id="kapittel-2-punkt-4-ledd-1-punkt-5"><article class="legalP" id="kapittel-2-punkt-4-ledd-1-punkt-5-ledd-1">typer av og datoer for behandling og antall dyr som har gjennomgått behandlingen.</article></article></li></ul></article></article></li></ul></section><section class="section" data-name="vedleggIII" id="kapittel-3" data-lovdata-URL="LTI/forskrift/2018-03-15-356/KAPITTEL_3"><h2>Vedlegg III Undersøkelse, prøvetaking, testing og behandling for Bsal</h2><ul class="defaultList"><li data-li-identifier="1." data-name="1."><article class="listArticle" id="kapittel-3-punkt-1"><article class="legalP" id="kapittel-3-punkt-1-ledd-1">Under karantenen skal salamanderne gjennomgå følgende prosedyrer: <ul class="defaultList"><li data-li-identifier="a." data-name="a."><article class="listArticle" id="kapittel-3-punkt-1-ledd-1-punkt-1"><article class="legalP" id="kapittel-3-punkt-1-ledd-1-punkt-1-ledd-1">Dersom størrelsen på den epidemiologiske enheten er 62 eller flere, skal hudsvaberprøver fra salamanderne undersøkes under tilsyn av den offentlige veterinæren ved hjelp av den egnede diagnostiske testen i løpet av den femte uken etter at de ankom den egnede virksomheten, i samsvar med prøvestørrelsen i referansetabellen, med mindre operatøren velger behandling i samsvar med bokstav b. <table><caption data-caption-placement="before">Referansetabell<sup class="footnotereference" data-footnotereferencevalue="1" data-unique-footnote-counter="1">1</sup></caption><tbody><tr><td data-text-align="left" data-vertical-align="top">Størrelse på den epidemiologiske enheten</td><td data-text-align="left" data-vertical-align="top">62</td><td data-text-align="left" data-vertical-align="top">186</td><td data-text-align="left" data-vertical-align="top">200</td><td data-text-align="left" data-vertical-align="top">250</td><td data-text-align="left" data-vertical-align="top">300</td><td data-text-align="left" data-vertical-align="top">350</td><td data-text-align="left" data-vertical-align="top">400</td><td data-text-align="left" data-vertical-align="top">450</td></tr><tr><td data-text-align="left" data-vertical-align="top">Prøvestørrelse</td><td data-text-align="left" data-vertical-align="top">62</td><td data-text-align="left" data-vertical-align="top">96</td><td data-text-align="left" data-vertical-align="top">98</td><td data-text-align="left" data-vertical-align="top">102</td><td data-text-align="left" data-vertical-align="top">106</td><td data-text-align="left" data-vertical-align="top">108</td><td data-text-align="left" data-vertical-align="top">110</td><td data-text-align="left" data-vertical-align="top">111</td></tr></tbody></table></article></article></li><li data-li-identifier="b." data-name="b."><article class="listArticle" id="kapittel-3-punkt-1-ledd-1-punkt-2"><article class="legalP" id="kapittel-3-punkt-1-ledd-1-punkt-2-ledd-1">Dersom operatøren velger en av behandlingene som er opplistet i nr. 3, eller i alle tilfeller der størrelsen på den epidemiologiske enheten er færre enn 62, skal operatøren sørge for at alle salamanderne i forsendelsen blir behandlet under tilsyn av den offentlige veterinæren på en måte som Mattilsynet finner tilfredsstillende.</article></article></li><li data-li-identifier="c." data-name="c."><article class="listArticle" id="kapittel-3-punkt-1-ledd-1-punkt-3"><article class="legalP" id="kapittel-3-punkt-1-ledd-1-punkt-3-ledd-1">I tilfeller nevnt under bokstav b, kan den offentlige veterinæren kreve representativ testing av den epidemiologiske enheten med den egnede diagnostiske testen før behandling for å kontrollere om Bsal er tilstede eller etter behandlingen for å kontrollere om Bsal er fraværende.</article></article></li><li data-li-identifier="d." data-name="d."><article class="listArticle" id="kapittel-3-punkt-1-ledd-1-punkt-4"><article class="legalP" id="kapittel-3-punkt-1-ledd-1-punkt-4-ledd-1">Hudsvaberprøver fra alle døde eller klinisk syke salamandere, særlig de som har hudlesjoner, skal undersøkes under tilsyn av den offentlige veterinæren og med den egnede diagnostiske testen på det tidspunktet de viser lesjoner eller andre kliniske tegn eller på dødstidspunktet, alt etter hva som skjer først.</article></article></li><li data-li-identifier="e." data-name="e."><article class="listArticle" id="kapittel-3-punkt-1-ledd-1-punkt-5"><article class="legalP" id="kapittel-3-punkt-1-ledd-1-punkt-5-ledd-1">Alle salamandere som dør i den egnede virksomheten skal undersøkes post-mortem under den offentlige veterinærens tilsyn, særlig for å kontrollere for tegn på Bsal og i størst mulig grad få bekreftet eller utelukket Bsal som dødsårsak.</article></article></li></ul></article></article></li><li data-li-identifier="2." data-name="2."><article class="listArticle" id="kapittel-3-punkt-2"><article class="legalP" id="kapittel-3-punkt-2-ledd-1">All testing av prøver og post mortem-undersøkelser i løpet av karantenetida skal utføres på laboratorier som er utpekt av den offentlige veterinæren.</article></article></li><li data-li-identifier="3." data-name="3."><article class="listArticle" id="kapittel-3-punkt-3"><article class="legalP" id="kapittel-3-punkt-3-ledd-1">Følgende behandlinger regnes som tilfredsstillende: <ul class="defaultList"><li data-li-identifier="a." data-name="a."><article class="listArticle" id="kapittel-3-punkt-3-ledd-1-punkt-1"><article class="legalP" id="kapittel-3-punkt-3-ledd-1-punkt-1-ledd-1">Å holde salamanderne ved en temperatur på minst 25 °C i minst 12 dager.</article></article></li><li data-li-identifier="b." data-name="b."><article class="listArticle" id="kapittel-3-punkt-3-ledd-1-punkt-2"><article class="legalP" id="kapittel-3-punkt-3-ledd-1-punkt-2-ledd-1">Å holde salamanderne ved en temperatur på minst 20 °C i minst 10 dager kombinert med en behandling med nedsenking i polymyxin E-bad (2000 IU/ml) i 10 minutter to ganger daglig, etterfulgt av behandling med voriconazolspray (12,5 µg/ml).</article></article></li><li data-li-identifier="c." data-name="c."><article class="listArticle" id="kapittel-3-punkt-3-ledd-1-punkt-3"><article class="legalP" id="kapittel-3-punkt-3-ledd-1-punkt-3-ledd-1">Enhver annen behandling som gir sammenliknbare resultater med hensyn til å eliminere Bsal, jf. en fagfellevurdert artikkel som er publisert i en vitenskapelig journal.</article></article></li></ul></article></article></li></ul><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Det antas at prevalensen av Bsal i den epidemiologiske enheten er 3&#xa0;% og at Bsal oppdages med 95&#xa0;% sikkerhet, med en beregnet sensitivitet hos den egnede diagnostiske testen på 80&#xa0;%.</article></footer></section></main></body></html>