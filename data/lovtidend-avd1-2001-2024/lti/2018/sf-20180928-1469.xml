<!DOCTYPE html><html lang="no"><head><title>Statlige planretningslinjer for klima- og energiplanlegging og klimatilpasning</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2018-09-28-1469</dd><dt class="dokid">DokumentID</dt><dd class="dokid">LTI/forskrift/2018-09-28-1469</dd><dt class="ministry">Departement</dt><dd class="ministry"><ul><li>Kommunal- og moderniseringsdepartementet</li></ul></dd><dt class="dateInForce">I kraft fra</dt><dd class="dateInForce">2018-09-28</dd><dt class="changesToDocuments">Endrer</dt><dd class="changesToDocuments"><ul><li>forskrift/2009-09-04-1167</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2008-06-27-71/§6-2</li></ul></dd><dt class="dateOfPublication">Kunngjort</dt><dd class="dateOfPublication">2018-09-28 15:20</dd><dt class="journalNumber">Journalnummer</dt><dd class="journalNumber">2018-0886</dd><dt class="titleShort">Korttittel</dt><dd class="titleShort">Statlige planretningslinjer for klima- og energiplanlegging og klimatilpasning</dd><dt class="title">Tittel</dt><dd class="title">Statlige planretningslinjer for klima- og energiplanlegging og klimatilpasning</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 28. september 2018 med hjemmel i lov 27. juni 2008 nr. 71 om planlegging og byggesaksbehandling (plan- og bygningsloven) § 6-2. Fremmet av Kommunal- og moderniseringsdepartementet.</dd><dt class="refid">RefID</dt><dd class="refid">forskrift/2018-09-28-1469</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Statlige planretningslinjer for klima- og energiplanlegging og klimatilpasning<ul class="tocSubUl"><li>1. Formål</li><li>2. Virkeområde</li><li>3. Klima- og energiplanlegging<ul class="tocSubUl"><li>3.1 Innholdet i planer som behandler klima- og energispørsmål</li></ul></li><li>4. Klimatilpasning<ul class="tocSubUl"><li>4.1 Generelt</li><li>4.2 Samarbeid og ansvar for gjennomføring</li><li>4.3 Krav til planprosess og beslutningsgrunnlag</li></ul></li><li>5. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2018-09-28-1469" id="dokument"><h1>Statlige planretningslinjer for klima- og energiplanlegging og klimatilpasning</h1><section class="section" data-name="kap1" id="kapittel-1" data-lovdata-URL="LTI/forskrift/2018-09-28-1469/KAPITTEL_1"><h2>1. Formål</h2><article class="legalP" id="kapittel-1-ledd-1">Kommunene, fylkeskommunene og staten skal gjennom planlegging og øvrig myndighets- og virksomhetsutøvelse stimulere til, og bidra til reduksjon av klimagassutslipp, samt økt miljøvennlig energiomlegging. Planleggingen skal også bidra til at samfunnet forberedes på og tilpasses klimaendringene (klimatilpasning).</article><article class="legalP" id="kapittel-1-ledd-2">Klimatilpasning og utslippsreduksjoner må sees i sammenheng der det er relevant. Det er viktig å planlegge for løsninger som både reduserer utslippene og reduserer risiko og sårbarhet som følge av klimaendringer.</article><article class="legalP" id="kapittel-1-ledd-3">Formålet med planretningslinjene er å:<ul class="defaultList"><li data-li-identifier="a." data-name="a."><article class="listArticle" id="kapittel-1-ledd-3-punkt-1"><article class="legalP" id="kapittel-1-ledd-3-punkt-1-ledd-1">sikre at kommunene og fylkeskommunene prioriterer arbeidet med å redusere klimagassutslipp, og bidra til at klimatilpasning ivaretas som hensyn i planlegging etter plan- og bygningsloven.</article></article></li><li data-li-identifier="b." data-name="b."><article class="listArticle" id="kapittel-1-ledd-3-punkt-2"><article class="legalP" id="kapittel-1-ledd-3-punkt-2-ledd-1">sikre mer effektiv energibruk og miljøvennlig energiomlegging i kommunene.</article></article></li><li data-li-identifier="c." data-name="c."><article class="listArticle" id="kapittel-1-ledd-3-punkt-3"><article class="legalP" id="kapittel-1-ledd-3-punkt-3-ledd-1">sikre at kommunene bruker et bredt spekter av sine roller og virkemidler i arbeidet med reduksjon av klimagassutslipp og klimatilpasning, og bidra til avveiing og samordning når utslippsreduksjon og klimatilpasning berører eller kommer i konflikt med andre hensyn eller interesser.</article></article></li></ul></article></section><section class="section" data-name="kap2" id="kapittel-2" data-lovdata-URL="LTI/forskrift/2018-09-28-1469/KAPITTEL_2"><h2>2. Virkeområde</h2><article class="legalP" id="kapittel-2-ledd-1">Retningslinjene gjelder for hele landet, og skal legges til grunn ved kommunal, regional og statlig planlegging etter plan- og bygningsloven, og i enkeltvedtak som kommunale, regionale og statlige organer treffer etter plan- og bygningsloven eller annen lovgivning.</article><article class="legalP" id="kapittel-2-ledd-2">Fylkesmannen, statlige sektormyndigheter og fylkeskommunene skal legge retningslinjene til grunn for sin veiledning og deltakelse i planprosesser.</article></section><section class="section" data-name="kap3" id="kapittel-3" data-lovdata-URL="LTI/forskrift/2018-09-28-1469/KAPITTEL_3"><h2>3. Klima- og energiplanlegging</h2><article class="legalP" id="kapittel-3-ledd-1">Kommunene og fylkeskommunene skal i sin overordnede planlegging innarbeide tiltak og virkemidler for å redusere utslipp av klimagasser, der det også tas hensyn til effektiv ressursbruk for samfunnet. Dette bør inkludere tiltak mot avskoging, og eventuelt økt opptak av CO<sub>2</sub> i skog og andre landarealer, og videre sikre mer effektiv energibruk og miljøvennlig energiomlegging i tråd med disse retningslinjene.</article><article class="legalP" id="kapittel-3-ledd-2">Planer som behandler klima- og energispørsmål skal følges opp gjennom handlingsdelen og mer detaljerte planlegging, og legges til grunn og gi føringer for kommunenes øvrige myndighets- og virksomhetsutøvelse. Planer som behandler klima- og energispørsmål skal vurderes revidert minst hvert fjerde år, jf. bestemmelsene om revisjon av kommunale og regionale planstrategier.</article><section class="section" data-name="kap3.1" id="kapittel-3-kapittel-1" data-lovdata-URL="LTI/forskrift/2018-09-28-1469/KAPITTEL_3-1"><h3>3.1 Innholdet i planer som behandler klima- og energispørsmål</h3><article class="legalP" id="kapittel-3-kapittel-1-ledd-1">Planer som behandler klima- og energispørsmål bør være strategisk innrettet, og bygge på grundige analyser av nåsituasjon. Det bør legges vekt på samarbeid om langsiktige mål, samtidig som det utredes tiltak som kan gjennomføres på kort sikt.</article><article class="legalP" id="kapittel-3-kapittel-1-ledd-2">Planene bør, basert på relevans og lokale forhold, omfatte:<ul class="defaultList"><li data-li-identifier="a." data-name="a."><article class="listArticle" id="kapittel-3-kapittel-1-ledd-2-punkt-1"><article class="legalP" id="kapittel-3-kapittel-1-ledd-2-punkt-1-ledd-1">Informasjon om klimagassutslipp i kommunen, fordelt på kilder og sektorer. Alle kilder som innebærer direkte utslipp av klimagasser innenfor kommunens grenser bør inkluderes.</article></article></li><li data-li-identifier="b." data-name="b."><article class="listArticle" id="kapittel-3-kapittel-1-ledd-2-punkt-2"><article class="legalP" id="kapittel-3-kapittel-1-ledd-2-punkt-2-ledd-1">Informasjon om energisystem, energiforsyning og forbruk av energi innen kommunens grenser, herunder tilgang på miljøvennlige energiressurser.</article></article></li><li data-li-identifier="c." data-name="c."><article class="listArticle" id="kapittel-3-kapittel-1-ledd-2-punkt-3"><article class="legalP" id="kapittel-3-kapittel-1-ledd-2-punkt-3-ledd-1">Framskrivning av utslippene i kommunen om det ikke gjennomføres nye tiltak, forventet etterspørsel etter energi og forventet ny energiproduksjon. Framskrivningsperioden bør være minst ti år.</article></article></li><li data-li-identifier="d." data-name="d."><article class="listArticle" id="kapittel-3-kapittel-1-ledd-2-punkt-4"><article class="legalP" id="kapittel-3-kapittel-1-ledd-2-punkt-4-ledd-1">Ambisiøse mål for utslippsreduksjoner.</article></article></li><li data-li-identifier="e." data-name="e."><article class="listArticle" id="kapittel-3-kapittel-1-ledd-2-punkt-5"><article class="legalP" id="kapittel-3-kapittel-1-ledd-2-punkt-5-ledd-1">Ambisiøse mål for mer effektiv energibruk og miljøvennlig energiomlegging i kommunal bygningsmasse og i kommunen for øvrig.</article></article></li><li data-li-identifier="f." data-name="f."><article class="listArticle" id="kapittel-3-kapittel-1-ledd-2-punkt-6"><article class="legalP" id="kapittel-3-kapittel-1-ledd-2-punkt-6-ledd-1">Tiltak og virkemidler for reduksjon av klimagassutslipp, mer effektiv energibruk og miljøvennlig energiomlegging. Tiltakene og virkemidlene bør i størst mulig grad være koplet til oppnåelse av de målene som er satt av kommunen, og ha moderate kostnader sammenholdt med andre tiltak som kan gjennomføres med samme formål.</article></article></li><li data-li-identifier="g." data-name="g."><article class="listArticle" id="kapittel-3-kapittel-1-ledd-2-punkt-7"><article class="legalP" id="kapittel-3-kapittel-1-ledd-2-punkt-7-ledd-1">Utredning av virkemidler som kan tenkes benyttet for å nå målsettingene, herunder en vurdering av om virkemidlene er kostnadseffektive.</article></article></li><li data-li-identifier="h." data-name="h."><article class="listArticle" id="kapittel-3-kapittel-1-ledd-2-punkt-8"><article class="legalP" id="kapittel-3-kapittel-1-ledd-2-punkt-8-ledd-1">Handlingsprogram med en tydelig ansvarsfordeling for oppfølging av klima- og energiplanene.</article></article></li><li data-li-identifier="i." data-name="i."><article class="listArticle" id="kapittel-3-kapittel-1-ledd-2-punkt-9"><article class="legalP" id="kapittel-3-kapittel-1-ledd-2-punkt-9-ledd-1">Sammenhengen mellom klima- og energiplanlegging og samordnet bolig-, areal- og transportplanlegging.</article></article></li></ul></article><article class="legalP" id="kapittel-3-kapittel-1-ledd-3">Kommunen bør vurdere om klima- og energiplanleggingen skal inkludere andre elementer enn dem som framgår av bokstavene a–i.</article></section></section><section class="section" data-name="kap4" id="kapittel-4" data-lovdata-URL="LTI/forskrift/2018-09-28-1469/KAPITTEL_4"><h2>4. Klimatilpasning</h2><section class="section" data-name="kap4.1" id="kapittel-4-kapittel-1" data-lovdata-URL="LTI/forskrift/2018-09-28-1469/KAPITTEL_4-1"><h3>4.1 Generelt</h3><article class="legalP" id="kapittel-4-kapittel-1-ledd-1">Arbeidet med klimatilpasning skal bidra til at samfunnet blir bedre rustet til å møte klimaendringene, gjennom å sikre at kommuner og fylkeskommuner unngår eller begrenser risiko, sårbarhet og ulemper, og drar nytte av eventuelle fordeler som følge av endringer i klimaet.</article><article class="legalP" id="kapittel-4-kapittel-1-ledd-2">Klimatilpasning handler om å ta hensyn til dagens og framtidens klima. Klimaendringer vil påvirke natur og samfunn både på kort og lang sikt. Å ta hensyn til klimaet og endringer i dette, sammen med øvrige endringer i samfunnet, er avgjørende for å sikre en bærekraftig utvikling. Et livskraftig og variert naturmiljø er mindre sårbart for endringer, og kan medvirke til samfunnets tilpasning. Hensynet til klimatilpasning virker sammen med andre overordnede og tverrsektorielle mål for samfunns- og arealutvikling.</article></section><section class="section" data-name="kap4.2" id="kapittel-4-kapittel-2" data-lovdata-URL="LTI/forskrift/2018-09-28-1469/KAPITTEL_4-2"><h3>4.2 Samarbeid og ansvar for gjennomføring</h3><article class="legalP" id="kapittel-4-kapittel-2-ledd-1">Klimatilpasning er et sektorovergripende hensyn som krever samordning og samarbeid på tvers av sektorer, og mellom kommunale, fylkeskommunale og statlige organer.</article><article class="legalP" id="kapittel-4-kapittel-2-ledd-2">Kommunene har etter plan- og bygningsloven en særlig viktig rolle som planmyndighet, og skal i sine planprosesser legge til rette for at berørte myndigheter deltar og bidrar aktivt. Fylkeskommunene bør ta initiativ til samarbeid og læring om klimatilpasning i nettverk, herunder regionalt planforum, på tvers av kommunale og regionale grenser. Sektormyndigheter med overlappende eller tilgrensende ansvarsområder skal vurdere behovet for samarbeid og samordning i forbindelse med veiledning og deltakelse i planprosesser.</article><article class="legalP" id="kapittel-4-kapittel-2-ledd-3">Kommunale, fylkeskommunale og statlige organer skal innenfor sine ansvarsområder anvende tilgjengelig kunnskap om klima, ventede endringer og konsekvenser av disse, i tillegg til kunnskap om tiltak for tilpasning. Nasjonale organer vil, med bistand fra fylkeskommunen, fylkesmannen og andre statlige organer på regionalt nivå, innhente, systematisere og tilrettelegge kunnskapen for bruk i planlegging, og gjøre den tilgjengelig for aktuelle brukere.</article></section><section class="section" data-name="kap4.3" id="kapittel-4-kapittel-3" data-lovdata-URL="LTI/forskrift/2018-09-28-1469/KAPITTEL_4-3"><h3>4.3 Krav til planprosess og beslutningsgrunnlag</h3><article class="legalP" id="kapittel-4-kapittel-3-ledd-1">Det skal i alle planer etter plan- og bygningsloven gjøres rede for hvilket kunnskapsgrunnlag som legges til grunn for planleggingen. Dersom det er usikkerhet knyttet til tilgjengelig kunnskapsgrunnlag som har betydning for utfallet av planen, skal dette tydelig framgå.</article><article class="legalP" id="kapittel-4-kapittel-3-ledd-2">Når konsekvensene av klimaendringene vurderes, skal høye alternativer fra nasjonale klimaframskrivninger legges til grunn. Dette er nærmere forklart i veiledere og i de fylkesvise klimaprofilene som er utarbeidet. Klimaprofilene vil være en viktig del av kunnskapsgrunnlaget. Planmyndigheten må selv vurdere behovet for å supplere nasjonal og regional informasjon med kunnskap om lokale forhold, herunder tidligere uønskede naturhendelser.</article><article class="legalP" id="kapittel-4-kapittel-3-ledd-3">Kommunal og regional planstrategi skal omtale behovet for oppdatering av eksisterende eller utarbeiding av nye planer, i lys av forventede klimaendringer og tidligere uønskede naturhendelser. I planstrategien skal det gjøres en vurdering av om hensynet til et endret klima innebærer et behov for oppheving eller revisjon av gjeldende planer.</article><article class="legalP" id="kapittel-4-kapittel-3-ledd-4">Fylkeskommunene bør i sine regionale planer vurdere hvordan fylket kan legge til rette for klimatilpasning på alle samfunnsområder, i tråd med plan- og bygningslovens formål.</article><article class="legalP" id="kapittel-4-kapittel-3-ledd-5">Kommuneplanens samfunnsdel skal inkludere en overordnet vurdering av om klimaendringer vil påvirke langsiktige utfordringer, mål og strategier. Vurderingen skal skille mellom forhold av betydning for arbeidet med kommuneplanens arealdel, og forhold av betydning for kommunesamfunnet som helhet og kommunen som organisasjon. Samtidig bør kommunen kartlegge økosystemer og arealbruk med betydning for klimatilpasning. Spesielt våtmarker, myrer, elvebredder og skog som kan dempe effektene av klimaendringer er viktige å ivareta i arealplanleggingen. Forvaltningen av skog og jord kan også bidra med forsynende og opprettholdende tjenester som er viktige å ivareta.</article><article class="legalP" id="kapittel-4-kapittel-3-ledd-6">I kommuneplanens samfunns- og handlingsdel, samt andre relevante planer, bør kommunen basert på lokale forhold, vurdere hvordan endringer i klima kan påvirke blant annet samfunnssikkerhet, kritisk infrastruktur, natur- og kulturmiljø, befolkningens helse, samt forutsetninger for berørte næringer, og hvordan dette skal følges opp.</article><article class="legalP" id="kapittel-4-kapittel-3-ledd-7">Kommuneplanens arealdel må brukes aktivt for å oppnå en samlet arealdisponering som ivaretar hensynet til et klima i endring. I planprogrammet skal det gjøres en vurdering av om hensynet til et endret klima innebærer behov for oppheving eller revisjon av gjeldende reguleringsplaner.</article><article class="legalP" id="kapittel-4-kapittel-3-ledd-8">Arealer som vurderes tatt i bruk til utbyggingsformål i kommune- og reguleringsplaner kan være utsatt for farer, som for eksempel flom og skred. Utbygging kan også øke påkjenningen for nedenforliggende arealer. For å kunne forebygge tap av liv, helse, kritisk infrastruktur og andre materielle verdier er det nødvendig at det, gjennom risiko- og sårbarhetsanalyser tidlig i planprosessen, vurderes om klimaendringer gir et endret risiko- og sårbarhetsbilde.</article><article class="legalP" id="kapittel-4-kapittel-3-ledd-9">Ved planlegging av nye områder for utbygging, fortetting eller transformasjon, skal det vurderes hvordan hensynet til et endret klima kan ivaretas. Det bør legges vekt på gode helhetlige løsninger og ivaretakelse av økosystemer og arealbruk med betydning for klimatilpasning, som også kan bidra til økt kvalitet i uteområder. Planer skal ta hensyn til behovet for åpne vannveier, overordnede blågrønne strukturer, og forsvarlig overvannshåndtering.</article><article class="legalP" id="kapittel-4-kapittel-3-ledd-10">Bevaring, restaurering eller etablering av naturbaserte løsninger (slik som eksisterende våtmarker og naturlige bekker eller nye grønne tak og vegger, kunstige bekker og basseng mv.) bør vurderes. Dersom andre løsninger velges, skal det begrunnes hvorfor naturbaserte løsninger er valgt bort.</article></section></section><section class="section" data-name="kap5" id="kapittel-5" data-lovdata-URL="LTI/forskrift/2018-09-28-1469/KAPITTEL_5"><h2>5. Ikrafttredelse</h2><article class="legalP" id="kapittel-5-ledd-1">Retningslinjene trer i kraft straks. Retningslinjene erstatter Statlig planretningslinje 4. september 2009 nr. 1167 for klima- og energiplanlegging i kommunene.</article></section></main></body></html>