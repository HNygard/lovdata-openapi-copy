<!DOCTYPE html><html lang="no"><head><title>Forskrift om endring i forskrift til utfylling og gjennomføring mv. av skattebetalingsloven (skattebetalingsforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2018-12-20-2209</dd><dt class="dokid">DokumentID</dt><dd class="dokid">LTI/forskrift/2018-12-20-2209</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="dateInForce">I kraft fra</dt><dd class="dateInForce">2018-12-20, med virkning fra og med inntektsåret 2019</dd><dt class="changesToDocuments">Endrer</dt><dd class="changesToDocuments"><ul><li>forskrift/2007-12-21-1766</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-06-17-67/§5-2</li><li>lov/2005-06-17-67/§5-6</li><li>lov/2005-06-17-67/§5-8</li><li>lov/2005-06-17-67/§5-10</li><li>lov/2005-06-17-67/§5-11</li><li>forskrift/2007-12-21-1766/§5</li></ul></dd><dt class="dateOfPublication">Kunngjort</dt><dd class="dateOfPublication">2018-12-28 16:20</dd><dt class="journalNumber">Journalnummer</dt><dd class="journalNumber">2018-1402</dd><dt class="titleShort">Korttittel</dt><dd class="titleShort">Endr. i skattebetalingsforskriften</dd><dt class="title">Tittel</dt><dd class="title">Forskrift om endring i forskrift til utfylling og gjennomføring mv. av skattebetalingsloven (skattebetalingsforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Skattedirektoratet 20. desember 2018 med hjemmel i lov 17. juni 2005 nr. 67 om betaling og innkreving av skatte- og avgiftskrav (skattebetalingsloven) § 5-2, § 5-6, § 5-8, § 5-10 og § 5-11 og forskrift 21. desember 2007 nr. 1766 til utfylling og gjennomføring mv. av skattebetalingsloven (skattebetalingsforskriften) § 5.</dd><dt class="refid">RefID</dt><dd class="refid">forskrift/2018-12-20-2209</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift til utfylling og gjennomføring mv. av skattebetalingsloven (skattebetalingsforskriften)<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2018-12-20-2209" id="dokument"><h1>Forskrift om endring i forskrift til utfylling og gjennomføring mv. av skattebetalingsloven (skattebetalingsforskriften)</h1><section class="section" data-name="kapI" id="kapittel-1" data-lovdata-URL="LTI/forskrift/2018-12-20-2209/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 21. desember 2007 nr. 1766 til utfylling og gjennomføring mv. av skattebetalingsloven (skattebetalingsforskriften) gjøres følgende endringer:</article> <article class="defaultP" margin-top="true">§ 5-2-2 fjerde ledd skal lyde:</article><article class="numberedLegalP" data-numerator="4" id="kapittel-1-nummer-1">(4) Prosentsatsen på skattekortet skal som hovedregel fastsettes uten desimaler. Prosentsatsen kan fastsettes med desimaler når det er nødvendig for å sikre riktig forskuddstrekk eller skattetrekk.</article> <article class="defaultP" margin-top="true">§ 5-6-10 første ledd bokstav a skal lyde:<ul class="defaultList"><li data-li-identifier="a)" data-name="a)"><article class="listArticle" id="kapittel-1-nummer-1-punkt-1"><article class="legalP" id="kapittel-1-nummer-1-punkt-1-ledd-1">Fri transport ved reise til og fra arbeidet og ved besøksreise til hjemmet for pendler hvis arbeidsgiver besørger transporten ved å eie eller disponere plass på kommunikasjonsmiddel. Kjøper arbeidsgiver billett hos reiseselskapet, gjelder trekkfritaket bare for kostnader som ikke overstiger 97&#xa0;000 kroner i året. Trekkfritaket for arbeidsgivers dekning av pendlerreiser gjelder ikke for pendler som har fått skattekort med standardfradrag for utenlandsk arbeidstaker eller skattekort for arbeidstaker som skattlegges etter særreglene om skattlegging av utenlandske arbeidstakere i skatteloven kapittel 19, jf. Finansdepartementets forskrift 19. november 1999 nr. 1158 til skatteloven § 5-11-1 annet ledd</article></article></li></ul></article> <article class="defaultP" margin-top="true">§ 5-6-11 første og annet ledd skal lyde:</article><article class="numberedLegalP" data-numerator="1" id="kapittel-1-nummer-2">(1) Det skal ikke foretas forskuddstrekk i utbetalinger (refusjon) som kun dekker utgifter som arbeidstakeren har pådratt seg i forbindelse med utførelse av arbeidet, når utgiftene dokumenteres med kvittering eller annet bilag som tilfredsstiller kravene i forskrift 1. desember 2004 nr. 1558 om bokføring kapittel 5, og dokumentasjonen vedlegges arbeidsgiverens regnskaper. Tilsvarende gjelder ved refusjon av pendlers reiseutgifter ved besøk i hjemmet begrenset til 97&#xa0;000 kroner i året og utgifter til kost og losji under reisene. Det skal ikke foretas forskuddstrekk i refusjon av utgifter til overtidsmat som er skattefrie i samsvar med FSFIN § 5-15-5. Opplysninger om formålet med utgiftsdekningen og navnet på arbeidstakeren skal fremgå av bilaget eller av vedlegg til dette. Ved refusjon av reise- og oppholdsutgifter skal det også fremgå hvem utgiftene omfatter, og hvilke arrangementer den reisende har deltatt på. Ved refusjon av bevertningsutgifter skal formålet med bevertningen fremgå, navnet på de personer som bevertningen omfatter samt navnet på den virksomhet som personen representerer. Elektronisk dokumentasjon tilfredsstiller kravet til bilag når dokumentasjonen er utstedt i et filformat som ikke enkelt lar seg redigere i allment kjent sluttbrukerverktøy for tekstbehandling, regneark, e-post mv. uten at endringen fremgår direkte av dokumentasjonen.</article><article class="numberedLegalP" data-numerator="2" id="kapittel-1-nummer-3">(2) Bestemmelsene om trekkfritak i første ledd gjelder ikke ved dekning av merutgifter til kost og losji på arbeidsstedet og besøksreiser til hjemmet for pendler som har fått skattekort med standardfradrag for utenlandsk arbeidstaker eller skattekort for arbeidstaker som skattlegges etter særreglene om skattlegging av utenlandske arbeidstakere i skatteloven kapittel 19.</article> <article class="defaultP" margin-top="true">§ 5-6-12 første ledd bokstav a og annet ledd skal lyde:<ul class="defaultList"><li data-li-identifier="a)" data-name="a)"><article class="listArticle" id="kapittel-1-nummer-3-punkt-1"><article class="legalP" id="kapittel-1-nummer-3-punkt-1-ledd-1">arbeidstaker har bodd på hotell og kostgodtgjørelsen <ul class="defaultList"><li data-li-identifier="-" data-name="-"><article class="listArticle" id="kapittel-1-nummer-3-punkt-1-ledd-1-punkt-1"><article class="legalP" id="kapittel-1-nummer-3-punkt-1-ledd-1-punkt-1-ledd-1">ikke overstiger Skattedirektoratets forskuddssatser, og</article></article></li><li data-li-identifier="-" data-name="-"><article class="listArticle" id="kapittel-1-nummer-3-punkt-1-ledd-1-punkt-2"><article class="legalP" id="kapittel-1-nummer-3-punkt-1-ledd-1-punkt-2-ledd-1">oppfyller legitimasjonskravene i tredje ledd, eller</article></article></li></ul></article></article></li></ul></article><article class="numberedLegalP" data-numerator="2" id="kapittel-1-nummer-4">(2) Trekkfritaket i første ledd bokstav a og b gjelder ikke utgiftsgodtgjørelse til kost til pendler som har fått skattekort med standardfradrag for utenlandsk arbeidstaker eller skattekort for arbeidstaker som skattlegges etter særreglene om skattlegging av utenlandske arbeidstakere i skatteloven kapittel 19, jf. Finansdepartementets forskrift 19. november 1999 nr. 1158 til skatteloven § 5-11-1 annet ledd.</article> <article class="defaultP" margin-top="true">§ 5-6-12 fjerde ledd tredje punktum skal lyde:</article><article class="legalP" id="kapittel-1-ledd-2">Bare ulegitimerte nattillegg på innenlandsreiser på inntil 435 kroner pr. døgn kan holdes trekkfritt.</article> <article class="defaultP" margin-top="true">§ 5-6-13 femte og sjette ledd skal lyde:</article><article class="numberedLegalP" data-numerator="5" id="kapittel-1-nummer-5">(5) Bilgodtgjørelse til dekning av pendlers besøksreiser til hjemmet er trekkfri når utbetalt beløp ikke overstiger 97&#xa0;000 kroner i året etter forskrift 19. november 1999 nr. 1158 til utfylling og gjennomføring mv. av skatteloven (FSFIN) § 6-44-4. Trekkfritaket er betinget av at godtgjørelsen ikke overstiger den kilometersatsen som Skattedirektoratet har fastsatt for fradrag for slike reiser. I tillegg må pendleren underskrive en oppgave med opplysninger om arbeidstakerens navn og adresse, at det er besøksreise, dato, start- og endepunkt for reisen og kjørelengde, jf. Finansdepartementets forskrift 19. november 1999 nr. 1158 til utfylling og gjennomføring mv. av skatteloven § 6-44-5.</article><article class="numberedLegalP" data-numerator="6" id="kapittel-1-nummer-6">(6) Bestemmelsene om trekkfritak gjelder ikke ved dekning av merutgifter til kost, losji og besøksreiser til hjemmet for pendler som har fått skattekort med standardfradrag for utenlandsk arbeidstaker eller skattekort for arbeidstaker som skattlegges etter særreglene om skattlegging av utenlandske arbeidstakere i skatteloven kapittel 19, jf. Finansdepartementets forskrift 19. november 1999 nr. 1158 til utfylling og gjennomføring mv. av skatteloven § 5-11-1 annet ledd.</article> <article class="defaultP" margin-top="true">§ 5-8-1 oppheves.</article> <article class="defaultP" margin-top="true">§ 5-8-10 syvende ledd skal lyde:</article><article class="numberedLegalP" data-numerator="7" id="kapittel-1-nummer-7">(7) Trekkfritaket etter fjerde og femte ledd gjelder ikke for arbeidstaker som har fått skattekort med standardfradrag for utenlandsk arbeidstaker eller for pendler som har fått skattekort for arbeidstaker som skattlegges etter særreglene om skattlegging av utenlandske arbeidstakere i skatteloven kapittel 19, jf. Finansdepartementets forskrift 19. november 1999 nr. 1158 til utfylling og gjennomføring mv. av skatteloven § 5-11-1 annet ledd.</article> <article class="defaultP" margin-top="true">§ 5-8-30 første ledd bokstav a og b skal lyde:<ul class="defaultList"><li data-li-identifier="a)" data-name="a)"><article class="listArticle" id="kapittel-1-nummer-7-punkt-1"><article class="legalP" id="kapittel-1-nummer-7-punkt-1-ledd-1">Naturalytelser verdsettes til omsetningsverdi. Med omsetningsverdi menes den pris inklusive merverdiavgift som er allment tilgjengelig for forbrukere i sluttbrukermarkedet for samme vare eller tjeneste.</article></article></li><li data-li-identifier="b)" data-name="b)"><article class="listArticle" id="kapittel-1-nummer-7-punkt-2"><article class="legalP" id="kapittel-1-nummer-7-punkt-2-ledd-1">Rabatter og tilbudspriser som er allment tilgjengelig for forbrukere kan tas med ved beregning av omsetningsverdien, når den reduserte prisen kan sannsynliggjøres ved annonse, prislister el.</article></article></li></ul></article> <article class="defaultP" margin-top="true">Nåværende bokstav c oppheves. Nåværende bokstav d og e blir ny bokstav c og d.</article> <article class="defaultP" margin-top="true">§ 5-8-31 nytt siste punktum skal lyde:</article><article class="legalP" id="kapittel-1-ledd-3">Arbeidsgiver skal verdsette en naturalytelse betalt av tredjepart senest to måneder etter at arbeidstaker har mottatt fordelen eller tiltaket er gjennomført.</article> <article class="defaultP" margin-top="true">§ 5-8-32 nytt siste punktum skal lyde:</article><article class="legalP" id="kapittel-1-ledd-4">Er en naturalytelse betalt av tredjepart skal arbeidsgiver medregne denne ved trekkberegningen senest to måneder etter at arbeidstaker har mottatt fordelen eller tiltaket er gjennomført.</article> <article class="defaultP" margin-top="true">§ 5-10-12 oppheves.</article> <article class="defaultP" margin-top="true">§ 5-11-2 første ledd bokstav c oppheves. Nåværende bokstav d blir ny bokstav c.</article></section><section class="section" data-name="kapII" id="kapittel-2" data-lovdata-URL="LTI/forskrift/2018-12-20-2209/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene under I trer i kraft straks med virkning fra og med inntektsåret 2019.</article></section></main></body></html>