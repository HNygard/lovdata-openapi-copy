<!DOCTYPE html><html lang="no"><head><title>Forskrift om opptak til studier og emner ved Universitetet i Stavanger</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2018-10-18-1671</dd><dt class="dokid">DokumentID</dt><dd class="dokid">LTI/forskrift/2018-10-18-1671</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="dateInForce">I kraft fra</dt><dd class="dateInForce">2018-12-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-6</li><li>lov/2005-04-01-15/§3-7</li><li>forskrift/2017-01-06-13</li></ul></dd><dt class="dateOfPublication">Kunngjort</dt><dd class="dateOfPublication">2018-11-12 14:25</dd><dt class="journalNumber">Journalnummer</dt><dd class="journalNumber">2018-0984</dd><dt class="titleShort">Korttittel</dt><dd class="titleShort">Forskrift om opptak til studier og emner ved Universitetet i Stavanger</dd><dt class="title">Tittel</dt><dd class="title">Forskrift om opptak til studier og emner ved Universitetet i Stavanger</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av styret ved Universitetet i Stavanger 18. oktober 2018 med hjemmel i lov 1. april 2005 nr. 15 om universiteter og høyskoler (universitets- og høyskoleloven) § 3-6 og § 3-7 og forskrift 6. januar 2017 nr. 13 om opptak til høgre utdanning.</dd><dt class="refid">RefID</dt><dd class="refid">forskrift/2018-10-18-1671</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om opptak til studier og emner ved Universitetet i Stavanger<ul class="tocSubUl"><li>Kapittel I – Generelle bestemmelser<ul class="tocSubUl"><li>§ 1-1. Virkeområde</li><li>§ 1-2. Definisjoner</li><li>§ 1-3. Beslutningsmyndighet</li><li>§ 1-4. Minstekrav for opptak</li><li>§ 1-5. Utfyllende regler</li><li>§ 1-6. Kvoter</li><li>§ 1-7. Søkere som ikke kan kvalifiseres og rangeres på ordinær måte</li><li>§ 1-8. Opptak på grunnlag av særskilt vurdering</li><li>§ 1-9. Frister</li><li>§ 1-10. Reservert studieplass</li><li>§ 1-11. Tidlig opptak</li><li>§ 1-12. Klage</li><li>§ 1-13. Trekk av studium</li><li>§ 1-14. Realkompetanse</li></ul></li><li>Kapittel II – Opptak til grunnutdanninger<ul class="tocSubUl"><li>§ 2-1. Grunnutdanninger</li><li>§ 2-2. Y-vei</li><li>§ 2-3. Opptak til 2.–5. studieår</li><li>§ 2-4. Opptak til 1-årig studieprogram i Norsk språk og kultur</li></ul></li><li>Kapittel III – Opptak til masterstudier og videreutdanning<ul class="tocSubUl"><li>§ 3-1. Opptakskrav</li><li>§ 3-3. Rangering av søkere med norsk utdanningsbakgrunn</li><li>§ 3-4. Rangering av søkere med utenlandsk utdanningsbakgrunn</li><li>§ 3-5. Rangering av søkere som rangeres etter § 3-1 til erfaringsbaserte mastergradsstudier</li><li>§ 3-6. Opptak utenom rangeringsreglene</li></ul></li><li>Kapittel IV – Opptak til praktisk-pedagogisk utdanning<ul class="tocSubUl"><li>§ 4-1. Opptakskrav</li><li>§ 4-2. Rangering for søkere til praktisk-pedagogisk utdanning i allmennfag</li><li>§ 4-3. Rangering for søkere til praktisk-pedagogisk utdanning i yrkesfag</li></ul></li><li>Kapittel V – Opptak til enkeltemner<ul class="tocSubUl"><li>§ 5-1. Opptakskrav</li><li>§ 5-2. Rangering</li></ul></li><li>Kapittel VI – Opptak til forkurs og realfagkurs<ul class="tocSubUl"><li>§ 6-1. Opptakskrav til realfagskurs</li><li>§ 6-2. Rangering</li><li>§ 6-3. Opptakskrav til 1-årig forkurs for ingeniørutdanning</li><li>§ 6-4. Rangering</li></ul></li><li>Kapittel VII – Øvrige bestemmelser<ul class="tocSubUl"><li>§ 7-1. Dispensasjon</li><li>§ 7-2. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2018-10-18-1671" id="dokument"><h1>Forskrift om opptak til studier og emner ved Universitetet i Stavanger</h1><section class="section" data-name="kapI" id="kapittel-1" data-lovdata-URL="LTI/forskrift/2018-10-18-1671/KAPITTEL_1"><h2>Kapittel I – Generelle bestemmelser</h2><article class="legalArticle" data-lovdata-URL="LTI/forskrift/2018-10-18-1671/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-1-ledd-1">Forskriften gjelder for opptak til alle studier og emner ved Universitetet i Stavanger til og med masternivå. Opptak til studier ved Fakultet for utøvende kunstfag og opptak av privatister følger egne regler.</article></article><article class="legalArticle" data-lovdata-URL="LTI/forskrift/2018-10-18-1671/§1-2" data-name="§1-2" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-2-ledd-1">Karakterbaserte opptakskrav viser til at søkerne må ha blitt vurdert med bestått/ikke bestått eller en gradert skala fra A–E i aktuelle emner.</article></article><article class="legalArticle" data-lovdata-URL="LTI/forskrift/2018-10-18-1671/§1-3" data-name="§1-3" id="kapittel-1-paragraf-3"><h3 class="legalArticleHeader"><span class="legalArticleValue">§ 1-3</span>. <span class="legalArticleTitle">Beslutningsmyndighet</span></h3><article class="legalP" id="kapittel-1-paragraf-3-ledd-1">I saker der beslutningsmyndighet er lagt til universitetet, treffes avgjørelse av universitetsdirektøren eller den han eller hun gir fullmakt til. I saker der beslutningsmyndighet er lagt til styret selv kan myndigheten ikke delegeres.</article></article><article class="legalArticle" data-lovdata-URL="LTI/forskrift/2018-10-18-1671/§1-4" data-name="§1-4" id="kapittel-1-paragraf-4"><h3 class="legalArticleHeader"><span class="legalArticleValue">§ 1-4</span>. <span class="legalArticleTitle">Minstekrav for opptak</span></h3><article class="legalP" id="kapittel-1-paragraf-4-ledd-1">Minstekrav for opptak til grunnstudier ved Universitetet i Stavanger framgår av forskrift om opptak til høgre utdanning, fastsatt av Kunnskapsdepartementet. For søkere til andre studier og enkeltemner gjelder i tillegg krav som er fastsatt i eller med hjemmel i forskriften her eller i forskrifter om rammeplaner.</article></article><article class="legalArticle" data-lovdata-URL="LTI/forskrift/2018-10-18-1671/§1-5" data-name="§1-5" id="kapittel-1-paragraf-5"><h3 class="legalArticleHeader"><span class="legalArticleValue">§ 1-5</span>. <span class="legalArticleTitle">Utfyllende regler</span></h3><article class="legalP" id="kapittel-1-paragraf-5-ledd-1">Utfyllende regler for opptak til studieprogram skal godkjennes av utdanningsutvalget.</article><article class="legalP" id="kapittel-1-paragraf-5-ledd-2">Endringer i karakterbaserte opptakskrav eller lignende som er av betydning for søkernes valg av grunnlag for opptak til grunnstudier må kunngjøres senest to år før iverksettelse.</article><article class="legalP" id="kapittel-1-paragraf-5-ledd-3">Andre endringer må vedtas og kunngjøres innen 1. oktober året før opptak.</article></article><article class="legalArticle" data-lovdata-URL="LTI/forskrift/2018-10-18-1671/§1-6" data-name="§1-6" id="kapittel-1-paragraf-6"><h3 class="legalArticleHeader"><span class="legalArticleValue">§ 1-6</span>. <span class="legalArticleTitle">Kvoter</span></h3><article class="legalP" id="kapittel-1-paragraf-6-ledd-1">Universitetet kan fastsette kvoter og kriterier for kvoteordninger ved opptak til studier som ikke er regulert av forskrift om opptak til høgre utdanning.</article></article><article class="legalArticle" data-lovdata-URL="LTI/forskrift/2018-10-18-1671/§1-7" data-name="§1-7" id="kapittel-1-paragraf-7"><h3 class="legalArticleHeader"><span class="legalArticleValue">§ 1-7</span>. <span class="legalArticleTitle">Søkere som ikke kan kvalifiseres og rangeres på ordinær måte</span></h3><article class="legalP" id="kapittel-1-paragraf-7-ledd-1">Søkere med utenlandsk utdanning, søkere som søker opptak på grunnlag av realkompetanse og andre søkere som ikke kan kvalifiseres eller poengberegnes etter fastsatte regler, vurderes individuelt og rangeres skjønnsmessig i forhold til øvrige søkere.</article><article class="legalP" id="kapittel-1-paragraf-7-ledd-2">Dekanen ved det enkelte fakultet har ansvar for at slik vurdering blir foretatt.</article></article><article class="legalArticle" data-lovdata-URL="LTI/forskrift/2018-10-18-1671/§1-8" data-name="§1-8" id="kapittel-1-paragraf-8"><h3 class="legalArticleHeader"><span class="legalArticleValue">§ 1-8</span>. <span class="legalArticleTitle">Opptak på grunnlag av særskilt vurdering</span></h3><article class="legalP" id="kapittel-1-paragraf-8-ledd-1">Søkere kan tas opp uavhengig av ordinære rangeringsregler dersom dokumentert sykdom, funksjonshemming eller andre forhold gir grunn til å anta at resultatene ikke gir et riktig bilde av søkerens kvalifikasjoner. For å få tilbud om opptak kreves det likeverdige kunnskaper og ferdigheter med søkere som får tilbud om opptak etter ordinære regler.</article></article><article class="legalArticle" data-lovdata-URL="LTI/forskrift/2018-10-18-1671/§1-9" data-name="§1-9" id="kapittel-1-paragraf-9"><h3 class="legalArticleHeader"><span class="legalArticleValue">§ 1-9</span>. <span class="legalArticleTitle">Frister</span></h3><article class="legalP" id="kapittel-1-paragraf-9-ledd-1">For studier der opptaket er organisert gjennom Samordna opptak, gjelder de frister som fastsettes nasjonalt. Universitetet fastsetter søknadsfrister og frist for innsending av dokumentasjon for andre studier og emner.</article></article><article class="legalArticle" data-lovdata-URL="LTI/forskrift/2018-10-18-1671/§1-10" data-name="§1-10" id="kapittel-1-paragraf-10"><h3 class="legalArticleHeader"><span class="legalArticleValue">§ 1-10</span>. <span class="legalArticleTitle">Reservert studieplass</span></h3><article class="legalP" id="kapittel-1-paragraf-10-ledd-1">Tildelt studieplass kan reserveres til året etter i forbindelse med militærtjeneste, fødsel, adopsjon eller dersom det foreligger andre tungtveiende grunner. Tildelt studieplass kan av tilsvarende årsaker reserveres i to år for studier med opptak annet hvert år. Ytterligere utsettelse innvilges normalt ikke. Tildelt studieplass kan ikke reserveres ved opptak etter § 2-3 og § 5-1.</article></article><article class="legalArticle" data-lovdata-URL="LTI/forskrift/2018-10-18-1671/§1-11" data-name="§1-11" id="kapittel-1-paragraf-11"><h3 class="legalArticleHeader"><span class="legalArticleValue">§ 1-11</span>. <span class="legalArticleTitle">Tidlig opptak</span></h3><ul class="defaultList"><li data-li-identifier="1." data-name="1."><article class="listArticle" id="kapittel-1-paragraf-11-punkt-1"><article class="legalP" id="kapittel-1-paragraf-11-punkt-1-ledd-1">Søkere til studier der opptaket er organisert gjennom Samordna opptak kan gi forhåndsløfte etter bestemmelser fastsatt av Samordna opptak.</article></article></li><li data-li-identifier="2." data-name="2."><article class="listArticle" id="kapittel-1-paragraf-11-punkt-2"><article class="legalP" id="kapittel-1-paragraf-11-punkt-2-ledd-1">Søkere til studier med lokalt opptak til høstsemesteret kan gis tidlig opptak dersom de oppfyller følgende vilkår; <ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-11-punkt-2-ledd-1-punkt-1"><article class="legalP" id="kapittel-1-paragraf-11-punkt-2-ledd-1-punkt-1-ledd-1">på søknadstidspunktet fyller opptakskravene, kan poengberegnes og med god margin ville ha kommet inn ved foregående opptak.</article></article></li><li data-li-identifier="b)" data-name="b)"><article class="listArticle" id="kapittel-1-paragraf-11-punkt-2-ledd-1-punkt-2"><article class="legalP" id="kapittel-1-paragraf-11-punkt-2-ledd-1-punkt-2-ledd-1">har et dokumentert behov for tidligere svar på søknaden om studieplass.</article></article></li></ul></article></article></li></ul></article><article class="legalArticle" data-lovdata-URL="LTI/forskrift/2018-10-18-1671/§1-12" data-name="§1-12" id="kapittel-1-paragraf-12"><h3 class="legalArticleHeader"><span class="legalArticleValue">§ 1-12</span>. <span class="legalArticleTitle">Klage</span></h3><ul class="defaultList"><li data-li-identifier="1." data-name="1."><article class="listArticle" id="kapittel-1-paragraf-12-punkt-1"><article class="legalP" id="kapittel-1-paragraf-12-punkt-1-ledd-1">Enkeltvedtak som er fattet med hjemmel i denne forskriften, kan påklages, jf. forvaltningsloven § 28 til § 32. Klagefristen er 3 uker fra den dagen resultatet av opptaket er offentliggjort, eller 3 uker etter eventuell mottatt begrunnelse.</article></article></li><li data-li-identifier="2." data-name="2."><article class="listArticle" id="kapittel-1-paragraf-12-punkt-2"><article class="legalP" id="kapittel-1-paragraf-12-punkt-2-ledd-1">Klage på enkeltvedtak i forbindelse med opptak organisert gjennom Samordna opptak, blir behandlet av Nasjonal Klagenemnd, jf. forskrift om opptak til høgre utdanning § 8-1 til § 8-3.</article></article></li><li data-li-identifier="3." data-name="3."><article class="listArticle" id="kapittel-1-paragraf-12-punkt-3"><article class="legalP" id="kapittel-1-paragraf-12-punkt-3-ledd-1">Klager som gjelder opptak etter universitets- og høyskolelovens § 3-6 andre ledd (realkompetanse) og tredje ledd (unntak fra GSK), blir behandlet av Klagenemnda ved Universitetet i Stavanger, jf. forskrift om opptak til høgre utdanning § 8-1 andre ledd.</article></article></li><li data-li-identifier="4." data-name="4."><article class="listArticle" id="kapittel-1-paragraf-12-punkt-4"><article class="legalP" id="kapittel-1-paragraf-12-punkt-4-ledd-1">Klager på enkeltvedtak i forbindelse med opptak til studium som ikke inngår i Samordna opptak, blir behandlet av Klagenemnda ved Universitetet i Stavanger, jf. lov om universiteter og høyskoler § 5-1.</article></article></li></ul></article><article class="legalArticle" data-lovdata-URL="LTI/forskrift/2018-10-18-1671/§1-13" data-name="§1-13" id="kapittel-1-paragraf-13"><h3 class="legalArticleHeader"><span class="legalArticleValue">§ 1-13</span>. <span class="legalArticleTitle">Trekk av studium</span></h3><article class="legalP" id="kapittel-1-paragraf-13-ledd-1">Styret kan gjøre vedtak om trekk av studium dersom det ikke er nok kvalifiserte søkere.</article></article><article class="legalArticle" data-lovdata-URL="LTI/forskrift/2018-10-18-1671/§1-14" data-name="§1-14" id="kapittel-1-paragraf-14"><h3 class="legalArticleHeader"><span class="legalArticleValue">§ 1-14</span>. <span class="legalArticleTitle">Realkompetanse</span></h3><article class="numberedLegalP" data-numerator="1" id="kapittel-1-paragraf-14-nummer-1">1. Søkere som er 25 år eller eldre kan vurderes for opptak til et studieprogram eller emne dersom de på grunnlag av realkompetanse har de nødvendige kvalifikasjoner for vedkommende studium.</article><article class="numberedLegalP" data-numerator="2" id="kapittel-1-paragraf-14-nummer-2">2. Søkerne må kunne dokumentere nødvendige kunnskaper i norsk og engelsk til vedkommende studieprogram eller emne og også ha kompetanse tilsvarende krav for opptak til vedkommende studieprogram eller emne.</article><article class="numberedLegalP" data-numerator="3" id="kapittel-1-paragraf-14-nummer-3">3. Søkere skal ha minimum 5 års relevant praksis for studiet de søker opptak til. Praksis kan bestå av lønnet eller ulønnet arbeid, formell eller uformell utdanning, organisasjonsarbeid eller liknende. Alt som skal telle med i vurderingen av kompetanse må dokumenteres.</article><article class="numberedLegalP" data-numerator="4" id="kapittel-1-paragraf-14-nummer-4">4. Denne regel gjelder ikke dersom søkeren er kvalifisert til vedkommende studieprogram eller emne etter andre regler.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2018-10-18-1671/KAPITTEL_2"><h2>Kapittel II – Opptak til grunnutdanninger</h2><article class="legalArticle" data-lovdata-URL="LTI/forskrift/2018-10-18-1671/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Grunnutdanninger</span></h3><article class="legalP" id="kapittel-2-paragraf-1-ledd-1">Opptakskrav og rangeringsregler for opptak til grunnutdanninger ved Universitetet i Stavanger er beskrevet i forskrift om opptak til høgre utdanning.</article></article><article class="legalArticle" data-lovdata-URL="LTI/forskrift/2018-10-18-1671/§2-2" data-name="§2-2" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Y-vei</span></h3><article class="legalP" id="kapittel-2-paragraf-2-ledd-1">For enkelte studieprogram med spesiell tilrettelegging – Y-vei, kan det gis unntak fra kravet om generell studiekompetanse. Styret kan gi nærmere regler for hvilke studier dette gjelder. Utdanningsutvalget kan fastsette krav til opptak og regler for rangering.</article></article><article class="legalArticle" data-lovdata-URL="LTI/forskrift/2018-10-18-1671/§2-3" data-name="§2-3" id="kapittel-2-paragraf-3"><h3 class="legalArticleHeader"><span class="legalArticleValue">§ 2-3</span>. <span class="legalArticleTitle">Opptak til 2.–5. studieår</span></h3><article class="legalP" id="kapittel-2-paragraf-3-ledd-1">Til enkelte studier kan det gis opptak til 2.–5. studieår. Fakultetet kan gi nærmere regler for hvilke studier dette gjelder, krav til opptak og regler for rangering.</article></article><article class="legalArticle" data-lovdata-URL="LTI/forskrift/2018-10-18-1671/§2-4" data-name="§2-4" id="kapittel-2-paragraf-4"><h3 class="legalArticleHeader"><span class="legalArticleValue">§ 2-4</span>. <span class="legalArticleTitle">Opptak til 1-årig studieprogram i Norsk språk og kultur</span></h3><ul class="defaultList"><li data-li-identifier="1." data-name="1."><article class="listArticle" id="kapittel-2-paragraf-4-punkt-1"><article class="legalP" id="kapittel-2-paragraf-4-punkt-1-ledd-1">Minstekrav for opptak til 1-årig studieprogram i norsk språk og kultur er generell studiekompetanse med følgende unntak: <ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-4-punkt-1-ledd-1-punkt-1"><article class="legalP" id="kapittel-2-paragraf-4-punkt-1-ledd-1-punkt-1-ledd-1">Søkere fritatt fra kravet til norskkunnskaper</article></article></li><li data-li-identifier="b)" data-name="b)"><article class="listArticle" id="kapittel-2-paragraf-4-punkt-1-ledd-1-punkt-2"><article class="legalP" id="kapittel-2-paragraf-4-punkt-1-ledd-1-punkt-2-ledd-1">Søkere må dokumentere høyere engelsk språkkrav spesifisert i utfyllende regler til Norsk språk og kultur.</article></article></li></ul></article></article></li></ul><article class="legalP" id="kapittel-2-paragraf-4-ledd-1">Søkere med generell studiekompetanse der norskkravet er dekket, vil ikke få tilbud om studieplass på dette studieprogrammet.<ul class="defaultList"><li data-li-identifier="2." data-name="2."><article class="listArticle" id="kapittel-2-paragraf-4-ledd-1-punkt-1"><article class="legalP" id="kapittel-2-paragraf-4-ledd-1-punkt-1-ledd-1">Søkerne rangeres som beskrevet i utfyllende regler til studieprogrammet.</article></article></li></ul></article></article></section><section class="section" data-name="kapIII" id="kapittel-3" data-lovdata-URL="LTI/forskrift/2018-10-18-1671/KAPITTEL_3"><h2>Kapittel III – Opptak til masterstudier og videreutdanning</h2><article class="legalArticle" data-lovdata-URL="LTI/forskrift/2018-10-18-1671/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Opptakskrav</span></h3><ul class="defaultList"><li data-li-identifier="1)" data-name="1)"><article class="listArticle" id="kapittel-3-paragraf-1-punkt-1"><article class="legalP" id="kapittel-3-paragraf-1-punkt-1-ledd-1">For å bli tatt opp til et mastergradsstudium av 120 studiepoengs omfang eller et erfaringsbasert mastergradsstudium av 90 eller 120 studiepoengs omfang, må studenten i tillegg til generell studiekompetanse ha; <ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-1-punkt-1-ledd-1-punkt-1"><article class="legalP" id="kapittel-3-paragraf-1-punkt-1-ledd-1-punkt-1-ledd-1">oppnådd bachelorgrad, cand.mag.-grad, annen grad eller utdanningsløp av minimum 3 års omfang (180 studiepoeng) eller utdanning som i henhold til § 3-5 i lov om universiteter og høgskoler er jevngod med de nevnte grader eller utdanningsløp.</article></article></li><li data-li-identifier="b)" data-name="b)"><article class="listArticle" id="kapittel-3-paragraf-1-punkt-1-ledd-1-punkt-2"><article class="legalP" id="kapittel-3-paragraf-1-punkt-1-ledd-1-punkt-2-ledd-1">eventuelle fag, emner og emnegrupper fastsatt i utfyllende regler for det enkelte mastergradsstudium, jf. § 1-5.</article></article></li><li data-li-identifier="c)" data-name="c)"><article class="listArticle" id="kapittel-3-paragraf-1-punkt-1-ledd-1-punkt-3"><article class="legalP" id="kapittel-3-paragraf-1-punkt-1-ledd-1-punkt-3-ledd-1">eventuelle særlige faglige minstekrav fastsatt i utfyllende regler for det enkelte mastergradsstudium, jf. § 1-5.</article></article></li><li data-li-identifier="d)" data-name="d)"><article class="listArticle" id="kapittel-3-paragraf-1-punkt-1-ledd-1-punkt-4"><article class="legalP" id="kapittel-3-paragraf-1-punkt-1-ledd-1-punkt-4-ledd-1">for å bli tatt opp til et disiplinbasert/yrkesrettet mastergradsstudium av 120 studiepoengs omfang stilles det i tillegg til krav beskrevet i bokstav a, krav om fordyping i fag, emne eller emnegruppe av min. 80 studiepoengs omfang eller integrert utdanning av min. 120 studiepoengs omfang innenfor fagområdet for mastergradsstudiet.</article></article></li><li data-li-identifier="e)" data-name="e)"><article class="listArticle" id="kapittel-3-paragraf-1-punkt-1-ledd-1-punkt-5"><article class="legalP" id="kapittel-3-paragraf-1-punkt-1-ledd-1-punkt-5-ledd-1">for å bli tatt opp til et erfaringsbasert mastergradsstudium av 90 eller 120 studiepoengs omfang stilles det i tillegg til kravene under § 3-1 bokstav a), ev. b) og c), krav om minst to års relevant yrkespraksis. Fakultetene vurderer hva som er relevant yrkespraksis og kan for det enkelte studium fastsette krav om lengre yrkespraksis.</article></article></li><li data-li-identifier="f)" data-name="f)"><article class="listArticle" id="kapittel-3-paragraf-1-punkt-1-ledd-1-punkt-6"><article class="legalP" id="kapittel-3-paragraf-1-punkt-1-ledd-1-punkt-6-ledd-1">søkere med utenlandsk studiebakgrunn må dokumentere norskkunnskaper tilsvarende kravene som stilles i nasjonal forskrift om opptak til høgre utdanning § 2-2 og utfyllende regler, jf. § 1-5. Kravene til norskkunnskaper gjelder ikke for søkere som skal tas opp til engelskspråklige masterstudier, og studenter som deltar i internasjonale utvekslingsprogram. Dokumentasjon av engelskkunnskaper må være i samsvar med GSU-listen.</article></article></li><li data-li-identifier="g)" data-name="g)"><article class="listArticle" id="kapittel-3-paragraf-1-punkt-1-ledd-1-punkt-7"><article class="legalP" id="kapittel-3-paragraf-1-punkt-1-ledd-1-punkt-7-ledd-1">for opptak til engelskspråklige masterstudier, hvor institusjonen av praktiske hensyn må ha ulike søknadsfrister for ulike søkergrupper, må kandidater utenfor EU/EØS søke internasjonalt opptak. Kandidater fra Norge, Norden, EU/EØS, søker lokalt opptak.</article></article></li></ul></article></article></li></ul></article><article class="legalArticle" data-lovdata-URL="LTI/forskrift/2018-10-18-1671/§3-3" data-name="§3-3" id="kapittel-3-paragraf-2"><h3 class="legalArticleHeader"><span class="legalArticleValue">§ 3-3</span>. <span class="legalArticleTitle">Rangering av søkere med norsk utdanningsbakgrunn</span></h3><article class="numberedLegalP" data-numerator="1" id="kapittel-3-paragraf-2-nummer-1">1. Søkerne rangeres på bakgrunn av vektet gjennomsnitt av samtlige eksamensresultater som utgjør opptaksgrunnlaget som beskrevet i § 3-1 bokstav a).</article><article class="numberedLegalP" data-numerator="2" id="kapittel-3-paragraf-2-nummer-2">2. For søkere med bokstavkarakterer benyttes følgende omregningsskala: <table><thead><tr><th data-text-align="center" data-vertical-align="top"><i>Bokstavkarakter</i></th><th data-text-align="center" data-vertical-align="top"><i>Tallkarakter</i></th><th data-text-align="center" data-vertical-align="top"><i>Gir følgende tallverdi</i></th></tr></thead><tbody><tr><td data-text-align="center" data-vertical-align="top">A</td><td data-text-align="center" data-vertical-align="top">1,0–2,2</td><td data-text-align="center" data-vertical-align="top">5</td></tr><tr><td data-text-align="center" data-vertical-align="top">B</td><td data-text-align="center" data-vertical-align="top">2,3–2,5</td><td data-text-align="center" data-vertical-align="top">4</td></tr><tr><td data-text-align="center" data-vertical-align="top">C</td><td data-text-align="center" data-vertical-align="top">2,6–2,7</td><td data-text-align="center" data-vertical-align="top">3</td></tr><tr><td data-text-align="center" data-vertical-align="top">D</td><td data-text-align="center" data-vertical-align="top">2,8–3,0</td><td data-text-align="center" data-vertical-align="top">2</td></tr><tr><td data-text-align="center" data-vertical-align="top">E</td><td data-text-align="center" data-vertical-align="top">3,1–4,0</td><td data-text-align="center" data-vertical-align="top">1</td></tr></tbody></table></article><article class="numberedLegalP" data-numerator="3" id="kapittel-3-paragraf-2-nummer-3">3. For rangering av søkere med vitnemål uten tall/bokstavkarakterer regnes karakteren bestått som C=3. Et vitnemål bestående av både karakterer og bestått/ikke bestått, vil «bestått» holdes utenfor poengberegning.</article><article class="numberedLegalP" data-numerator="4" id="kapittel-3-paragraf-2-nummer-4">4. Det gis 0,1 tilleggspoeng pr. 60 studiepoeng ut over opptaksgrunnlaget, maksimalt 0,2 poeng.</article><article class="numberedLegalP" data-numerator="5" id="kapittel-3-paragraf-2-nummer-5">5. Det gis 0,1 tilleggspoeng pr. år for relevant praksis, maksimalt 0,2 poeng.</article><article class="numberedLegalP" data-numerator="6" id="kapittel-3-paragraf-2-nummer-6">6. Det gis 0,1 tilleggspoeng pr. semester for gjennomført utvekslingsopphold som del av graden, maksimalt 0,2 poeng. Karakterer på emner avlagt under utvekslingsoppholdet holdes utenfor poengberegningen.</article><article class="numberedLegalP" data-numerator="7" id="kapittel-3-paragraf-2-nummer-7">7. Ved poenglikhet rangeres søkerne på bakgrunn av loddtrekning.</article><article class="numberedLegalP" data-numerator="8" id="kapittel-3-paragraf-2-nummer-8">8. Utdanningsutvalget kan fastsette egne omregningsskalaer for andre tall- eller bokstavkarakterer fra eldre utdanninger.</article></article><article class="legalArticle" data-lovdata-URL="LTI/forskrift/2018-10-18-1671/§3-4" data-name="§3-4" id="kapittel-3-paragraf-3"><h3 class="legalArticleHeader"><span class="legalArticleValue">§ 3-4</span>. <span class="legalArticleTitle">Rangering av søkere med utenlandsk utdanningsbakgrunn</span></h3><article class="legalP" id="kapittel-3-paragraf-3-ledd-1">Universitetet foretar en skjønnsmessig rangering på bakgrunn av § 3-4 bokstav a). I tillegg kan bokstav b–g tas med i vurderingen for å rangere søkerne.<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-3-ledd-1-punkt-1"><article class="legalP" id="kapittel-3-paragraf-3-ledd-1-punkt-1-ledd-1">Søkers akademiske prestasjoner av samtlige eksamensresultater som utgjør opptaksgrunnlaget som beskrevet i § 3-1 a og utfyllende regler jf. § 1-5.</article></article></li><li data-li-identifier="b)" data-name="b)"><article class="listArticle" id="kapittel-3-paragraf-3-ledd-1-punkt-2"><article class="legalP" id="kapittel-3-paragraf-3-ledd-1-punkt-2-ledd-1">Relevant praksis under og etter studier som gir grunnlag for opptak jf. § 3-1 a.</article></article></li><li data-li-identifier="c)" data-name="c)"><article class="listArticle" id="kapittel-3-paragraf-3-ledd-1-punkt-3"><article class="legalP" id="kapittel-3-paragraf-3-ledd-1-punkt-3-ledd-1">Balansert sammensetning av kandidatenes utdanningsbakgrunn på det enkelte mastergradsstudium.</article></article></li><li data-li-identifier="d)" data-name="d)"><article class="listArticle" id="kapittel-3-paragraf-3-ledd-1-punkt-4"><article class="legalP" id="kapittel-3-paragraf-3-ledd-1-punkt-4-ledd-1">Kvalitet på utdanningsinstitusjonen hvor utdanningen for opptaksgrunnlaget ble fullført.</article></article></li><li data-li-identifier="e)" data-name="e)"><article class="listArticle" id="kapittel-3-paragraf-3-ledd-1-punkt-5"><article class="legalP" id="kapittel-3-paragraf-3-ledd-1-punkt-5-ledd-1">Søkere som er rekruttert gjennom faglige eller institusjonelle nettverk.</article></article></li><li data-li-identifier="f)" data-name="f)"><article class="listArticle" id="kapittel-3-paragraf-3-ledd-1-punkt-6"><article class="legalP" id="kapittel-3-paragraf-3-ledd-1-punkt-6-ledd-1">Søkere som i nivå og omfang har fullført tilsvarende mastergrad i samme fagområde nedprioriteres.</article></article></li><li data-li-identifier="g)" data-name="g)"><article class="listArticle" id="kapittel-3-paragraf-3-ledd-1-punkt-7"><article class="legalP" id="kapittel-3-paragraf-3-ledd-1-punkt-7-ledd-1">Ved poenglikhet rangeres søkerne på bakgrunn av loddtrekning.</article></article></li></ul></article></article><article class="legalArticle" data-lovdata-URL="LTI/forskrift/2018-10-18-1671/§3-5" data-name="§3-5" id="kapittel-3-paragraf-4"><h3 class="legalArticleHeader"><span class="legalArticleValue">§ 3-5</span>. <span class="legalArticleTitle">Rangering av søkere som rangeres etter § 3-1 til erfaringsbaserte mastergradsstudier</span></h3><article class="legalP" id="kapittel-3-paragraf-4-ledd-1">Søkerne rangeres som beskrevet i § 3-1. Det gis likevel kun tilleggspoeng for relevant praksis ut over opptaksgrunnlaget som beskrevet i § 3-1 bokstav e). Det gis 0,1 tilleggspoeng pr. år for relevant praksis utover dette, maksimalt 0,2 poeng.</article></article><article class="legalArticle" data-lovdata-URL="LTI/forskrift/2018-10-18-1671/§3-6" data-name="§3-6" id="kapittel-3-paragraf-5"><h3 class="legalArticleHeader"><span class="legalArticleValue">§ 3-6</span>. <span class="legalArticleTitle">Opptak utenom rangeringsreglene</span></h3><article class="legalP" id="kapittel-3-paragraf-5-ledd-1">Søkere kan tas opp utenom bestemmelsene i § 3-3 dersom kandidaten er evaluert etter annen karakterskala enn § 3-3 b–d, dokumentert sykdom, funksjonshemming eller andre forhold som gir grunn til å anta at eksamensresultatene ikke gir et riktig bilde av søkerens kvalifikasjoner.</article></article></section><section class="section" data-name="kapIV" id="kapittel-4" data-lovdata-URL="LTI/forskrift/2018-10-18-1671/KAPITTEL_4"><h2>Kapittel IV – Opptak til praktisk-pedagogisk utdanning</h2><article class="legalArticle" data-lovdata-URL="LTI/forskrift/2018-10-18-1671/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Opptakskrav</span></h3><article class="legalP" id="kapittel-4-paragraf-1-ledd-1">For opptak til praktisk-pedagogisk utdanning gjelder minstekrav som er fastsatt i forskrift om rammeplan for praktisk-pedagogisk utdanning og forskrift om rammeplan for praktisk-pedagogisk utdanning for yrkesfag for trinn 8–13.</article><article class="legalP" id="kapittel-4-paragraf-1-ledd-2">For opptak til praktisk-pedagogisk utdanning i allmennfag må søkerne i tillegg til minstekrav for opptak ha minimum 60 studiepoeng innenfor ett av de fagdidaktiske fagene som tilbys.</article><article class="legalP" id="kapittel-4-paragraf-1-ledd-3">For opptak til praktisk-pedagogisk utdanning i yrkesfag må opptaksgrunnlaget være relevant for de emner UiS tilbyr fagdidaktikk i.</article><article class="legalP" id="kapittel-4-paragraf-1-ledd-4">Søkerne må også dokumentere nødvendige norsk- og engelskkunnskaper i henhold til generell studiekompetanse.</article></article><article class="legalArticle" data-lovdata-URL="LTI/forskrift/2018-10-18-1671/§4-2" data-name="§4-2" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">Rangering for søkere til praktisk-pedagogisk utdanning i allmennfag</span></h3><ul class="defaultList"><li data-li-identifier="1." data-name="1."><article class="listArticle" id="kapittel-4-paragraf-2-punkt-1"><article class="legalP" id="kapittel-4-paragraf-2-punkt-1-ledd-1">Fullført grad fra universitet eller høgskole og minst to undervisningsfag. <ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-2-punkt-1-ledd-1-punkt-1"><article class="legalP" id="kapittel-4-paragraf-2-punkt-1-ledd-1-punkt-1-ledd-1">Høyeste grad går foran.</article></article></li><li data-li-identifier="b)" data-name="b)"><article class="listArticle" id="kapittel-4-paragraf-2-punkt-1-ledd-1-punkt-2"><article class="legalP" id="kapittel-4-paragraf-2-punkt-1-ledd-1-punkt-2-ledd-1">Søkere med tre undervisningsfag rangeres foran søkere med to.</article></article></li><li data-li-identifier="c)" data-name="c)"><article class="listArticle" id="kapittel-4-paragraf-2-punkt-1-ledd-1-punkt-3"><article class="legalP" id="kapittel-4-paragraf-2-punkt-1-ledd-1-punkt-3-ledd-1">Høyest antall studiepoeng i undervisningsfagene.</article></article></li><li data-li-identifier="d)" data-name="d)"><article class="listArticle" id="kapittel-4-paragraf-2-punkt-1-ledd-1-punkt-4"><article class="legalP" id="kapittel-4-paragraf-2-punkt-1-ledd-1-punkt-4-ledd-1">Ved lik rangering går søkere med høyest karaktersnitt i undervisningsfagene foran.</article></article></li></ul></article></article></li><li data-li-identifier="2." data-name="2."><article class="listArticle" id="kapittel-4-paragraf-2-punkt-2"><article class="legalP" id="kapittel-4-paragraf-2-punkt-2-ledd-1">Fullført grad fra universitet eller høgskole og ett undervisningsfag. <ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-2-punkt-2-ledd-1-punkt-1"><article class="legalP" id="kapittel-4-paragraf-2-punkt-2-ledd-1-punkt-1-ledd-1">Høyeste grad går foran.</article></article></li><li data-li-identifier="b)" data-name="b)"><article class="listArticle" id="kapittel-4-paragraf-2-punkt-2-ledd-1-punkt-2"><article class="legalP" id="kapittel-4-paragraf-2-punkt-2-ledd-1-punkt-2-ledd-1">Høyest antall studiepoeng i undervisningsfaget.</article></article></li><li data-li-identifier="c)" data-name="c)"><article class="listArticle" id="kapittel-4-paragraf-2-punkt-2-ledd-1-punkt-3"><article class="legalP" id="kapittel-4-paragraf-2-punkt-2-ledd-1-punkt-3-ledd-1">Ved lik rangering går søkere med høyest karaktersnitt i undervisningsfaget foran.</article></article></li></ul></article></article></li></ul></article><article class="legalArticle" data-lovdata-URL="LTI/forskrift/2018-10-18-1671/§4-3" data-name="§4-3" id="kapittel-4-paragraf-3"><h3 class="legalArticleHeader"><span class="legalArticleValue">§ 4-3</span>. <span class="legalArticleTitle">Rangering for søkere til praktisk-pedagogisk utdanning i yrkesfag</span></h3><article class="legalP" id="kapittel-4-paragraf-3-ledd-1">Søkere prioriteres etter ansiennitet<ul class="defaultList"><li data-li-identifier="-" data-name="-"><article class="listArticle" id="kapittel-4-paragraf-3-ledd-1-punkt-1"><article class="legalP" id="kapittel-4-paragraf-3-ledd-1-punkt-1-ledd-1">Yrkeserfaringen skal være relevant innenfor søkers fagbakgrunn.</article></article></li><li data-li-identifier="-" data-name="-"><article class="listArticle" id="kapittel-4-paragraf-3-ledd-1-punkt-2"><article class="legalP" id="kapittel-4-paragraf-3-ledd-1-punkt-2-ledd-1">Yrkespraksis regnes fra etter fullført fagbrev/høyere utdanning.</article></article></li><li data-li-identifier="-" data-name="-"><article class="listArticle" id="kapittel-4-paragraf-3-ledd-1-punkt-3"><article class="legalP" id="kapittel-4-paragraf-3-ledd-1-punkt-3-ledd-1">Ved lik ansiennitet avgjøres det ved loddtrekning.</article></article></li></ul></article></article></section><section class="section" data-name="kapV" id="kapittel-5" data-lovdata-URL="LTI/forskrift/2018-10-18-1671/KAPITTEL_5"><h2>Kapittel V – Opptak til enkeltemner</h2><article class="legalArticle" data-lovdata-URL="LTI/forskrift/2018-10-18-1671/§5-1" data-name="§5-1" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">Opptakskrav</span></h3><article class="legalP" id="kapittel-5-paragraf-1-ledd-1">For opptak til enkeltemne må søkeren dekke opptakskravet til den utdanningen som emnet en søker opptak til, inngår i. Eventuelle krav om faglig forkunnskap for emnet må også dekkes.</article></article><article class="legalArticle" data-lovdata-URL="LTI/forskrift/2018-10-18-1671/§5-2" data-name="§5-2" id="kapittel-5-paragraf-2"><h3 class="legalArticleHeader"><span class="legalArticleValue">§ 5-2</span>. <span class="legalArticleTitle">Rangering</span></h3><article class="legalP" id="kapittel-5-paragraf-2-ledd-1">For åpne emner vil alle kvalifiserte søkere få tilbud.</article><article class="legalP" id="kapittel-5-paragraf-2-ledd-2">For emner med plassbegrensning vil søkerne rangeres etter søknadstidspunkt dersom ikke annet er vedtatt av styret.</article></article></section><section class="section" data-name="kapVI" id="kapittel-6" data-lovdata-URL="LTI/forskrift/2018-10-18-1671/KAPITTEL_6"><h2>Kapittel VI – Opptak til forkurs og realfagkurs</h2><article class="legalArticle" data-lovdata-URL="LTI/forskrift/2018-10-18-1671/§6-1" data-name="§6-1" id="kapittel-6-paragraf-1"><h3 class="legalArticleHeader"><span class="legalArticleValue">§ 6-1</span>. <span class="legalArticleTitle">Opptakskrav til realfagskurs</span></h3><article class="legalP" id="kapittel-6-paragraf-1-ledd-1">Realfagskurs er beregnet for søkere som har generell studiekompetanse, men som mangler spesielle opptakskrav som gjelder for opptak til 3-årige bachelorutdanninger i ingeniørfag og 5-årige masterstudier i teknologiske fag.</article><article class="legalP" id="kapittel-6-paragraf-1-ledd-2">Som minstekrav for opptak gjelder reglene i forskrift om opptak til høyere utdanning.</article><article class="legalP" id="kapittel-6-paragraf-1-ledd-3">Søkere med fullført og bestått fagskoleutdanning i tekniske fag etter lov om fagskoler av 2003 vil også være kvalifisert for opptak. Utdanningen må være normert til 2 års fulltidsutdanning og godkjent av NOKUT.</article></article><article class="legalArticle" data-lovdata-URL="LTI/forskrift/2018-10-18-1671/§6-2" data-name="§6-2" id="kapittel-6-paragraf-2"><h3 class="legalArticleHeader"><span class="legalArticleValue">§ 6-2</span>. <span class="legalArticleTitle">Rangering</span></h3><article class="legalP" id="kapittel-6-paragraf-2-ledd-1">For søkere med generell studiekompetanse gjelder regler for poengberegning og rangering som beskrevet i forskrift om opptak til høgre utdanning.</article><article class="legalP" id="kapittel-6-paragraf-2-ledd-2">Søkere med vitnemål fra godkjent fagskole vurderes skjønnsmessig.</article></article><article class="legalArticle" data-lovdata-URL="LTI/forskrift/2018-10-18-1671/§6-3" data-name="§6-3" id="kapittel-6-paragraf-3"><h3 class="legalArticleHeader"><span class="legalArticleValue">§ 6-3</span>. <span class="legalArticleTitle">Opptakskrav til 1-årig forkurs for ingeniørutdanning</span></h3><article class="legalP" id="kapittel-6-paragraf-3-ledd-1">Minstekrav for opptak er en av følgende:<ul class="defaultList"><li data-li-identifier="-" data-name="-"><article class="listArticle" id="kapittel-6-paragraf-3-ledd-1-punkt-1"><article class="legalP" id="kapittel-6-paragraf-3-ledd-1-punkt-1-ledd-1">Fullført og bestått alle fag ved GK/VG1 og VK1/VG2 (+ ev. VK2/VG3) i yrkesfaglige studieretninger i norsk eller nordisk videregående skole.</article></article></li><li data-li-identifier="-" data-name="-"><article class="listArticle" id="kapittel-6-paragraf-3-ledd-1-punkt-2"><article class="legalP" id="kapittel-6-paragraf-3-ledd-1-punkt-2-ledd-1">Fagbrev eller svenneprøve fra norsk eller nordiske land.</article></article></li></ul></article><article class="legalP" id="kapittel-6-paragraf-3-ledd-2">Søkere med utenlandsk utdanning/arbeidspraksis må dekke kravene til norsk- og engelskkunnskaper som beskrevet i forskrift om opptak til høgre utdanning.</article></article><article class="legalArticle" data-lovdata-URL="LTI/forskrift/2018-10-18-1671/§6-4" data-name="§6-4" id="kapittel-6-paragraf-4"><h3 class="legalArticleHeader"><span class="legalArticleValue">§ 6-4</span>. <span class="legalArticleTitle">Rangering</span></h3><article class="legalP" id="kapittel-6-paragraf-4-ledd-1">Søkerne rangeres etter summen av karakterpoeng, praksispoeng og tilleggspoeng.</article><article class="legalP" id="kapittel-6-paragraf-4-ledd-2"><i>Karakterpoeng</i>: Snittet av alle karakterer fra vitnemål eller kompetansebevis multipliseres med 10.</article><article class="legalP" id="kapittel-6-paragraf-4-ledd-3"><i>Praksispoeng</i>: Det kan gis 0,3 poeng pr. måned for relevant praksis utover minstekravet for opptak, maksimalt for 3 år (10,8 poeng).</article><article class="legalP" id="kapittel-6-paragraf-4-ledd-4"><i>Tilleggspoeng</i>: Det gis 3 poeng for bestått fag- eller svenneprøve.</article><article class="legalP" id="kapittel-6-paragraf-4-ledd-5">Søkere det ikke er mulig å regne poeng på, vil rangeres etter skjønnsmessig vurdering.</article></article></section><section class="section" data-name="kapVII" id="kapittel-7" data-lovdata-URL="LTI/forskrift/2018-10-18-1671/KAPITTEL_7"><h2>Kapittel VII – Øvrige bestemmelser</h2><article class="legalArticle" data-lovdata-URL="LTI/forskrift/2018-10-18-1671/§7-1" data-name="§7-1" id="kapittel-7-paragraf-1"><h3 class="legalArticleHeader"><span class="legalArticleValue">§ 7-1</span>. <span class="legalArticleTitle">Dispensasjon</span></h3><article class="legalP" id="kapittel-7-paragraf-1-ledd-1">Ved opptak til fellesgrader kan det i studieplanen eller i egen avtale fastsettes at opptak skal gjøres i henhold til opptaksforskrift ved en samarbeidsinstitusjon.</article></article><article class="legalArticle" data-lovdata-URL="LTI/forskrift/2018-10-18-1671/§7-2" data-name="§7-2" id="kapittel-7-paragraf-2"><h3 class="legalArticleHeader"><span class="legalArticleValue">§ 7-2</span>. <span class="legalArticleTitle">Ikrafttredelse</span></h3><article class="legalP" id="kapittel-7-paragraf-2-ledd-1">Forskriften trer i kraft fra og med 1. desember 2018. Fra samme tidspunkt vil denne forskrift gis forrang ved motstridende lokalt regelverk.</article></article></section></main></body></html>