<!DOCTYPE html><html lang="no"><head><title>Forskrift om endring i forskrift om lokalstyrevalg i Longyearbyen</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2018-12-05-1809</dd><dt class="dokid">DokumentID</dt><dd class="dokid">LTI/forskrift/2018-12-05-1809</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="dateInForce">I kraft fra</dt><dd class="dateInForce">2018-12-05</dd><dt class="changesToDocuments">Endrer</dt><dd class="changesToDocuments"><ul><li>forskrift/2007-05-14-506</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1925-07-17-11/§34</li></ul></dd><dt class="dateOfPublication">Kunngjort</dt><dd class="dateOfPublication">2018-12-06 13:40</dd><dt class="journalNumber">Journalnummer</dt><dd class="journalNumber">2018-1089</dd><dt class="titleShort">Korttittel</dt><dd class="titleShort">Endr. i forskrift om lokalstyrevalg i Longyearbyen</dd><dt class="title">Tittel</dt><dd class="title">Forskrift om endring i forskrift om lokalstyrevalg i Longyearbyen</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Justis- og beredskapsdepartementet 5. desember 2018 med hjemmel i lov 17. juli 1925 nr. 11 om Svalbard § 34.</dd><dt class="refid">RefID</dt><dd class="refid">forskrift/2018-12-05-1809</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om lokalstyrevalg i Longyearbyen<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2018-12-05-1809" id="dokument"><h1>Forskrift om endring i forskrift om lokalstyrevalg i Longyearbyen</h1><section class="section" data-name="kapI" id="kapittel-1" data-lovdata-URL="LTI/forskrift/2018-12-05-1809/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 14. mai 2007 nr. 506 om lokalstyrevalg i Longyearbyen gjøres følgende endringer:</article> <article class="defaultP" margin-top="true">§ 2-3 skal lyde:</article> <article class="defaultP" margin-top="true"><i>Befolkningsregistermyndighetens ansvar</i></article><article class="legalP" id="kapittel-1-ledd-2">Befolkningsregistermyndigheten plikter selv av eget tiltak, uten hinder av lovbestemt taushetsplikt, på hensiktsmessig måte å stille til disposisjon for valgstyret<ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-2-punkt-1"><article class="legalP" id="kapittel-1-ledd-2-punkt-1-ledd-1">et foreløpig manntall basert på stemmerettsvilkårene per 1. mars i valgåret, til bruk for forberedelser av valg, og</article></article></li><li data-li-identifier="b)" data-name="b)"><article class="listArticle" id="kapittel-1-ledd-2-punkt-2"><article class="legalP" id="kapittel-1-ledd-2-punkt-2-ledd-1">opplysninger om hvem som skal innføres i manntallet senest fire uker før valgdagen.</article></article></li></ul></article> <article class="defaultP" margin-top="true">§ 3-2 andre og tredje ledd skal lyde:</article><article class="numberedLegalP" data-numerator="2" id="kapittel-1-nummer-1">(2) Erklæring som nevnt i nr. 1 må settes frem innen den frist valgstyret setter, ellers tapes retten til å strykes fra listeforslaget.</article><article class="numberedLegalP" data-numerator="3" id="kapittel-1-nummer-2">(3) Den som unnlater å kreve seg fritatt fra å stå på liste, kan ikke nekte å motta valg.</article> <article class="defaultP" margin-top="true">§ 4-6 fjerde ledd skal lyde:</article><article class="numberedLegalP" data-numerator="4" id="kapittel-1-nummer-3">(4) Dersom det er uklart hvem som har rett til å representere et registrert politisk parti på lokalt nivå og dermed rett til å stille liste for dette partiet, skal valgstyret innhente og legge til grunn uttalelse fra partiets utøvende organ.</article> <article class="defaultP" margin-top="true">Nåværende fjerde ledd blir nytt femte ledd.</article> <article class="defaultP" margin-top="true">§ 6-2 tredje ledd andre punktum skal lyde:</article><article class="legalP" id="kapittel-1-ledd-3">Velgeren er selv ansvarlig for å avgi stemmen på et tidspunkt som gjør at den kommer inn til valgstyret innen kl. 17 dagen etter valgdagen.</article> <article class="defaultP" margin-top="true">§ 7-1 skal lyde:</article> <article class="defaultP" margin-top="true"><i>Tidspunktet for valget</i></article><article class="numberedLegalP" data-numerator="1" id="kapittel-1-nummer-4">(1) Valg av representanter til lokalstyret finner sted på en mandag i oktober måned hvert fjerde år. Valget holdes samme år som det er valg til fylkesting og kommunestyrer på fastlandet. Valgstyret fastsetter dato for valget.</article><article class="numberedLegalP" data-numerator="2" id="kapittel-1-nummer-5">(2) Lokalstyret kan selv vedta at det skal holdes valg også søndagen før den fastsatte valgdagen.</article> <article class="defaultP" margin-top="true">Ny § 7-4 a skal lyde:<p class="leddfortsettelse"><i>Elektronisk avkryssing i manntallet på valgdagen</i></p></article><article class="numberedLegalP" data-numerator="1" id="kapittel-1-nummer-6">(1) Longyearbyen lokalstyre kan selv vedta å ta i bruk en ordning med elektronisk avkryssing i manntallet.</article><article class="numberedLegalP" data-numerator="2" id="kapittel-1-nummer-7">(2) Dersom det er tatt i bruk elektronisk avkryssing etter første ledd, skal stemmestyret krysse av i det elektroniske manntallet for velgere som er manntallsført i Longyearbyen.</article><article class="numberedLegalP" data-numerator="3" id="kapittel-1-nummer-8">(3) Ved strømbrudd eller kommunikasjonsbrudd med manntallet når elektronisk avkryssing er tatt i bruk, skal senere avgitte stemmesedler ikke legges i urnen. Slike stemmesedler skal behandles som beredskapsstemmer. Etter at stemmeseddelen er stemplet, skal velgeren selv legge den i en stemmeseddelkonvolutt og lime konvolutten igjen. Stemmemottakeren skal legge stemmeseddelkonvolutten i en beredskapskonvolutt sammen med valgkortet. Ved todagersvalg skal eventuelle beredskapsstemmer mottatt på søndag behandles og krysses av i det elektroniske manntallet før valglokalene åpner på mandag.</article> <article class="defaultP" margin-top="true">§ 8-1 første ledd bokstav g skal lyde:<ul class="defaultList"><li data-li-identifier="g)" data-name="g)"><article class="listArticle" id="kapittel-1-nummer-8-punkt-1"><article class="legalP" id="kapittel-1-nummer-8-punkt-1-ledd-1">stemmegivningen er kommet inn til valgstyret innen kl. 17 dagen etter valgdagen.</article></article></li></ul></article> <article class="defaultP" margin-top="true">§ 9-2 skal lyde:</article> <article class="defaultP" margin-top="true"><i>Underretning til de valgte representantene</i></article><article class="legalP" id="kapittel-1-ledd-4">Valgstyret skal underrette de valgte representantene og vararepresentantene om valget.</article></section><section class="section" data-name="kapII" id="kapittel-2" data-lovdata-URL="LTI/forskrift/2018-12-05-1809/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften trer i kraft straks.</article></section></main></body></html>