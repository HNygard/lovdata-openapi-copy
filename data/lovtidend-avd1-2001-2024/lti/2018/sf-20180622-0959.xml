<!DOCTYPE html><html lang="no"><head><title>Forskrift om adopsjon</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2018-06-22-959</dd><dt class="dokid">DokumentID</dt><dd class="dokid">LTI/forskrift/2018-06-22-959</dd><dt class="ministry">Departement</dt><dd class="ministry"><ul><li>Barne- og likestillingsdepartementet</li></ul></dd><dt class="dateInForce">I kraft fra</dt><dd class="dateInForce">2018-07-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2017-06-16-48/§3</li><li>lov/2017-06-16-48/§5</li><li>lov/2017-06-16-48/§7</li><li>lov/2017-06-16-48/§14</li><li>lov/2017-06-16-48/§17</li><li>lov/2017-06-16-48/§18</li><li>lov/2017-06-16-48/§31</li><li>lov/2017-06-16-48/§32</li><li>lov/2017-06-16-48/§42</li><li>lov/2017-06-16-48/§53</li></ul></dd><dt class="dateOfPublication">Kunngjort</dt><dd class="dateOfPublication">2018-06-25 15:25</dd><dt class="journalNumber">Journalnummer</dt><dd class="journalNumber">2018-0627</dd><dt class="titleShort">Korttittel</dt><dd class="titleShort">Forskrift om adopsjon</dd><dt class="title">Tittel</dt><dd class="title">Forskrift om adopsjon</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Barne- og likestillingsdepartementet 22. juni 2018 med hjemmel i lov 16. juni 2017 nr. 48 om adopsjon (adopsjonsloven) § 3, § 5, § 7, § 14, § 17, § 18, § 31, § 32, § 42 og § 53.</dd><dt class="refid">RefID</dt><dd class="refid">forskrift/2018-06-22-959</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om adopsjon<ul class="tocSubUl"><li>Kapittel 1. Krav ved spedbarnsadopsjon og utenlandsadopsjon<ul class="tocSubUl"><li>§ 1. Krav til adopsjonssøkere</li><li>§ 2. Adopsjonsforberedende kurs</li><li>§ 3. Krav til en adopsjonssøknad</li><li>§ 4. Utredning av adopsjonssøker</li><li>§ 5. Krav om tilleggsopplysninger og uttalelser ved søknad om adopsjon</li><li>§ 6. Søkers informasjonsplikt om endringer</li></ul></li><li>Kapittel 2. Nasjonal spedbarnsadopsjon<ul class="tocSubUl"><li>§ 7. Midlertidig plassering av spedbarn som skal adopteres</li><li>§ 8. Samtykke til spedbarnsadopsjon, veiledning til spedbarnets opprinnelige foreldre og opplysninger om dem og barnet</li><li>§ 9. Registrering av adopsjonssøker</li><li>§ 10. Valg av adoptivforeldre etter adopsjonsloven § 14</li><li>§ 11. Adopsjonssøkers samtykke til adopsjonen</li></ul></li><li>Kapittel 3. Adopsjon av barn fra utlandet (utenlandsadopsjon)<ul class="tocSubUl"><li>§ 12. Forhåndssamtykke</li><li>§ 13. Forhåndssamtykkets varighet</li><li>§ 14. Godkjenning av tildeling av barn med behov for spesiell støtte</li><li>§ 15. Adopsjon av barn som søker har tilknytning til etter adopsjonsloven § 21</li></ul></li><li>Kapittel 4. Det faglig rådgivende utvalget for adopsjonssaker<ul class="tocSubUl"><li>§ 16. Utvalgets oppgaver</li><li>§ 17. Utvalgets sammensetning</li><li>§ 18. Behandlingsmåten</li></ul></li><li>Kapittel 5. Drifts- og formidlingstillatelser til adopsjonsorganisasjoner<ul class="tocSubUl"><li>§ 19. Søknader om drifts- og formidlingstillatelse</li><li>§ 20. Vilkår for driftstillatelse</li><li>§ 21. Vilkår for formidlingstillatelse</li><li>§ 22. Endringer i adopsjonsorganisasjonen</li><li>§ 23. Behandling av personopplysninger</li><li>§ 24. Krav til årsregnskap og årsmelding</li><li>§ 25. Formidlingsplikt</li><li>§ 26. Opplysningsplikt</li><li>§ 27. Avvikling av formidlingsvirksomhet</li></ul></li><li>Kapittel 6. Overgangsregler til adopsjonsloven og ikraftsetting<ul class="tocSubUl"><li>§ 28. Overgangsregler til adopsjonsloven</li><li>§ 29. Ikraftsetting</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2018-06-22-959" id="dokument"><h1>Forskrift om adopsjon</h1><section class="section" data-name="kap1" id="kapittel-1" data-lovdata-URL="LTI/forskrift/2018-06-22-959/KAPITTEL_1"><h2>Kapittel 1. Krav ved spedbarnsadopsjon og utenlandsadopsjon</h2><article class="legalArticle" data-lovdata-URL="LTI/forskrift/2018-06-22-959/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Krav til adopsjonssøkere</span></h3><article class="legalP" id="kapittel-1-paragraf-1-ledd-1">Adopsjonssøkere skal være gode omsorgspersoner, se adopsjonsloven § 5. I vurderingen av hvem som er egnet til å adoptere skal det blant annet legges vekt på<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-1-ledd-1-punkt-1"><article class="legalP" id="kapittel-1-paragraf-1-ledd-1-punkt-1-ledd-1">personlige egenskaper og motivasjonen for å adoptere</article></article></li><li data-li-identifier="b)" data-name="b)"><article class="listArticle" id="kapittel-1-paragraf-1-ledd-1-punkt-2"><article class="legalP" id="kapittel-1-paragraf-1-ledd-1-punkt-2-ledd-1">fysisk og psykisk helse</article></article></li><li data-li-identifier="c)" data-name="c)"><article class="listArticle" id="kapittel-1-paragraf-1-ledd-1-punkt-3"><article class="legalP" id="kapittel-1-paragraf-1-ledd-1-punkt-3-ledd-1">forutsetningene for å takle omsorgsoppgaver under hele barnets oppvekst</article></article></li><li data-li-identifier="d)" data-name="d)"><article class="listArticle" id="kapittel-1-paragraf-1-ledd-1-punkt-4"><article class="legalP" id="kapittel-1-paragraf-1-ledd-1-punkt-4-ledd-1">familiesituasjonen</article></article></li><li data-li-identifier="e)" data-name="e)"><article class="listArticle" id="kapittel-1-paragraf-1-ledd-1-punkt-5"><article class="legalP" id="kapittel-1-paragraf-1-ledd-1-punkt-5-ledd-1">familiens økonomi</article></article></li><li data-li-identifier="f)" data-name="f)"><article class="listArticle" id="kapittel-1-paragraf-1-ledd-1-punkt-6"><article class="legalP" id="kapittel-1-paragraf-1-ledd-1-punkt-6-ledd-1">boligstandard og bomiljø</article></article></li><li data-li-identifier="g)" data-name="g)"><article class="listArticle" id="kapittel-1-paragraf-1-ledd-1-punkt-7"><article class="legalP" id="kapittel-1-paragraf-1-ledd-1-punkt-7-ledd-1">vandel.</article></article></li></ul></article><article class="legalP" id="kapittel-1-paragraf-1-ledd-2">Ektefeller og samboere som søker om å adoptere barn skal, som hovedregel, ha bodd sammen de siste 2 årene.</article><article class="legalP" id="kapittel-1-paragraf-1-ledd-3">Når en enslig søker om å adoptere, skal det i vurderingen legges vekt på om søkeren har et stabilt og godt nettverk med familie- og venner som er tilgjengelig i hverdagen, og om barnet vil sikres kontakt med begge kjønn i oppveksten.</article><article class="legalP" id="kapittel-1-paragraf-1-ledd-4">Ved adopsjon av barn fra utlandet, skal søkere være egnet og motiverte for å bli foreldre til ett barn under 5 år eller to søsken som begge er under 5 år, se adopsjonsloven § 18 andre ledd. Søkere må være egnet og motiverte for begge alternativene. Når en søker blir vurdert til forhåndssamtykke, kan det legges vekt på søkerens erfaring med og kunnskap om barn.</article></article><article class="legalArticle" data-lovdata-URL="LTI/forskrift/2018-06-22-959/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Adopsjonsforberedende kurs</span></h3><article class="legalP" id="kapittel-1-paragraf-2-ledd-1">Ved nasjonal spedbarnsadopsjon og utenlandsadopsjon skal søkere ha gjennomført adopsjonsforberedende kurs før adopsjonssøknaden sendes inn. Dette gjelder ikke søkere som tidligere har adoptert fra utlandet, eller som allerede har gjennomført slikt kurs. Kurset skal gi adopsjonssøkere innsikt i hva som kreves av dem som adoptivforeldre, forberede dem til å ta imot barn og til å møte eventuelle utfordringer under barns oppvekst.</article><article class="legalP" id="kapittel-1-paragraf-2-ledd-2">Ved utenlandsadopsjon skal søkere ha formidlingsbekreftelse fra en godkjent adopsjonsorganisasjon før de kan delta på det adopsjonsforberedende kurset. Gjelder søknaden adopsjon utenom en godkjent adopsjonsorganisasjon, skal Barne-, ungdoms- og familieetaten region øst ha bekreftet at søker fyller vilkårene i adopsjonsloven før søker kan delta på kurs, se adopsjonsloven § 20 andre ledd bokstav b til d eller § 21 bokstav b, c og e. Dersom adopsjonen gjelder barn som søkeren har tilknytning til, se adopsjonsloven § 21, kan Barne-, ungdoms og familieetaten region øst gjøre unntak fra krav om deltakelse på adopsjonsforberedende kurs.</article></article><article class="legalArticle" data-lovdata-URL="LTI/forskrift/2018-06-22-959/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Krav til en adopsjonssøknad</span></h3><article class="legalP" id="kapittel-1-paragraf-3-ledd-1">En adopsjonssøknad skal sendes Barne-, ungdoms- og familieetatens regionkontor (Bufetat) på fastsatt søknadsskjema og inneholde<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1">fødselsattest eller kopi av gyldig pass</article></article></li><li data-li-identifier="b)" data-name="b)"><article class="listArticle" id="kapittel-1-paragraf-3-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1">adressehistorikk fra folkeregisteret</article></article></li><li data-li-identifier="c)" data-name="c)"><article class="listArticle" id="kapittel-1-paragraf-3-ledd-1-punkt-3"><article class="legalP" id="kapittel-1-paragraf-3-ledd-1-punkt-3-ledd-1">egenerklæring om helse på et skjema fra Barne-, ungdoms- og familiedirektoratet (Bufdir)</article></article></li><li data-li-identifier="d)" data-name="d)"><article class="listArticle" id="kapittel-1-paragraf-3-ledd-1-punkt-4"><article class="legalP" id="kapittel-1-paragraf-3-ledd-1-punkt-4-ledd-1">legeerklæring på et skjema fra Bufdir</article></article></li><li data-li-identifier="e)" data-name="e)"><article class="listArticle" id="kapittel-1-paragraf-3-ledd-1-punkt-5"><article class="legalP" id="kapittel-1-paragraf-3-ledd-1-punkt-5-ledd-1">uttømmende politiattest</article></article></li><li data-li-identifier="f)" data-name="f)"><article class="listArticle" id="kapittel-1-paragraf-3-ledd-1-punkt-6"><article class="legalP" id="kapittel-1-paragraf-3-ledd-1-punkt-6-ledd-1">utskrift av det siste grunnlaget for skatt</article></article></li><li data-li-identifier="g)" data-name="g)"><article class="listArticle" id="kapittel-1-paragraf-3-ledd-1-punkt-7"><article class="legalP" id="kapittel-1-paragraf-3-ledd-1-punkt-7-ledd-1">vigselsattest når søkerne er ektefeller</article></article></li><li data-li-identifier="h)" data-name="h)"><article class="listArticle" id="kapittel-1-paragraf-3-ledd-1-punkt-8"><article class="legalP" id="kapittel-1-paragraf-3-ledd-1-punkt-8-ledd-1">utskrift fra folkeregisteret som dokumenterer statsborgerskap</article></article></li><li data-li-identifier="i)" data-name="i)"><article class="listArticle" id="kapittel-1-paragraf-3-ledd-1-punkt-9"><article class="legalP" id="kapittel-1-paragraf-3-ledd-1-punkt-9-ledd-1">formidlingsbekreftelse fra en godkjent adopsjonsorganisasjon når søknaden gjelder utenlandsadopsjon som skal formidles av en slik organisasjon</article></article></li><li data-li-identifier="j)" data-name="j)"><article class="listArticle" id="kapittel-1-paragraf-3-ledd-1-punkt-10"><article class="legalP" id="kapittel-1-paragraf-3-ledd-1-punkt-10-ledd-1">bilde av søkerne når søknaden gjelder spedbarnsadopsjon</article></article></li><li data-li-identifier="k)" data-name="k)"><article class="listArticle" id="kapittel-1-paragraf-3-ledd-1-punkt-11"><article class="legalP" id="kapittel-1-paragraf-3-ledd-1-punkt-11-ledd-1">kursbevis fra adopsjonsforberedende kurs.</article></article></li></ul></article><article class="legalP" id="kapittel-1-paragraf-3-ledd-2">Dokumentasjonen skal være originaldokumenter som ikke er eldre enn seks måneder. Fødselsattest, vigselsattest og pass kan framlegges i kopi som er bekreftet av offentlig tjenesteperson eller advokat. Fødselsattesten og utskriften av det siste grunnlaget for skatt kan være eldre enn 6 måneder.</article></article><article class="legalArticle" data-lovdata-URL="LTI/forskrift/2018-06-22-959/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Utredning av adopsjonssøker</span></h3><article class="legalP" id="kapittel-1-paragraf-4-ledd-1">En søker skal være utredet av Barne-, ungdoms- og familieetatens regionkontor for å adoptere spedbarn nasjonalt og for å få forhåndssamtykke til å adoptere barn fra utlandet. Utredningen innebærer at det gjennomføres en eller flere samtaler med søkerne, og at det utarbeides en sosialrapport mv.</article></article><article class="legalArticle" data-lovdata-URL="LTI/forskrift/2018-06-22-959/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Krav om tilleggsopplysninger og uttalelser ved søknad om adopsjon</span></h3><article class="legalP" id="kapittel-1-paragraf-5-ledd-1">For å få søknaden så godt opplyst som mulig, kan Barne-, ungdoms- og familieetatens regionkontor blant annet kreve tilleggsopplysninger fra søkeren og innhente rådgivende uttalelse fra en lege og en psykolog.</article><article class="legalP" id="kapittel-1-paragraf-5-ledd-2">Bufetat kan også innhente opplysninger fra personer i søkerens nettverk. Hvis uttalelsene eller tilleggsopplysningene omfatter personopplysninger om andre enn søker, skal Bufetat innhente samtykke til å motta opplysningene fra den opplysningene gjelder.</article></article><article class="legalArticle" data-lovdata-URL="LTI/forskrift/2018-06-22-959/§6" data-name="§6" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Søkers informasjonsplikt om endringer</span></h3><article class="legalP" id="kapittel-1-paragraf-6-ledd-1">Søker skal informere Barne-, ungdoms- og familieetatens regionkontor om endringer i familie- eller livssituasjon mellom søknadstidspunktet og fram til adopsjonen er gjennomført. Endringer vil blant annet omfatte<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-6-ledd-1-punkt-1"><article class="legalP" id="kapittel-1-paragraf-6-ledd-1-punkt-1-ledd-1">graviditet</article></article></li><li data-li-identifier="b)" data-name="b)"><article class="listArticle" id="kapittel-1-paragraf-6-ledd-1-punkt-2"><article class="legalP" id="kapittel-1-paragraf-6-ledd-1-punkt-2-ledd-1">behandling for barnløshet</article></article></li><li data-li-identifier="c)" data-name="c)"><article class="listArticle" id="kapittel-1-paragraf-6-ledd-1-punkt-3"><article class="legalP" id="kapittel-1-paragraf-6-ledd-1-punkt-3-ledd-1">at familien har fått et fosterbarn</article></article></li><li data-li-identifier="d)" data-name="d)"><article class="listArticle" id="kapittel-1-paragraf-6-ledd-1-punkt-4"><article class="legalP" id="kapittel-1-paragraf-6-ledd-1-punkt-4-ledd-1">endring i sivilstatus, blant annet samlivsbrudd</article></article></li><li data-li-identifier="e)" data-name="e)"><article class="listArticle" id="kapittel-1-paragraf-6-ledd-1-punkt-5"><article class="legalP" id="kapittel-1-paragraf-6-ledd-1-punkt-5-ledd-1">sykdom</article></article></li><li data-li-identifier="f)" data-name="f)"><article class="listArticle" id="kapittel-1-paragraf-6-ledd-1-punkt-6"><article class="legalP" id="kapittel-1-paragraf-6-ledd-1-punkt-6-ledd-1">arbeidsledighet</article></article></li><li data-li-identifier="g)" data-name="g)"><article class="listArticle" id="kapittel-1-paragraf-6-ledd-1-punkt-7"><article class="legalP" id="kapittel-1-paragraf-6-ledd-1-punkt-7-ledd-1">endring i økonomi</article></article></li><li data-li-identifier="h)" data-name="h)"><article class="listArticle" id="kapittel-1-paragraf-6-ledd-1-punkt-8"><article class="legalP" id="kapittel-1-paragraf-6-ledd-1-punkt-8-ledd-1">flytting.</article></article></li></ul></article><article class="legalP" id="kapittel-1-paragraf-6-ledd-2">Ved utenlandsadopsjon vurderer Bufetat om vilkårene for adopsjon fortsatt er oppfylt og kan pålegge adopsjonsorganisasjonen å hindre at søker blir tildelt et barn før den nye vurderingen er gjort. Blir opplysningene etter første ledd vurdert slik at vilkårene for forhåndssamtykke ikke lenger er oppfylt, skal forhåndssamtykket trekkes tilbake.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2018-06-22-959/KAPITTEL_2"><h2>Kapittel 2. Nasjonal spedbarnsadopsjon</h2><article class="legalArticle" data-lovdata-URL="LTI/forskrift/2018-06-22-959/§7" data-name="§7" id="kapittel-2-paragraf-1"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Midlertidig plassering av spedbarn som skal adopteres</span></h3><article class="legalP" id="kapittel-2-paragraf-1-ledd-1">Foreldre som gir fra seg den faktiske omsorgen for et barn ved fødselen for at barnet skal adopteres, jf. adopsjonsloven § 14, skal samtykke til at Barne-, ungdoms- og familiedirektoratet kan plassere barnet i et midlertidig tiltak. Med midlertidig tiltak menes for eksempel at barnet kan plasseres i et beredskapshjem fram til adopsjonen kan gjennomføres.</article><article class="legalP" id="kapittel-2-paragraf-1-ledd-2">Foreldrene kan trekke samtykket til plasseringen tilbake. Statlig regional barnevernmyndighet i Bufetat i den regionen barnet oppholder seg, må finne tiltaket og betale for det.</article><article class="legalP" id="kapittel-2-paragraf-1-ledd-3">Foreldrene skal samtykke til at Bufdir kan innhente nødvendige helseopplysninger om foreldrene og barnet, når dette kan ha betydning for barnets framtidige omsorgsbehov og helse.</article><article class="legalP" id="kapittel-2-paragraf-1-ledd-4">Foreldre kan avtale med Bufdir at de skal ha samvær med barnet.</article></article><article class="legalArticle" data-lovdata-URL="LTI/forskrift/2018-06-22-959/§8" data-name="§8" id="kapittel-2-paragraf-2"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Samtykke til spedbarnsadopsjon, veiledning til spedbarnets opprinnelige foreldre og opplysninger om dem og barnet</span></h3><article class="legalP" id="kapittel-2-paragraf-2-ledd-1">I sak om spedbarnsadopsjon skal Barne-, ungdoms- og familiedirektoratet<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-2-ledd-1-punkt-1"><article class="legalP" id="kapittel-2-paragraf-2-ledd-1-punkt-1-ledd-1">innhente samtykke til en adopsjon</article></article></li><li data-li-identifier="b)" data-name="b)"><article class="listArticle" id="kapittel-2-paragraf-2-ledd-1-punkt-2"><article class="legalP" id="kapittel-2-paragraf-2-ledd-1-punkt-2-ledd-1">sikre at foreldre får nødvendig informasjon og veiledning, herunder mulighet til å vurdere alternativer til adopsjon før de samtykker</article></article></li><li data-li-identifier="c)" data-name="c)"><article class="listArticle" id="kapittel-2-paragraf-2-ledd-1-punkt-3"><article class="legalP" id="kapittel-2-paragraf-2-ledd-1-punkt-3-ledd-1">nedtegne opplysninger om de opprinnelige foreldrene og barnet, se § 7 tredje ledd, og eventuelle opplysninger om familiehistorikk</article></article></li><li data-li-identifier="d)" data-name="d)"><article class="listArticle" id="kapittel-2-paragraf-2-ledd-1-punkt-4"><article class="legalP" id="kapittel-2-paragraf-2-ledd-1-punkt-4-ledd-1">følge opp eventuell farskapssak og motta kopi av vedtak fra NAV på vegne av barnet.</article></article></li></ul></article></article><article class="legalArticle" data-lovdata-URL="LTI/forskrift/2018-06-22-959/§9" data-name="§9" id="kapittel-2-paragraf-3"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Registrering av adopsjonssøker</span></h3><article class="legalP" id="kapittel-2-paragraf-3-ledd-1">En adopsjonssøker som har vært utredet for adopsjon, kan bli registrert for nasjonal adopsjon av spedbarn én gang. Søknaden kan være registrert i 1 år. Søker som tidligere har adoptert et spedbarn nasjonalt, kan likevel stå i registeret på nytt.</article><article class="legalP" id="kapittel-2-paragraf-3-ledd-2">Søker som fyller vilkårene for både nasjonal adopsjon av spedbarn og adopsjon av barn fra utlandet, og som er registrert for begge, skal melde fra til Barne-, ungdoms- og familiedirektoratet når søknaden blir sendt til utlandet. Søker kan da ikke lenger være registrert for nasjonal adopsjon.</article></article><article class="legalArticle" data-lovdata-URL="LTI/forskrift/2018-06-22-959/§10" data-name="§10" id="kapittel-2-paragraf-4"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Valg av adoptivforeldre etter adopsjonsloven § 14</span></h3><article class="legalP" id="kapittel-2-paragraf-4-ledd-1">Når foreldrene har samtykket til eller uttalt seg om adopsjon av barnet, se adopsjonsloven § 10, innhentes en uttalelse fra det faglig rådgivende utvalget for adopsjonssaker om Barne-, ungdoms- og familiedirektoratets valg av adoptivforeldre til barnet, se adopsjonsloven § 14 andre ledd.</article><article class="legalP" id="kapittel-2-paragraf-4-ledd-2">Det faglig rådgivende utvalget for adopsjonssaker skal ut fra § 1 og opplysningene i saken gi råd om hvilke søkere som har best forutsetninger for å ivareta barnets behov. Utvalget skal også legge vekt på de opprinnelige foreldrenes ønsker for barnet og ta hensyn til barnets etniske, religiøse, kulturelle og språklige bakgrunn.</article></article><article class="legalArticle" data-lovdata-URL="LTI/forskrift/2018-06-22-959/§11" data-name="§11" id="kapittel-2-paragraf-5"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Adopsjonssøkers samtykke til adopsjonen</span></h3><article class="legalP" id="kapittel-2-paragraf-5-ledd-1">Søkere som blir valgt som adoptivforeldre til et barn, skal samtykke skriftlig til adopsjonen av dette barnet. Adopsjonssøker skal få anonymisert informasjon om barnet og barnets opprinnelse før de samtykker.</article><article class="legalP" id="kapittel-2-paragraf-5-ledd-2">Når søkere har samtykket til adopsjonen, skal Barne-, ungdoms- og familiedirektoratet innvilge adopsjonen. Adopsjonen kan gjennomføres som en anonym adopsjon, se adopsjonsloven § 37.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2018-06-22-959/KAPITTEL_3"><h2>Kapittel 3. Adopsjon av barn fra utlandet (utenlandsadopsjon)</h2><article class="legalArticle" data-lovdata-URL="LTI/forskrift/2018-06-22-959/§12" data-name="§12" id="kapittel-3-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Forhåndssamtykke</span></h3><article class="legalP" id="kapittel-3-paragraf-1-ledd-1">En søker som fyller de generelle vilkårene for å adoptere og vilkårene for adopsjon av barn fra utlandet, gis forhåndssamtykke til adopsjon av barn fra utlandet. Det skal gå fram av forhåndssamtykket at søker er godkjent for å adoptere ett barn under 5 år eller to søsken som begge er under 5 år, og hvilket land søker kan adoptere fra.</article><article class="legalP" id="kapittel-3-paragraf-1-ledd-2">Det kan ikke gis forhåndssamtykke til å adoptere barn med behov for spesiell støtte, med unntak av barn søker har tilknytning til, se § 15.</article></article><article class="legalArticle" data-lovdata-URL="LTI/forskrift/2018-06-22-959/§13" data-name="§13" id="kapittel-3-paragraf-2"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Forhåndssamtykkets varighet</span></h3><article class="legalP" id="kapittel-3-paragraf-2-ledd-1">Et forhåndssamtykke gjelder i 3 år. Fyller søkeren fortsatt vilkårene i § 1 og § 3 for adopsjon, kan Barne-, ungdoms- og familieetatens regionkontor forlenge forhåndssamtykket med 2 år én gang.</article><article class="legalP" id="kapittel-3-paragraf-2-ledd-2">En søknad om forlengelse skal sendes Bufetat senest 3 måneder før forhåndssamtykket utløper. Søknaden skal inneholde ny egenerklæring, legeerklæring, politiattest og utskrift av det siste grunnlaget for skatt som fyller kravene i § 3 andre ledd. Bufetat kan innhente tilleggsopplysninger og uttalelser etter reglene i § 5.</article><article class="legalP" id="kapittel-3-paragraf-2-ledd-3">Dersom søker har fått et konkret forslag om tildeling fra landet søkeren kan adoptere fra, og adopsjonsprosessen er inne i en avsluttende fase, kan Bufetat forlenge forhåndssamtykket selv om søker tidligere har fått forlenget forhåndssamtykket med 2 år.</article></article><article class="legalArticle" data-lovdata-URL="LTI/forskrift/2018-06-22-959/§14" data-name="§14" id="kapittel-3-paragraf-3"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Godkjenning av tildeling av barn med behov for spesiell støtte</span></h3><article class="legalP" id="kapittel-3-paragraf-3-ledd-1">Dersom adopsjonssøker får tildelt barn som har fylt fem år, søskengrupper på flere enn to barn eller Barne-, ungdoms- og familiedirektoratet vurderer at barnet har behov for spesiell støtte, skal Bufdir innhente en uttalelse fra det faglig rådgivende utvalget for adopsjonssaker, se § 16. Bufdir skal legge stor vekt på uttalelsen, og ikke godkjenne tildelingen dersom det er tvil om adopsjonen vil bli til barnets beste, se adopsjonsloven § 4.</article><article class="legalP" id="kapittel-3-paragraf-3-ledd-2">Godkjennes tildelingen, kan adopsjonen gjennomføres.</article><article class="legalP" id="kapittel-3-paragraf-3-ledd-3">Søkere kan ikke klage på avgjørelsen om å godkjenne eller ikke godkjenne et forslag om tildeling av barn fra utlandet med behov for spesiell støtte.</article></article><article class="legalArticle" data-lovdata-URL="LTI/forskrift/2018-06-22-959/§15" data-name="§15" id="kapittel-3-paragraf-4"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Adopsjon av barn som søker har tilknytning til etter adopsjonsloven § 21</span></h3><article class="legalP" id="kapittel-3-paragraf-4-ledd-1">Dersom en søknad om forhåndssamtykke gjelder et bestemt barn som søker har tilknytning til, skal barnets navn, fødselsdato og fødeland gå fram av forhåndssamtykket. Dersom Barne-, ungdoms- og familieetaten region øst vurderer at barnet har behov for spesiell støtte, skal Barne-, ungdoms- og familiedirektoratet innhente en uttalelse fra det faglig rådgivende utvalget for adopsjonssaker før forhåndssamtykke gis. Det skal legges stor vekt på uttalelsen.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2018-06-22-959/KAPITTEL_4"><h2>Kapittel 4. Det faglig rådgivende utvalget for adopsjonssaker</h2><article class="legalArticle" data-lovdata-URL="LTI/forskrift/2018-06-22-959/§16" data-name="§16" id="kapittel-4-paragraf-1"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Utvalgets oppgaver</span></h3><article class="legalP" id="kapittel-4-paragraf-1-ledd-1">Det faglig rådgivende utvalget for adopsjonssaker skal på forespørsel fra Barne-, ungdoms- og familiedirektoratet uttale seg om valget av adoptivforeldre til barnet ved nasjonal adopsjon av spedbarn og ved tildeling av barn fra utlandet med behov for spesiell støtte, se § 10, § 14 og § 15 og adopsjonsloven § 14 og § 22. Utvalget skal vurdere om søker har de nødvendige egenskapene for å adoptere barnet. Utvalget skal legge avgjørende vekt på å sikre barnet en trygg oppvekst slik at adopsjonen blir til barnets beste.</article><article class="legalP" id="kapittel-4-paragraf-1-ledd-2">Utvalget skal gi en skriftlig og faglig begrunnet uttalelse. Det skal gå frem av uttalelsen hvilke vurderinger utvalget har gjort og om utvalget har vært i tvil.</article><article class="legalP" id="kapittel-4-paragraf-1-ledd-3">Når Bufdir ber om det, skal utvalget eller medlemmer av utvalget uttale seg i andre enkeltsaker og i prinsipielle spørsmål.</article></article><article class="legalArticle" data-lovdata-URL="LTI/forskrift/2018-06-22-959/§17" data-name="§17" id="kapittel-4-paragraf-2"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Utvalgets sammensetning</span></h3><article class="legalP" id="kapittel-4-paragraf-2-ledd-1">Det faglig rådgivende utvalget for adopsjonssaker skal ha medlemmer som er<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-2-ledd-1-punkt-1"><article class="legalP" id="kapittel-4-paragraf-2-ledd-1-punkt-1-ledd-1">spesialist i allmennmedisin</article></article></li><li data-li-identifier="b)" data-name="b)"><article class="listArticle" id="kapittel-4-paragraf-2-ledd-1-punkt-2"><article class="legalP" id="kapittel-4-paragraf-2-ledd-1-punkt-2-ledd-1">psykolog eller psykiater med klinisk erfaring fra arbeid med barn</article></article></li><li data-li-identifier="c)" data-name="c)"><article class="listArticle" id="kapittel-4-paragraf-2-ledd-1-punkt-3"><article class="legalP" id="kapittel-4-paragraf-2-ledd-1-punkt-3-ledd-1">psykolog eller psykiater med klinisk erfaring fra arbeid med voksne.</article></article></li></ul></article><article class="legalP" id="kapittel-4-paragraf-2-ledd-2">Departementet oppnevner minst 3 medlemmer med varamedlemmer for en periode på 2 år.</article><article class="legalP" id="kapittel-4-paragraf-2-ledd-3">Når utvalget uttaler seg, skal alle de 3 profesjonene etter første ledd være representert.</article></article><article class="legalArticle" data-lovdata-URL="LTI/forskrift/2018-06-22-959/§18" data-name="§18" id="kapittel-4-paragraf-3"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Behandlingsmåten</span></h3><article class="legalP" id="kapittel-4-paragraf-3-ledd-1">Barne-, ungdoms- og familiedirektoratet forbereder sakene for det faglig rådgivende utvalget for adopsjonssaker og sikrer utvalgsmedlemmene tilgang til saksdokumentene. Utvalget kan be Bufdir innhente mer informasjon om adopsjonssøker eller om barnet som skal adopteres.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2018-06-22-959/KAPITTEL_5"><h2>Kapittel 5. Drifts- og formidlingstillatelser til adopsjonsorganisasjoner</h2><article class="legalArticle" data-lovdata-URL="LTI/forskrift/2018-06-22-959/§19" data-name="§19" id="kapittel-5-paragraf-1"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Søknader om drifts- og formidlingstillatelse</span></h3><article class="legalP" id="kapittel-5-paragraf-1-ledd-1">Søknader om drifts- og formidlingstillatelser skal sendes på fastsatt skjema til Barne-, ungdoms- og familiedirektoratet som avgjør søknadene.</article><article class="legalP" id="kapittel-5-paragraf-1-ledd-2">Driftstillatelse kan gis for inntil 7 år. Formidlingstillatelse kan gis for inntil 3 år. En søknad om ny drifts- eller formidlingstillatelse må sendes senest 3 måneder før gjeldende tillatelse utløper, dersom ny tillatelse skal foreligge før gjeldende tillatelse utløper.</article><article class="legalP" id="kapittel-5-paragraf-1-ledd-3">Bufdir kan be om ytterligere dokumentasjon når det er nødvendig for å opplyse saken.</article></article><article class="legalArticle" data-lovdata-URL="LTI/forskrift/2018-06-22-959/§20" data-name="§20" id="kapittel-5-paragraf-2"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Vilkår for driftstillatelse</span></h3><article class="legalP" id="kapittel-5-paragraf-2-ledd-1">Barne-, ungdoms- og familiedirektoratet kan bare gi driftstillatelse til en organisasjon som kan drive adopsjonsformidling på en profesjonell, etisk og faglig forsvarlig måte, se adopsjonsloven § 31 første ledd.</article><article class="legalP" id="kapittel-5-paragraf-2-ledd-2">Organisasjonen skal ha vedtekter. Vedtektene og endringer av vedtektene skal godkjennes av Bufdir.</article></article><article class="legalArticle" data-lovdata-URL="LTI/forskrift/2018-06-22-959/§21" data-name="§21" id="kapittel-5-paragraf-3"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Vilkår for formidlingstillatelse</span></h3><article class="legalP" id="kapittel-5-paragraf-3-ledd-1">Barne-, ungdoms- og familiedirektoratet kan bare gi formidlingstillatelse når<ul class="defaultList"><li data-li-identifier="a)" data-name="a)"><article class="listArticle" id="kapittel-5-paragraf-3-ledd-1-punkt-1"><article class="legalP" id="kapittel-5-paragraf-3-ledd-1-punkt-1-ledd-1">det aktuelle landet har behov for adoptivfamilier i utlandet</article></article></li><li data-li-identifier="b)" data-name="b)"><article class="listArticle" id="kapittel-5-paragraf-3-ledd-1-punkt-2"><article class="legalP" id="kapittel-5-paragraf-3-ledd-1-punkt-2-ledd-1">organisasjonen har innsikt i og kunnskap om lover, andre regler og prosedyrer som gjelder for internasjonale adopsjoner i landet.</article></article></li></ul></article></article><article class="legalArticle" data-lovdata-URL="LTI/forskrift/2018-06-22-959/§22" data-name="§22" id="kapittel-5-paragraf-4"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Endringer i adopsjonsorganisasjonen</span></h3><article class="legalP" id="kapittel-5-paragraf-4-ledd-1">En adopsjonsorganisasjon skal straks melde fra til Barne-, ungdoms- og familiedirektoratet<ul class="defaultList"><li data-li-identifier="a)" data-name="a)"><article class="listArticle" id="kapittel-5-paragraf-4-ledd-1-punkt-1"><article class="legalP" id="kapittel-5-paragraf-4-ledd-1-punkt-1-ledd-1">om endringer i virksomheten i Norge eller i utlandet, som kan ha betydning for drifts- eller formidlingstillatelsen</article></article></li><li data-li-identifier="b)" data-name="b)"><article class="listArticle" id="kapittel-5-paragraf-4-ledd-1-punkt-2"><article class="legalP" id="kapittel-5-paragraf-4-ledd-1-punkt-2-ledd-1">om endringer i politiske-, juridiske- eller andre forhold i utlandet som kan få betydning for formidlingsvirksomheten.</article></article></li></ul></article></article><article class="legalArticle" data-lovdata-URL="LTI/forskrift/2018-06-22-959/§23" data-name="§23" id="kapittel-5-paragraf-5"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Behandling av personopplysninger</span></h3><article class="legalP" id="kapittel-5-paragraf-5-ledd-1">En adopsjonsorganisasjon skal behandle personopplysninger i samsvar med personopplysningsloven.</article><article class="legalP" id="kapittel-5-paragraf-5-ledd-2">Organisasjonen skal sende alle opplysninger om adoptivbarnet til Barne-, ungdoms- og familiedirektoratet når adopsjonen er gjennomført.</article></article><article class="legalArticle" data-lovdata-URL="LTI/forskrift/2018-06-22-959/§24" data-name="§24" id="kapittel-5-paragraf-6"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Krav til årsregnskap og årsmelding</span></h3><article class="legalP" id="kapittel-5-paragraf-6-ledd-1">En adopsjonsorganisasjon med driftstillatelse skal utarbeide årsregnskap revidert av autorisert revisor og årsmelding i samsvar med kravene i driftstillatelsen. Dersom organisasjonen driver hjelpearbeid eller annen virksomhet i tillegg til formidlingsvirksomheten, skal den utarbeide egne regnskap for hvert virksomhetsområde.</article><article class="legalP" id="kapittel-5-paragraf-6-ledd-2">Organisasjonen skal sende årsregnskap og årsmelding til Barne-, ungdoms- og familiedirektoratet innen 1. juni hvert år.</article></article><article class="legalArticle" data-lovdata-URL="LTI/forskrift/2018-06-22-959/§25" data-name="§25" id="kapittel-5-paragraf-7"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Formidlingsplikt</span></h3><article class="legalP" id="kapittel-5-paragraf-7-ledd-1">En adopsjonsorganisasjon med formidlingstillatelse skal gi alle søkere nødvendig veiledning og bistand. Den informasjonen som organisasjonen gir, skal være kunnskapsbasert og i samsvar med norsk og utenlandsk rett.</article><article class="legalP" id="kapittel-5-paragraf-7-ledd-2">Organisasjonen skal formidle adopsjon til søkere som har forhåndssamtykke fra Barne-, ungdoms- og familieetatens regionkontor og som fyller vilkårene i et land som organisasjonen formidler adopsjoner fra. Dette gjelder likevel ikke dersom utenlandske myndigheter ikke finner å kunne tildele en søker barn.</article><article class="legalP" id="kapittel-5-paragraf-7-ledd-3">Organisasjonen plikter ikke å formidle adopsjon dersom søker misligholder sine økonomiske forpliktelser overfor organisasjonen. Organisasjonen skal i slike tilfeller gi søker skriftlig og begrunnet informasjon om beslutningen. Kopi av beslutningen skal sendes til Bufdir.</article></article><article class="legalArticle" data-lovdata-URL="LTI/forskrift/2018-06-22-959/§26" data-name="§26" id="kapittel-5-paragraf-8"><h3 class="legalArticleHeader"><span class="legalArticleValue">§ 26</span>. <span class="legalArticleTitle">Opplysningsplikt</span></h3><article class="legalP" id="kapittel-5-paragraf-8-ledd-1">Organisasjonen skal informere Barne-, ungdoms- og familieetatens regionkontor dersom det kommer nye opplysninger i en sak som kan ha betydning for søkers forhåndssamtykke.</article></article><article class="legalArticle" data-lovdata-URL="LTI/forskrift/2018-06-22-959/§27" data-name="§27" id="kapittel-5-paragraf-9"><h3 class="legalArticleHeader"><span class="legalArticleValue">§ 27</span>. <span class="legalArticleTitle">Avvikling av formidlingsvirksomhet</span></h3><article class="legalP" id="kapittel-5-paragraf-9-ledd-1">En adopsjonsorganisasjon skal i årsmeldingen redegjøre for den framtidige driften. Dersom det er tvil om organisasjonen kan fortsette formidlingsvirksomheten, skal den redegjøre for usikkerheten.</article><article class="legalP" id="kapittel-5-paragraf-9-ledd-2">En adopsjonsorganisasjon skal straks melde fra til Barne-, ungdoms- og familiedirektoratet dersom formidlingsvirksomheten kan bli avviklet.</article><article class="legalP" id="kapittel-5-paragraf-9-ledd-3">Det skal gå fram av organisasjonens vedtekter hvordan ubenyttede midler skal brukes og hvordan enkeltsaker skal avsluttes ved avviklingen av driften eller formidlingsvirksomheten.</article><article class="legalP" id="kapittel-5-paragraf-9-ledd-4">Bufdir fører tilsyn med at avviklingen skjer i overensstemmelse med vedtektene.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2018-06-22-959/KAPITTEL_6"><h2>Kapittel 6. Overgangsregler til adopsjonsloven og ikraftsetting</h2><article class="legalArticle" data-lovdata-URL="LTI/forskrift/2018-06-22-959/§28" data-name="§28" id="kapittel-6-paragraf-1"><h3 class="legalArticleHeader"><span class="legalArticleValue">§ 28</span>. <span class="legalArticleTitle">Overgangsregler til adopsjonsloven</span></h3><article class="legalP" id="kapittel-6-paragraf-1-ledd-1">Forslag om tildelinger av barn fra utlandet som mottas etter 1. juli 2018, behandles etter reglene i lov 16. juni 2017 nr. 48 om adopsjon, selv om tildelingen bygger på forhåndssamtykke etter lov 28. februar 1986 nr. 8 om adopsjon. Også nasjonal spedbarnsadopsjon som ikke er innvilget før 1. juli 2018, behandles etter reglene i lov 16. juni 2017 nr. 48 om adopsjon.</article><article class="legalP" id="kapittel-6-paragraf-1-ledd-2">For organisasjoner som driver adopsjonsformidling på grunnlag av formidlingstillatelse gitt før 1. juli 2018, gjelder kravet til driftstillatelse etter adopsjonsloven § 31 først fra 1. oktober 2019. For å få vurdert driftstillatelse innen 1. oktober 2019, skal Barne-, ungdoms- og familiedirektoratet ha mottatt søknaden innen 1. juni 2019.</article><article class="legalP" id="kapittel-6-paragraf-1-ledd-3">En formidlingstillatelse gitt før 1. juli 2018 gjelder til den utløper, men bortfaller dersom organisasjonen ikke får driftstillatelse etter adopsjonsloven § 31.</article></article><article class="legalArticle" data-lovdata-URL="LTI/forskrift/2018-06-22-959/§29" data-name="§29" id="kapittel-6-paragraf-2"><h3 class="legalArticleHeader"><span class="legalArticleValue">§ 29</span>. <span class="legalArticleTitle">Ikraftsetting</span></h3><article class="legalP" id="kapittel-6-paragraf-2-ledd-1">Forskriften trer i kraft 1. juli 2018.</article></article></section></main></body></html>