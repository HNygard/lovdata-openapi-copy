<!DOCTYPE html><html lang="no"><head><title>Forskrift til voksenopplæringsloven kapittel 4</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2018-09-01-1294</dd><dt class="dokid">DokumentID</dt><dd class="dokid">LTI/forskrift/2018-09-01-1294</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="dateInForce">I kraft fra</dt><dd class="dateInForce">2018-09-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2010-06-24-965</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2009-06-19-95/§17</li><li>lov/2009-06-19-95/§18</li><li>lov/2009-06-19-95/§23</li><li>lov/2009-06-19-95/§25</li></ul></dd><dt class="dateOfPublication">Kunngjort</dt><dd class="dateOfPublication">2018-09-04 14:20</dd><dt class="journalNumber">Journalnummer</dt><dd class="journalNumber">2018-0810</dd><dt class="titleShort">Korttittel</dt><dd class="titleShort">Forskrift til voksenopplæringsloven kap. 4</dd><dt class="title">Tittel</dt><dd class="title">Forskrift til voksenopplæringsloven kapittel 4</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kunnskapsdepartementet 1. september 2018 med hjemmel i lov 19. juni 2009 nr. 95 om voksenopplæring (voksenopplæringsloven) § 17, § 18, § 23 og § 25.</dd><dt class="refid">RefID</dt><dd class="refid">forskrift/2018-09-01-1294</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift til voksenopplæringsloven kapittel 4<ul class="tocSubUl"><li>Kapittel 1. Virkeområde m.m.<ul class="tocSubUl"><li>§ 1-1. Virkeområde og formål</li><li>§ 1-2. Definisjoner</li></ul></li><li>Kapittel 2. Søknad<ul class="tocSubUl"><li>§ 2-1. Søknadsfrist</li><li>§ 2-2. Fastsettelse av elevtall</li><li>§ 2-3. Krav til budsjett ved søknad</li><li>§ 2-4. Krav til søknad om annen tilleggsvirksomhet</li></ul></li><li>Kapittel 3. Oppstart<ul class="tocSubUl"><li>§ 3-1. Driftstillatelse</li></ul></li><li>Kapittel 4. Inntak<ul class="tocSubUl"><li>§ 4-1. Inntak av utenlandske elever</li></ul></li><li>Kapittel 5. Beregning, rapportering og utbetaling av statstilskudd<ul class="tocSubUl"><li>§ 5-1. Grunnlag for utregning av statstilskudd</li><li>§ 5-2. Unntak for dokumentert fravær</li><li>§ 5-3. Unntak for udokumentert fravær</li><li>§ 5-4. Rapportering av elevtall</li><li>§ 5-5. Utbetaling av statstilskudd</li><li>§ 5-6. Tilbakebetaling av statstilskudd</li></ul></li><li>Kapittel 6. Skolepenger og bruk av statstilskudd<ul class="tocSubUl"><li>§ 6-1. Beregning av skolepenger</li><li>§ 6-2. Kjøp av opplæringstjenester</li><li>§ 6-3. Bruk av skolens midler</li><li>§ 6-4. Handel med nærstående</li><li>§ 6-5. Disponering av overskudd</li></ul></li><li>Kapittel 7. Tilleggsvirksomhet<ul class="tocSubUl"><li>§ 7-1. Tilleggsvirksomhet</li></ul></li><li>Kapittel 8. Regnskap, revisjon og dokumentasjon<ul class="tocSubUl"><li>§ 8-1. Krav til regnskapet</li><li>§ 8-2. Krav til noteopplysninger i regnskapet</li><li>§ 8-3. Krav til revisor og revisjon</li><li>§ 8-4. Særskilte erklæringer fra revisor</li><li>§ 8-5. Skolen sin informasjonsplikt til revisor</li><li>§ 8-6. Krav til dokumentasjon</li></ul></li><li>Kapittel 9. Nedleggelse av skoledriften<ul class="tocSubUl"><li>§ 9-1. Melding om nedleggelse</li><li>§ 9-2. Tilbakebetaling ved nedleggelse</li></ul></li><li>Kapittel 10. Ikrafttredelse og oppheving<ul class="tocSubUl"><li>§ 10-1. Ikrafttredelse og oppheving</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2018-09-01-1294" id="dokument"><h1>Forskrift til voksenopplæringsloven kapittel 4</h1><section class="section" data-name="kap1" id="kapittel-1" data-lovdata-URL="LTI/forskrift/2018-09-01-1294/KAPITTEL_1"><h2>Kapittel 1. Virkeområde m.m.</h2><article class="legalArticle" data-lovdata-URL="LTI/forskrift/2018-09-01-1294/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Virkeområde og formål</span></h3><article class="legalP" id="kapittel-1-paragraf-1-ledd-1">Denne forskriften gjelder for skoler som driver sin virksomhet etter voksenopplæringsloven kapittel 4.</article><article class="legalP" id="kapittel-1-paragraf-1-ledd-2">Forskriften skal legge til rette for organisert opplæring. Forskriften skal også være med på å sikre at grunnlaget for statstilskudd til den enkelte skolen er korrekt, og at skolene bruker det offentlige tilskuddet og skolepengene i samsvar med voksenopplæringsloven og forutsetningene for godkjenningen.</article></article><article class="legalArticle" data-lovdata-URL="LTI/forskrift/2018-09-01-1294/§1-2" data-name="§1-2" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-2-ledd-1">I denne forskrift menes med<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-2-ledd-1-punkt-1"><article class="legalP" id="kapittel-1-paragraf-2-ledd-1-punkt-1-ledd-1"><i>helårskurs:</i> kurs som minst svarer til årstimetallet i yrkesfaglige utdanningsprogram eller studiespesialiserende utdanningsprogram i den offentlige videregående skolen</article></article></li><li data-li-identifier="b)" data-name="b)"><article class="listArticle" id="kapittel-1-paragraf-2-ledd-1-punkt-2"><article class="legalP" id="kapittel-1-paragraf-2-ledd-1-punkt-2-ledd-1"><i>delårskurs:</i> kurs som minst svarer til halve årstimetallet i yrkesfaglige utdanningsprogram eller studiespesialiserende utdanningsprogram i den offentlige videregående skolen.</article></article></li></ul></article></article></section><section class="section" data-name="kap2" id="kapittel-2" data-lovdata-URL="LTI/forskrift/2018-09-01-1294/KAPITTEL_2"><h2>Kapittel 2. Søknad</h2><article class="legalArticle" data-lovdata-URL="LTI/forskrift/2018-09-01-1294/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Søknadsfrist</span></h3><article class="legalP" id="kapittel-2-paragraf-1-ledd-1">Frist for søknad om godkjenning av skole eller driftsendringer er 1. februar året før virksomheten eller endringene skal ta til. Utdanningsdirektoratet kan i særlige tilfeller fastsette andre frister.</article></article><article class="legalArticle" data-lovdata-URL="LTI/forskrift/2018-09-01-1294/§2-2" data-name="§2-2" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Fastsettelse av elevtall</span></h3><article class="legalP" id="kapittel-2-paragraf-2-ledd-1">Utdanningsdirektoratet fastsetter maksimalt elevtall på alle skoler som er godkjent etter tidligere privatskolelovgivning og som nå er omfattet av reglene i kapittel 4 i voksenopplæringsloven. Elevtall fastsettes per linje eller på hvert enkelt tilbud skolene gir.</article></article><article class="legalArticle" data-lovdata-URL="LTI/forskrift/2018-09-01-1294/§2-3" data-name="§2-3" id="kapittel-2-paragraf-3"><h3 class="legalArticleHeader"><span class="legalArticleValue">§ 2-3</span>. <span class="legalArticleTitle">Krav til budsjett ved søknad</span></h3><article class="legalP" id="kapittel-2-paragraf-3-ledd-1">En søknad om ny skole eller driftsendring skal følges av et realistisk budsjett som gir et riktig bilde av forventet inntekts- og kostnadsnivå for den enkelte skole. Budsjettet skal bare inneholde transaksjoner som vedrører skoledriften. Budsjettet skal vise kostnader for det totale elevtallet skolen har søkt om, og hvordan driften skal finansieres. Budsjettet skal blant annet vise kostnader til lønn, under dette arbeidsgiveravgift og pensjonskostnader, kostnader til materiell, inventar, husleie og finanskostnader.</article><article class="legalP" id="kapittel-2-paragraf-3-ledd-2">I noter til budsjettet skal det vises hvordan statstilskuddet og størrelsen på skolepengene er regnet ut. Budsjettet skal følge gjeldende Norsk standard kontoplan.</article><article class="legalP" id="kapittel-2-paragraf-3-ledd-3">Dersom skolen skal drive tilleggsvirksomheter jf. § 7-1 skal søknaden inneholde egne avdelingsbudsjett. Budsjettene skal vise at tilleggsvirksomhetene samlet sett er selvfinansiert.</article><article class="legalP" id="kapittel-2-paragraf-3-ledd-4">Dersom skolen og tilleggsvirksomheten har felleskostnader, skal disse fordeles i budsjettet på den enkelte avdeling.</article></article><article class="legalArticle" data-lovdata-URL="LTI/forskrift/2018-09-01-1294/§2-4" data-name="§2-4" id="kapittel-2-paragraf-4"><h3 class="legalArticleHeader"><span class="legalArticleValue">§ 2-4</span>. <span class="legalArticleTitle">Krav til søknad om annen tilleggsvirksomhet</span></h3><article class="legalP" id="kapittel-2-paragraf-4-ledd-1">Utdanningsdirektoratet kan etter søknad godkjenne at en skole driver annen tilleggsvirksomhet enn den som er nevnt i § 7-1. Virksomheten må være nært knyttet til skolevirksomheten, og utgjøre en mindre del av den totale virksomheten. Tilleggsvirksomhetene må samlet sett være selvfinansierte.</article><article class="legalP" id="kapittel-2-paragraf-4-ledd-2">Søknaden må følges av et realistisk budsjett for denne driften, jf. § 2-3 andre ledd.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2018-09-01-1294/KAPITTEL_3"><h2>Kapittel 3. Oppstart</h2><article class="legalArticle" data-lovdata-URL="LTI/forskrift/2018-09-01-1294/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Driftstillatelse</span></h3><article class="legalP" id="kapittel-3-paragraf-1-ledd-1">Før en ny skole får utbetalt tilskudd etter § 5-5 og kan starte skoledriften, må Utdanningsdirektoratet godkjenne søknad om driftstillatelse. Direktoratet kan sette vilkår for driftstillatelse.</article><article class="legalP" id="kapittel-3-paragraf-1-ledd-2">Dersom vilkårene for driftstillatelse oppfylles mellom 15. juni og 1. juli, kan Utdanningsdirektoratet i særlige tilfeller godkjenne at tilskudd skal beregnes fra juli.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2018-09-01-1294/KAPITTEL_4"><h2>Kapittel 4. Inntak</h2><article class="legalArticle" data-lovdata-URL="LTI/forskrift/2018-09-01-1294/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Inntak av utenlandske elever</span></h3><article class="legalP" id="kapittel-4-paragraf-1-ledd-1">Maksimum 10 prosent av skolens godkjente elevtall kan være statsborgere av land utenfor EØS-området. Begrensningen gjelder kun utenlandske statsborgere som har oppholdstillatelse for studier.</article><article class="legalP" id="kapittel-4-paragraf-1-ledd-2">Departementet kan i særlige tilfeller gjøre unntak fra første punktum.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2018-09-01-1294/KAPITTEL_5"><h2>Kapittel 5. Beregning, rapportering og utbetaling av statstilskudd</h2><article class="legalArticle" data-lovdata-URL="LTI/forskrift/2018-09-01-1294/§5-1" data-name="§5-1" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">Grunnlag for utregning av statstilskudd</span></h3><article class="legalP" id="kapittel-5-paragraf-1-ledd-1">Statstilskudd regnes ut på grunnlag av antall tilskuddsberettigede elever. Elevene må ha fulgt den godkjente opplæringen jf. voksenopplæringsloven § 18, og dette må dokumenteres.</article><article class="legalP" id="kapittel-5-paragraf-1-ledd-2">Elever som har større fravær enn 20 skoledager per 1. oktober eller 1. april og som ikke kan dokumentere fraværet etter § 5-2, skal ikke regnes for å ha fulgt opplæringen, og utløser ikke tilskudd. Fravær fra enkelttimer skal regnes om til hele dager med utgangspunkt i elevens kurs. For elever på delårskurs skal fraværsgrensen reduseres prosentvis i forhold til kursets timetall.</article></article><article class="legalArticle" data-lovdata-URL="LTI/forskrift/2018-09-01-1294/§5-2" data-name="§5-2" id="kapittel-5-paragraf-2"><h3 class="legalArticleHeader"><span class="legalArticleValue">§ 5-2</span>. <span class="legalArticleTitle">Unntak for dokumentert fravær</span></h3><article class="legalP" id="kapittel-5-paragraf-2-ledd-1">Følgende dokumentert fravær skal ikke regnes som fravær ved beregning av statstilskudd etter § 5-1:<ul class="defaultList"><li data-li-identifier="a)" data-name="a)"><article class="listArticle" id="kapittel-5-paragraf-2-ledd-1-punkt-1"><article class="legalP" id="kapittel-5-paragraf-2-ledd-1-punkt-1-ledd-1">fravær som kommer av sykdom der omfanget av fraværet er beskrevet og attestert av lege</article></article></li><li data-li-identifier="b)" data-name="b)"><article class="listArticle" id="kapittel-5-paragraf-2-ledd-1-punkt-2"><article class="legalP" id="kapittel-5-paragraf-2-ledd-1-punkt-2-ledd-1">organisert eller selvstendig studiearbeid, blant annet skoleadministrative gjøremål etter forhåndsbestemt avtale med faglærer eller daglig leder. Selvstendig studiearbeid skal dekke fag som det er gitt opplæring i under perioden og kan ikke være langvarig</article></article></li><li data-li-identifier="c)" data-name="c)"><article class="listArticle" id="kapittel-5-paragraf-2-ledd-1-punkt-3"><article class="legalP" id="kapittel-5-paragraf-2-ledd-1-punkt-3-ledd-1">arbeid som tillitsvalgt, politisk arbeid, hjelpearbeid, lovpålagt oppmøte, fravær av helse- og velferdsgrunner og fravær ved religiøse høytider for elever som er medlemmer av andre trossamfunn enn Den norske kirke, avgrenset til i alt 14 skoledager</article></article></li><li data-li-identifier="d)" data-name="d)"><article class="listArticle" id="kapittel-5-paragraf-2-ledd-1-punkt-4"><article class="legalP" id="kapittel-5-paragraf-2-ledd-1-punkt-4-ledd-1">representasjon i arrangement på nasjonalt og internasjonalt nivå, avgrenset til i alt 10 skoledager.</article></article></li></ul></article></article><article class="legalArticle" data-lovdata-URL="LTI/forskrift/2018-09-01-1294/§5-3" data-name="§5-3" id="kapittel-5-paragraf-3"><h3 class="legalArticleHeader"><span class="legalArticleValue">§ 5-3</span>. <span class="legalArticleTitle">Unntak for udokumentert fravær</span></h3><article class="legalP" id="kapittel-5-paragraf-3-ledd-1">I særlige tilfeller kan Utdanningsdirektoratet gjøre unntak fra § 5-1 andre ledd.</article><article class="legalP" id="kapittel-5-paragraf-3-ledd-2">I søknaden om unntak må skolen føre opp elevens navn, kurs, om det er et helårskurs eller delårskurs og tallet på dager eleven ikke har gyldig dokumentert fravær. Skolen må og beskrive årsaken til at fraværet ikke er gyldig dokumentert, og hva som gjør at det anses som et særlig tilfelle.</article></article><article class="legalArticle" data-lovdata-URL="LTI/forskrift/2018-09-01-1294/§5-4" data-name="§5-4" id="kapittel-5-paragraf-4"><h3 class="legalArticleHeader"><span class="legalArticleValue">§ 5-4</span>. <span class="legalArticleTitle">Rapportering av elevtall</span></h3><article class="legalP" id="kapittel-5-paragraf-4-ledd-1">Tilskuddsberettigede elevtall skal rapporters per 1. oktober og 1. april. Dersom skolen ikke har undervisning denne dagen, skal skolen oppgi tilskuddsberettiget elevtall siste skoledag før 1. oktober og 1. april.</article><article class="legalP" id="kapittel-5-paragraf-4-ledd-2">Rapportering av elevtallet skal gjøres elektronisk med underskrift fra daglig leder, og stadfestes med særattestasjon fra revisor, jf. § 8-4.</article><article class="legalP" id="kapittel-5-paragraf-4-ledd-3">Dersom en skole har kurs som ikke gis på noen av telletidspunktene, fastsetter Utdanningsdirektoratet i det enkelte tilfellet hvordan skolen skal rapportere det dokumenterte elevtallet.</article><article class="legalP" id="kapittel-5-paragraf-4-ledd-4">Elever som har udokumentert fravær over 20 dager, jf. § 5-1 andre ledd, skal ikke rapporteres som tilskuddsberettigede. Dersom skolen etter telledato kan dokumentere elevens fravær, jf. § 5-2, skal daglig leder melde fra til Utdanningsdirektoratet for etterbetaling av tilskudd.</article><article class="legalP" id="kapittel-5-paragraf-4-ledd-5">Elevtallsprognosen for kommende skoleår skal rapporteres i april.</article><article class="legalP" id="kapittel-5-paragraf-4-ledd-6">Vesentlig avvik mellom innmeldt elevtallsprognose og faktisk elevtall skal meldes til Utdanningsdirektoratet så tidlig som mulig.</article></article><article class="legalArticle" data-lovdata-URL="LTI/forskrift/2018-09-01-1294/§5-5" data-name="§5-5" id="kapittel-5-paragraf-5"><h3 class="legalArticleHeader"><span class="legalArticleValue">§ 5-5</span>. <span class="legalArticleTitle">Utbetaling av statstilskudd</span></h3><article class="legalP" id="kapittel-5-paragraf-5-ledd-1">Statstilskudd blir utbetalt på grunnlag av innmeldt prognose fram til rapportering av tilskuddsberettigede elevtall foreligger, jf. § 5-4.</article><article class="legalP" id="kapittel-5-paragraf-5-ledd-2">Statstilskuddet utbetales månedlig. For høstsemesteret utbetales statstilskudd fra og med juli til og med desember. For vårsemesteret utbetales statstilskudd fra og med januar til og med juni.</article><article class="legalP" id="kapittel-5-paragraf-5-ledd-3">For nye skoler blir tilskudd utbetalt etter at kravet til driftstillatelse i § 3-1 er oppfylt. Dersom dette kravet ikke er oppfylt innen 15. juni det året skolen skal starte opp, vil tilskudd bli utbetalt fra og med måneden etter at kravet er oppfylt.</article></article><article class="legalArticle" data-lovdata-URL="LTI/forskrift/2018-09-01-1294/§5-6" data-name="§5-6" id="kapittel-5-paragraf-6"><h3 class="legalArticleHeader"><span class="legalArticleValue">§ 5-6</span>. <span class="legalArticleTitle">Tilbakebetaling av statstilskudd</span></h3><article class="legalP" id="kapittel-5-paragraf-6-ledd-1">Dersom det tilskuddsberettigede elevtallet er lavere enn prognosen, skal for mye utbetalt statstilskudd betales tilbake til Utdanningsdirektoratet.</article><article class="legalP" id="kapittel-5-paragraf-6-ledd-2">Ved feil utbetaling kan det gjøres avregning i utbetaling av tilskudd til skolen, eller tilskuddet kan kreves tilbakebetalt.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2018-09-01-1294/KAPITTEL_6"><h2>Kapittel 6. Skolepenger og bruk av statstilskudd</h2><article class="legalArticle" data-lovdata-URL="LTI/forskrift/2018-09-01-1294/§6-1" data-name="§6-1" id="kapittel-6-paragraf-1"><h3 class="legalArticleHeader"><span class="legalArticleValue">§ 6-1</span>. <span class="legalArticleTitle">Beregning av skolepenger</span></h3><article class="legalP" id="kapittel-6-paragraf-1-ledd-1">Beregning av størrelsen på skolepengene skal skje med utgangspunkt i gjeldende satser for tilskudd etter voksenopplæringsloven § 23 tredje ledd.</article><article class="legalP" id="kapittel-6-paragraf-1-ledd-2">I tillegg til de ordinære skolepengene etter voksenopplæringsloven § 23 kan skolene kreve:<ul class="defaultList"><li data-li-identifier="a)" data-name="a)"><article class="listArticle" id="kapittel-6-paragraf-1-ledd-2-punkt-1"><article class="legalP" id="kapittel-6-paragraf-1-ledd-2-punkt-1-ledd-1">inntil 4&#xa0;500 kr per år for dekning av utgifter til husleie eller kapitalkostnader</article></article></li><li data-li-identifier="b)" data-name="b)"><article class="listArticle" id="kapittel-6-paragraf-1-ledd-2-punkt-2"><article class="legalP" id="kapittel-6-paragraf-1-ledd-2-punkt-2-ledd-1">betaling av elevene for studieturer og prosjekter som er en del av skolens godkjente læreplan. Betalingen må være kjent for søkerne på søknadstidspunktet.</article></article></li></ul></article></article><article class="legalArticle" data-lovdata-URL="LTI/forskrift/2018-09-01-1294/§6-2" data-name="§6-2" id="kapittel-6-paragraf-2"><h3 class="legalArticleHeader"><span class="legalArticleValue">§ 6-2</span>. <span class="legalArticleTitle">Kjøp av opplæringstjenester</span></h3><article class="legalP" id="kapittel-6-paragraf-2-ledd-1">Dersom det ikke kan forventes at skolene har faste ansatte til å foreta opplæringen, kan skolene kjøpe opplæringstjenester. De innkjøpte opplæringstjenestene skal utgjøre en mindre andel av den totale lærervirksomheten.</article></article><article class="legalArticle" data-lovdata-URL="LTI/forskrift/2018-09-01-1294/§6-3" data-name="§6-3" id="kapittel-6-paragraf-3"><h3 class="legalArticleHeader"><span class="legalArticleValue">§ 6-3</span>. <span class="legalArticleTitle">Bruk av skolens midler</span></h3><article class="legalP" id="kapittel-6-paragraf-3-ledd-1">Statstilskudd, skolepenger, inntekter fra skolevirksomhet og inntekter fra tilleggsvirksomhet skal benyttes til å gi opplæring i samsvar med godkjenningen etter voksenopplæringsloven kapittel 4 og skal komme elevene til gode. Inntekter fra tilleggsvirksomhet kan også benyttes til en eller flere tilleggsvirksomheter. Tilleggsvirksomheter må samlet sett være selvfinansierte.</article><article class="legalP" id="kapittel-6-paragraf-3-ledd-2">Statstilskudd, skolepenger og inntekter fra skolevirksomheten kan ikke benyttes til å finansiere tilleggsvirksomhet.</article><article class="legalP" id="kapittel-6-paragraf-3-ledd-3">Statstilskudd, skolepenger, inntekter fra skolevirksomhet og inntekter fra tilleggsvirksomhet skal brukes det året de mottas. De kan likevel disponeres etter § 6-5.</article><article class="legalP" id="kapittel-6-paragraf-3-ledd-4">Skolen kan ikke gi utbytte eller på annen måte overføre overskudd fra statstilskudd, skolepenger, inntekter fra skolevirksomhet og inntekter fra tilleggsvirksomhet til eierne eller deres nærstående.</article><article class="legalP" id="kapittel-6-paragraf-3-ledd-5">Statstilskudd, skolepenger, inntekter fra skolevirksomhet og inntekter fra tilleggsvirksomhet kan ikke lånes ut.</article></article><article class="legalArticle" data-lovdata-URL="LTI/forskrift/2018-09-01-1294/§6-4" data-name="§6-4" id="kapittel-6-paragraf-4"><h3 class="legalArticleHeader"><span class="legalArticleValue">§ 6-4</span>. <span class="legalArticleTitle">Handel med nærstående</span></h3><article class="legalP" id="kapittel-6-paragraf-4-ledd-1">Styret skal sikre at all handel med eierne eller deres nærstående er gjort på markedsmessige vilkår.</article><article class="legalP" id="kapittel-6-paragraf-4-ledd-2">Styret skal fatte vedtak om at handelen kommer elevene til gode, herunder at det er en rasjonell måte å skaffe varen eller tjenesten på. Styrevedtaket skal så langt som mulig dokumenteres med priser og andre vilkår fra uavhengige tilbydere.</article><article class="legalP" id="kapittel-6-paragraf-4-ledd-3">Kravene til styrevedtak og dokumentasjon gjelder ikke for ubetydelige totalbeløp for en type vare eller tjeneste.</article></article><article class="legalArticle" data-lovdata-URL="LTI/forskrift/2018-09-01-1294/§6-5" data-name="§6-5" id="kapittel-6-paragraf-5"><h3 class="legalArticleHeader"><span class="legalArticleValue">§ 6-5</span>. <span class="legalArticleTitle">Disponering av overskudd</span></h3><article class="legalP" id="kapittel-6-paragraf-5-ledd-1">Dersom regnskapet et år viser overskudd kan styret fatte vedtak om å disponere inntil 25&#xa0;% av totalt inntektsgrunnlag til skolens egenkapital.</article><article class="legalP" id="kapittel-6-paragraf-5-ledd-2">Totalt inntektsgrunnlag er summen av alle skolens inntekter i regnskapsåret. Gaver er ikke en del av totalt inntektsgrunnlag, og kan disponeres fritt.</article><article class="legalP" id="kapittel-6-paragraf-5-ledd-3">Overskudd utover 25&#xa0;% av totalt inntektsgrunnlag er å regne som statstilskudd. Disse midlene skal uoppfordret tilbakebetales til Utdanningsdirektoratet.</article></article></section><section class="section" data-name="kap7" id="kapittel-7" data-lovdata-URL="LTI/forskrift/2018-09-01-1294/KAPITTEL_7"><h2>Kapittel 7. Tilleggsvirksomhet</h2><article class="legalArticle" data-lovdata-URL="LTI/forskrift/2018-09-01-1294/§7-1" data-name="§7-1" id="kapittel-7-paragraf-1"><h3 class="legalArticleHeader"><span class="legalArticleValue">§ 7-1</span>. <span class="legalArticleTitle">Tilleggsvirksomhet</span></h3><article class="legalP" id="kapittel-7-paragraf-1-ledd-1">Skolen kan, i tillegg til skolevirksomhet, drive følgende tilleggsvirksomhet:<ul class="defaultList"><li data-li-identifier="a)" data-name="a)"><article class="listArticle" id="kapittel-7-paragraf-1-ledd-1-punkt-1"><article class="legalP" id="kapittel-7-paragraf-1-ledd-1-punkt-1-ledd-1">internat for elever ved skolen</article></article></li><li data-li-identifier="b)" data-name="b)"><article class="listArticle" id="kapittel-7-paragraf-1-ledd-1-punkt-2"><article class="legalP" id="kapittel-7-paragraf-1-ledd-1-punkt-2-ledd-1">utleie av tjenestebolig ved internatet for ansatte i skolen og utleie til andre i skoleferien</article></article></li><li data-li-identifier="c)" data-name="c)"><article class="listArticle" id="kapittel-7-paragraf-1-ledd-1-punkt-3"><article class="legalP" id="kapittel-7-paragraf-1-ledd-1-punkt-3-ledd-1">kantine som elevene eller skolen driver, og som gjelder for elever ved skolen, og utleie av lokale til slik virksomhet</article></article></li><li data-li-identifier="d)" data-name="d)"><article class="listArticle" id="kapittel-7-paragraf-1-ledd-1-punkt-4"><article class="legalP" id="kapittel-7-paragraf-1-ledd-1-punkt-4-ledd-1">utleie av spesialrom når rommene ikke er i bruk og utleievirksomheten ikke er til hinder for skolevirksomheten</article></article></li><li data-li-identifier="e)" data-name="e)"><article class="listArticle" id="kapittel-7-paragraf-1-ledd-1-punkt-5"><article class="legalP" id="kapittel-7-paragraf-1-ledd-1-punkt-5-ledd-1">utleie av skolelokaler utenfor skoletiden.</article></article></li></ul></article><article class="legalP" id="kapittel-7-paragraf-1-ledd-2">Skolen kan også søke om å drive annen tilleggsvirksomhet etter § 2-4.</article></article></section><section class="section" data-name="kap8" id="kapittel-8" data-lovdata-URL="LTI/forskrift/2018-09-01-1294/KAPITTEL_8"><h2>Kapittel 8. Regnskap, revisjon og dokumentasjon</h2><article class="legalArticle" data-lovdata-URL="LTI/forskrift/2018-09-01-1294/§8-1" data-name="§8-1" id="kapittel-8-paragraf-1"><h3 class="legalArticleHeader"><span class="legalArticleValue">§ 8-1</span>. <span class="legalArticleTitle">Krav til regnskapet</span></h3><article class="legalP" id="kapittel-8-paragraf-1-ledd-1">Skolens regnskap skal følge kalenderåret. Kontoplanen skal bygge på gjeldende Norsk standard kontoplan med egne konti for skolepenger og statstilskudd.</article><article class="legalP" id="kapittel-8-paragraf-1-ledd-2">Alle transaksjoner som gjelder skoledriften, skal føres i regnskapet. Regnskapet kan inneholde eierskap, kostnader og inntekter knyttet til tilleggsvirksomheten, jf. § 2-4 og § 7-1. Hver tilleggsvirksomhet skal føres på egen avdeling. Regnskapet skal vise interne transaksjoner mellom avdelingene. Transaksjonene skal være tilfredsstillende dokumentert.</article><article class="legalP" id="kapittel-8-paragraf-1-ledd-3">Årsregnskap, årsberetning og revisjonsberetning skal sendes til Utdanningsdirektoratet innen 1. juni året etter regnskapsåret. Årsberetningen må minst inneholde andre, femte, sjuende, åttende, niende og tiende ledd i regnskapsloven § 3-3a. Driver skolen tilleggsvirksomhet etter § 2-4 og § 7-1, skal skolen også sende inn avdelingsregnskap.</article><article class="legalP" id="kapittel-8-paragraf-1-ledd-4">Utdanningsdirektoratet kan etter søknad gi utsettelse av tidsfristen i tredje ledd.</article></article><article class="legalArticle" data-lovdata-URL="LTI/forskrift/2018-09-01-1294/§8-2" data-name="§8-2" id="kapittel-8-paragraf-2"><h3 class="legalArticleHeader"><span class="legalArticleValue">§ 8-2</span>. <span class="legalArticleTitle">Krav til noteopplysninger i regnskapet</span></h3><article class="legalP" id="kapittel-8-paragraf-2-ledd-1">I tillegg til de kravene regnskapsloven stiller til regnskapsføringen, skal skolen i note til årsregnskapet gi særskilte opplysninger om:<ul class="defaultList"><li data-li-identifier="a)" data-name="a)"><article class="listArticle" id="kapittel-8-paragraf-2-ledd-1-punkt-1"><article class="legalP" id="kapittel-8-paragraf-2-ledd-1-punkt-1-ledd-1">offentlige finansieringskilder. Spesifiseringen skal vise hvem som har gitt midlene og formålet med ytelsen.</article></article></li><li data-li-identifier="b)" data-name="b)"><article class="listArticle" id="kapittel-8-paragraf-2-ledd-1-punkt-2"><article class="legalP" id="kapittel-8-paragraf-2-ledd-1-punkt-2-ledd-1">skolepengesatsene. Skoler som ikke tar skolepenger, skal spesifisere dette.</article></article></li><li data-li-identifier="c)" data-name="c)"><article class="listArticle" id="kapittel-8-paragraf-2-ledd-1-punkt-3"><article class="legalP" id="kapittel-8-paragraf-2-ledd-1-punkt-3-ledd-1">disponering av overskudd. Beregningen skal vise hvor mye skolen har disponert i forhold til totalt inntektsgrunnlag, både i kronebeløp og i prosent av inntektsgrunnlaget.</article></article></li><li data-li-identifier="d)" data-name="d)"><article class="listArticle" id="kapittel-8-paragraf-2-ledd-1-punkt-4"><article class="legalP" id="kapittel-8-paragraf-2-ledd-1-punkt-4-ledd-1">handel med eierne til skolen eller deres nærstående. Spesifiseringen skal vise hvem skolen handler med, hva slags vare eller tjeneste som er kjøpt og totalbeløpene for de ulike varene og tjenestene. Skoler som ikke har hatt handel med eiere eller nærstående, skal spesifisere dette.</article></article></li><li data-li-identifier="e)" data-name="e)"><article class="listArticle" id="kapittel-8-paragraf-2-ledd-1-punkt-5"><article class="legalP" id="kapittel-8-paragraf-2-ledd-1-punkt-5-ledd-1">tilleggsvirksomhet. Driver skolen tilleggsvirksomhet etter § 2-4 og § 7-1, skal det i note til årsregnskapet gi særskilte opplysninger om avdelingsvis fordeling av felleskostnader.</article></article></li></ul></article></article><article class="legalArticle" data-lovdata-URL="LTI/forskrift/2018-09-01-1294/§8-3" data-name="§8-3" id="kapittel-8-paragraf-3"><h3 class="legalArticleHeader"><span class="legalArticleValue">§ 8-3</span>. <span class="legalArticleTitle">Krav til revisor og revisjon</span></h3><article class="legalP" id="kapittel-8-paragraf-3-ledd-1">Revisjonen skal utføres av en statsautorisert eller registrert revisor i samsvar med revisorloven.</article></article><article class="legalArticle" data-lovdata-URL="LTI/forskrift/2018-09-01-1294/§8-4" data-name="§8-4" id="kapittel-8-paragraf-4"><h3 class="legalArticleHeader"><span class="legalArticleValue">§ 8-4</span>. <span class="legalArticleTitle">Særskilte erklæringer fra revisor</span></h3><article class="legalP" id="kapittel-8-paragraf-4-ledd-1">Revisor skal bekrefte elevtallet på skolen, under dette kontrollere om elevtallet er gitt i samsvar med den dokumentasjonen som blir krevd etter § 5-1, § 5-4 og § 8-6. Bekreftelsen av elevtallet skal gjøres ved særattestasjon og etter rutiner utarbeidet av Utdanningsdirektoratet.</article><article class="legalP" id="kapittel-8-paragraf-4-ledd-2">Revisor skal sende revisors brev med påpekninger fra regnskapsrevisjonen til Utdanningsdirektoratet samtidig som brevet sendes til skolen.</article><article class="legalP" id="kapittel-8-paragraf-4-ledd-3">Hvis revisor sier fra seg revisjonsoppdraget for en skole som en følge av at revisoren har avdekket vesentlige brudd på lov og forskrifter, jf. revisorloven § 7-1, skal revisor uten ugrunnet opphold varsle Utdanningsdirektoratet. Det skal begrunnes hvorfor revisor sier fra seg oppdraget.</article><article class="legalP" id="kapittel-8-paragraf-4-ledd-4">Utdanningsdirektoratet kan også kreve andre bekreftelser eller opplysninger av revisor enn de som er nevnt i denne bestemmelsen.</article></article><article class="legalArticle" data-lovdata-URL="LTI/forskrift/2018-09-01-1294/§8-5" data-name="§8-5" id="kapittel-8-paragraf-5"><h3 class="legalArticleHeader"><span class="legalArticleValue">§ 8-5</span>. <span class="legalArticleTitle">Skolen sin informasjonsplikt til revisor</span></h3><article class="legalP" id="kapittel-8-paragraf-5-ledd-1">Styret plikter å gjøre revisor kjent med voksenopplæringsloven, forskrifter gitt med hjemmel i loven, forutsetningen for godkjenningen og det årlige tilskuddsbrevet fra Utdanningsdirektoratet.</article></article><article class="legalArticle" data-lovdata-URL="LTI/forskrift/2018-09-01-1294/§8-6" data-name="§8-6" id="kapittel-8-paragraf-6"><h3 class="legalArticleHeader"><span class="legalArticleValue">§ 8-6</span>. <span class="legalArticleTitle">Krav til dokumentasjon</span></h3><article class="legalP" id="kapittel-8-paragraf-6-ledd-1">Styret er ansvarlig for at skolen har tilstrekkelig dokumentasjon for at voksenopplæringsloven, forskrifter gitt med hjemmel i loven og forutsetningene for godkjenningen er fulgt.</article><article class="legalP" id="kapittel-8-paragraf-6-ledd-2">Dokumentasjon for fravær skal registreres i dager og enkelttimer. Frammøte og fravær skal attesteres av faglærer eller anna ansvarlig undervisningspersonale.</article><article class="legalP" id="kapittel-8-paragraf-6-ledd-3">Dokumentasjon som blir krevd etter denne paragrafen, skal skolen ta vare på i minst ti år etter utgangen av det skoleåret det gjelder.</article></article></section><section class="section" data-name="kap9" id="kapittel-9" data-lovdata-URL="LTI/forskrift/2018-09-01-1294/KAPITTEL_9"><h2>Kapittel 9. Nedleggelse av skoledriften</h2><article class="legalArticle" data-lovdata-URL="LTI/forskrift/2018-09-01-1294/§9-1" data-name="§9-1" id="kapittel-9-paragraf-1"><h3 class="legalArticleHeader"><span class="legalArticleValue">§ 9-1</span>. <span class="legalArticleTitle">Melding om nedleggelse</span></h3><article class="legalP" id="kapittel-9-paragraf-1-ledd-1">Dersom det blir tatt en avgjørelse om nedleggelse av skoledriften, skal skolen omgående og uten opphold gi melding til Utdanningsdirektoratet. Melding om nedleggelse av skoledriften skal inneholde kontaktinformasjon til styreleder og styremedlemmer ved skolen eller avviklingsstyrets medlemmer.</article><article class="legalP" id="kapittel-9-paragraf-1-ledd-2">Skolen må sende en oversikt over samtlige av skolens gjenværende eiendeler og midler, samt en redegjørelse for hvordan eiendelene og midlene er finansiert.</article><article class="legalP" id="kapittel-9-paragraf-1-ledd-3">Skolen må sende revisorbekreftet avviklingsregnskap.</article></article><article class="legalArticle" data-lovdata-URL="LTI/forskrift/2018-09-01-1294/§9-2" data-name="§9-2" id="kapittel-9-paragraf-2"><h3 class="legalArticleHeader"><span class="legalArticleValue">§ 9-2</span>. <span class="legalArticleTitle">Tilbakebetaling ved nedleggelse</span></h3><article class="legalP" id="kapittel-9-paragraf-2-ledd-1">Når skoledriften blir nedlagt, står skolen fritt til å disponere eiendeler og midler som stammer fra gaver, tilleggsvirksomhet og innskuddskapital som ikke er brukt på oppstartskostnader. Resterende eiendeler og midler, etter at gjeld er trukket fra, er å regne som statstilskudd og skal uten opphold betales tilbake til Utdanningsdirektoratet. Eiendeler skal selges til markedspris.</article><article class="legalP" id="kapittel-9-paragraf-2-ledd-2">Utdanningsdirektoratet kan etter søknad godkjenne at eiendeler og midler overføres til en annen skolevirksomhet godkjent etter voksenopplæringsloven kapittel 4.</article></article></section><section class="section" data-name="kap10" id="kapittel-10" data-lovdata-URL="LTI/forskrift/2018-09-01-1294/KAPITTEL_10"><h2>Kapittel 10. Ikrafttredelse og oppheving</h2><article class="legalArticle" data-lovdata-URL="LTI/forskrift/2018-09-01-1294/§10-1" data-name="§10-1" id="kapittel-10-paragraf-1"><h3 class="legalArticleHeader"><span class="legalArticleValue">§ 10-1</span>. <span class="legalArticleTitle">Ikrafttredelse og oppheving</span></h3><article class="legalP" id="kapittel-10-paragraf-1-ledd-1">Denne forskriften trer i kraft straks. Bestemmelsen i § 4-1 første ledd gjelder for inntak av elever fra og med skoleåret 2019–2020.</article><article class="legalP" id="kapittel-10-paragraf-1-ledd-2">Forskrift 24. juni 2010 nr. 965 om diverse skoler etter voksenopplæringsloven kapittel 4 blir opphevet samtidig som denne forskriften trer i kraft.</article></article></section></main></body></html>