<!DOCTYPE html><html lang="no"><head><title>Forskrift om endring i forskrift om straffegjennomføring</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2018-02-08-812</dd><dt class="dokid">DokumentID</dt><dd class="dokid">LTI/forskrift/2018-02-08-812</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="dateInForce">I kraft fra</dt><dd class="dateInForce">2018-06-07</dd><dt class="changesToDocuments">Endrer</dt><dd class="changesToDocuments"><ul><li>forskrift/2002-02-22-183</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2001-05-18-21/§16a</li></ul></dd><dt class="dateOfPublication">Kunngjort</dt><dd class="dateOfPublication">2018-06-07 16:35</dd><dt class="journalNumber">Journalnummer</dt><dd class="journalNumber">2018-0479</dd><dt class="titleShort">Korttittel</dt><dd class="titleShort">Endr. i forskrift om straffegjennomføring</dd><dt class="title">Tittel</dt><dd class="title">Forskrift om endring i forskrift om straffegjennomføring</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Justis- og beredskapsdepartementet 8. februar 2018 med hjemmel i lov 18. mai 2001 nr. 21 om gjennomføring av straff mv. (straffegjennomføringsloven) § 16a siste ledd.</dd><dt class="refid">RefID</dt><dd class="refid">forskrift/2018-02-08-812</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om straffegjennomføring<ul class="tocSubUl"><li>I<ul class="tocSubUl"><li>§ 8-1. Målgruppe for bøtetjenesten</li><li>§ 8-2. Kartleggingssamtale og gjennomføringsplan</li><li>§ 8-3. Informasjonsutveksling mellom kriminalomsorgen og Statens innkrevingssentral</li><li>§ 8-4. Innholdet i bøtetjenesten</li><li>§ 8-5. Oppstartsamtale</li><li>§ 8-6. Botlagte som er ilagt flere straffereaksjoner</li><li>§ 8-7. Straffavbrudd</li><li>§ 8-8. Brudd på vilkår og forutsetninger</li><li>§ 8-9. Avslutning av bøtetjenesten</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2018-02-08-812" id="dokument"><h1>Forskrift om endring i forskrift om straffegjennomføring</h1><section class="section" data-name="kapI" id="kapittel-1" data-lovdata-URL="LTI/forskrift/2018-02-08-812/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 22. februar 2002 nr. 183 om straffegjennomføring skal kapittel 8 lyde:</article><span class="futuretitle" id="kapittel-1-foreslåttittel-1">Kapittel 8. Bøtetjeneste</span><article class="futureLegalArticle" data-name="§8-1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 8-1</span>. <span class="legalArticleTitle">Målgruppe for bøtetjenesten</span></span><article class="legalP" id="kapittel-1-foreslåttparagraf-1-ledd-1">Etter søknad fra botlagte kan kriminalomsorgen beslutte at subsidiær fengselsstraff fastsatt i dom, forelegg eller forenklet forelegg, skal gjennomføres ved bøtetjeneste. Gjennomføring ved bøtetjeneste forutsetter at den botlagte har bosted og opphold i Norge i gjennomføringstiden.</article><article class="legalP" id="kapittel-1-foreslåttparagraf-1-ledd-2">I tilfeller der bøtetjeneste kan være aktuelt, skal kriminalomsorgen informere botlagte om muligheten for å søke om bøtetjeneste som et alternativ til gjennomføring av den subsidiære fengselsstraffen. Også den som har påbegynt gjennomføring av subsidiær fengselsstraff, kan søke om bøtetjeneste.</article></article><article class="futureLegalArticle" data-name="§8-2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 8-2</span>. <span class="legalArticleTitle">Kartleggingssamtale og gjennomføringsplan</span></span><article class="legalP" id="kapittel-1-foreslåttparagraf-2-ledd-1">Etter mottatt søknad fra botlagte om bøtetjeneste, gjennomføres en eller flere kartleggingssamtaler, hvor vedkommendes evne til å gjennomføre bøtetjeneste og øvrige forutsetninger for bøtetjeneste vurderes.</article><article class="legalP" id="kapittel-1-foreslåttparagraf-2-ledd-2">Ved innvilgelse av søknaden skal kriminalomsorgen, i samarbeid med den botlagte, utarbeide en gjennomføringsplan. I gjennomføringsplanen beskrives innholdet i bøtetjenesten og øvrige rammer for gjennomføringen. Kriminalomsorgen fastsetter et timetall for bøtetjenesten, og en maksimal gjennomføringstid, før bøtetjenesten iverksettes. Timetallet skal tilsvare 2 timer bøtetjeneste for hver dag av den subsidiære fengselsstraffen. Tid brukt til kartleggingssamtale og oppstartsamtale skal ikke inngå i antall timer bøtetjeneste.</article><article class="legalP" id="kapittel-1-foreslåttparagraf-2-ledd-3">Dersom botlagte har betalt en del av boten, skal kriminalomsorgen gjøre et forholdsmessig fradrag i antall dager subsidiær fengselsstraff for gjennomføring ved bøtetjeneste. Del av en dag skal regnes som en hel dag ved omregning til antall timer bøtetjeneste. Ved fastsettelse av timetall skal kriminalomsorgen gjøre fradrag for subsidiær fengselsstraff botlagte allerede har gjennomført.</article><article class="legalP" id="kapittel-1-foreslåttparagraf-2-ledd-4">I gjennomføringstiden inngår ikke den tid domfelte har vært innvilget avbrudd i medhold av straffegjennomføringsloven § 57. For øvrig gjelder forskriften § 3-3 første ledd bokstav c og annet ledd så langt det passer.</article><article class="legalP" id="kapittel-1-foreslåttparagraf-2-ledd-5">Blir boten helt eller delvis betalt etter at bøtetjeneste er iverksatt, skal kriminalomsorgen gjøre et forholdsmessig fradrag i antall dager subsidiær fengselsstraff som skal gjennomføres ved bøtetjeneste. Del av en dag regnes som en hel dag ved omregning til antall timer bøtetjeneste.</article></article><article class="futureLegalArticle" data-name="§8-3" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 8-3</span>. <span class="legalArticleTitle">Informasjonsutveksling mellom kriminalomsorgen og Statens innkrevingssentral</span></span><article class="legalP" id="kapittel-1-foreslåttparagraf-3-ledd-1">Ved behov, og innenfor reglene om taushetsplikt, skal kriminalomsorgen og Statens innkrevingssentral utveksle informasjon i forbindelse med gjennomføring av subsidiær fengselsstraff ved bøtetjeneste.</article></article><article class="futureLegalArticle" data-name="§8-4" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 8-4</span>. <span class="legalArticleTitle">Innholdet i bøtetjenesten</span></span><article class="legalP" id="kapittel-1-foreslåttparagraf-4-ledd-1">Bøtetjeneste skal normalt bestå i å utføre samfunnsnyttig tjeneste. Eksterne oppdragsgivere kan bidra i den praktiske gjennomføringen av bøtetjenesten.</article><article class="legalP" id="kapittel-1-foreslåttparagraf-4-ledd-2">Dersom helsemessige forhold eller andre omstendigheter gjør samfunnsnyttig tjeneste særlig byrdefullt for botlagte, kan bøtetjenesten unntaksvis bestå av program eller andre tiltak som er egnet til å motvirke kriminalitet.</article></article><article class="futureLegalArticle" data-name="§8-5" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 8-5</span>. <span class="legalArticleTitle">Oppstartsamtale</span></span><article class="legalP" id="kapittel-1-foreslåttparagraf-5-ledd-1">Bøtetjenesten iverksettes ved at det gjennomføres en oppstartsamtale mellom kriminalomsorgen og botlagte. Gjennomføringstiden løper fra tidspunktet da oppstartsamtalen er gjennomført. Oppstartsamtalen kan finne sted før løslatelse fra fengsel.</article><article class="legalP" id="kapittel-1-foreslåttparagraf-5-ledd-2">Forskriften § 3-1 om utsettelse av gjennomføring av straff gjelder så langt den passer.</article></article><article class="futureLegalArticle" data-name="§8-6" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 8-6</span>. <span class="legalArticleTitle">Botlagte som er ilagt flere straffereaksjoner</span></span><article class="legalP" id="kapittel-1-foreslåttparagraf-6-ledd-1">Dersom botlagte skal gjennomføre subsidiær straff etter flere bøter, gjennomføres den subsidiære straffen etter disse i prioritert rekkefølge, etter dato for vedtakelse eller idømmelse av boten.</article><article class="legalP" id="kapittel-1-foreslåttparagraf-6-ledd-2">Bøtetjeneste kan gjennomføres samtidig med møteplikt ved prøveløslatelse, program mot ruspåvirket kjøring og narkotikaprogram med domstolskontroll, forutsatt at formålene med straffegjennomføringsformene ivaretas fullt ut og det totale antallet gjennomførte timer bøtetjeneste og oppmøter for kriminalomsorgen ikke reduseres. Bøtetjeneste kan også gjennomføres ved prøvetid etter prøveløslatelse og ved prøvetid etter betinget dom.</article><article class="legalP" id="kapittel-1-foreslåttparagraf-6-ledd-3">Bøtetjeneste kan ikke gjennomføres samtidig med ubetinget fengselsstraff eller samfunnsstraff.</article></article><article class="futureLegalArticle" data-name="§8-7" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 8-7</span>. <span class="legalArticleTitle">Straffavbrudd</span></span><article class="legalP" id="kapittel-1-foreslåttparagraf-7-ledd-1">Forskriften § 5-3 første ledd om straffavbrudd gjelder tilsvarende for bøtetjeneste.</article></article><article class="futureLegalArticle" data-name="§8-8" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 8-8</span>. <span class="legalArticleTitle">Brudd på vilkår og forutsetninger</span></span><article class="legalP" id="kapittel-1-foreslåttparagraf-8-ledd-1">Kriminalomsorgen skal kontrollere at vilkår og forutsetninger for bøtetjenesten overholdes. Ved brudd på vilkår og forutsetninger for bøtetjenesten kan kriminalomsorgen ilegge botlagte en muntlig advarsel.</article><article class="legalP" id="kapittel-1-foreslåttparagraf-8-ledd-2">Ved gjentatte eller alvorlige brudd på vilkår eller forutsetninger for bøtetjenesten kan kriminalomsorgen ilegge botlagte skriftlig irettesettelse eller beslutte overføring til fengsel etter straffegjennomføringsloven § 14 syvende ledd.</article><article class="legalP" id="kapittel-1-foreslåttparagraf-8-ledd-3">Hvilken reaksjon som skal benyttes, skal bero på en individuell vurdering der bruddets alvorlighetsgrad og omstendighetene for øvrig tas i betraktning.</article></article><article class="futureLegalArticle" data-name="§8-9" id="kapittel-1-foreslåttparagraf-9"><span class="futureLegalArticleHeader"><span class="legalArticleValue">§ 8-9</span>. <span class="legalArticleTitle">Avslutning av bøtetjenesten</span></span><article class="legalP" id="kapittel-1-foreslåttparagraf-9-ledd-1">Bøtetjenesten avsluttes når det totale antallet timer bøtetjeneste er gjennomført, uavhengig av om gjennomføringstiden er benyttet fullt ut. Bøtetjenesten avsluttes også dersom botlagte trekker tilbake samtykket, eller botlagte er besluttet overført til fengsel etter brudd på vilkår og forutsetninger for bøtetjenesten eller på bakgrunn av ny kriminalitet.</article><article class="legalP" id="kapittel-1-foreslåttparagraf-9-ledd-2">Bøtetjenesten avsluttes dersom boten betales. Dersom deler av boten betales, regnes del av en dag som en hel dag, slik at bøtetjenesten avsluttes når resterende beløp tilsvarer mindre enn én dag subsidiær fengselsstraff.</article></article> <article class="defaultP" margin-top="true">Nåværende kapittel 8 blir kapittel 9. § 8-1 og § 8-2 blir § 9-1 og § 9-2.</article></section><section class="section" data-name="kapII" id="kapittel-2" data-lovdata-URL="LTI/forskrift/2018-02-08-812/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften trer i kraft 7. juni 2018.</article></section></main></body></html>