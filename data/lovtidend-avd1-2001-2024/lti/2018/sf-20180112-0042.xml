<!DOCTYPE html><html lang="no"><head><title>Forskrift om beskyttelse av Målselvnepe fra Nord-Norge som geografisk betegnelse</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2018-01-12-42</dd><dt class="dokid">DokumentID</dt><dd class="dokid">LTI/forskrift/2018-01-12-42</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="dateInForce">I kraft fra</dt><dd class="dateInForce">2018-01-12</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>forskrift/2002-07-05-698/§15</li><li>lov/2003-12-19-124/§30</li><li>forskrift/2003-12-19-1790</li></ul></dd><dt class="dateOfPublication">Kunngjort</dt><dd class="dateOfPublication">2018-01-15 15:20</dd><dt class="journalNumber">Journalnummer</dt><dd class="journalNumber">2018-0040</dd><dt class="titleShort">Korttittel</dt><dd class="titleShort">Forskrift om beskyttelse av geografisk betegnelse, Målselvnepe</dd><dt class="title">Tittel</dt><dd class="title">Forskrift om beskyttelse av Målselvnepe fra Nord-Norge som geografisk betegnelse</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Mattilsynet 12. januar 2018 med hjemmel i forskrift 5. juli 2002 nr. 698 om beskyttelse av opprinnelsesbetegnelser, geografiske betegnelser og betegnelser for tradisjonelt særpreg på næringsmidler § 15, jf. lov 19. desember 2003 nr. 124 om matproduksjon og mattrygghet mv. (matloven) § 30, jf. delegeringsvedtak 19. desember 2003 nr. 1790.</dd><dt class="refid">RefID</dt><dd class="refid">forskrift/2018-01-12-42</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om beskyttelse av Målselvnepe fra Nord-Norge som geografisk betegnelse<ul class="tocSubUl"><li>§ 1. Beskyttet produktbetegnelse</li><li>§ 2. Rettmessig bruker</li><li>§ 3. Vilkår for bruk av produktbetegnelsen</li><li>§ 4. Ikrafttredelse</li><li>Vedlegg: Beskrivelse av produktets opprinnelse og tilknytning til det geografiske området</li></ul></li></ul></dd></dl></header><main class="documentBody" data-lovdata-URL="LTI/forskrift/2018-01-12-42" id="dokument"><h1>Forskrift om beskyttelse av Målselvnepe fra Nord-Norge som geografisk betegnelse</h1><article class="legalArticle" data-lovdata-URL="LTI/forskrift/2018-01-12-42/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Beskyttet produktbetegnelse</span></h2><article class="legalP" id="paragraf-1-ledd-1">Målselvnepe fra Nord-Norge.</article></article><article class="legalArticle" data-lovdata-URL="LTI/forskrift/2018-01-12-42/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Rettmessig bruker</span></h2><article class="legalP" id="paragraf-2-ledd-1">Produsentorganisasjonen Ottar.</article></article><article class="legalArticle" data-lovdata-URL="LTI/forskrift/2018-01-12-42/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Vilkår for bruk av produktbetegnelsen</span></h2><ul class="defaultList"><li data-li-identifier="1." data-name="1."><article class="listArticle" id="paragraf-3-punkt-1"><span class="miscHeadline"><i>Produktbeskrivelse</i></span><article class="legalP" id="paragraf-3-punkt-1-ledd-1">Målselvnepe fra Nord-Norge er nepe av sorten Målselvnepe (<i>Brassica rapa L. var. Rapa</i>) stamme Gibostad dyrket nord for polarsirkelen.</article><article class="legalP" id="paragraf-3-punkt-1-ledd-2">Målselvnepe fra Nord-Norge skal ha en søtlig og mild nepesmak, saftig og sprø konsistens, gul farge i skallet og kjøttet og en flat- og sirkelrund form. Hele neper skal ha en størrelse på mellom 8 og 13 cm i diameter. Spesialsorteringer kan forekomme.</article></article></li><li data-li-identifier="2." data-name="2."><article class="listArticle" id="paragraf-3-punkt-2"><span class="miscHeadline"><i>Geografisk område</i></span><article class="legalP" id="paragraf-3-punkt-2-ledd-1">Målselvnepe fra Nord-Norge skal produseres i Nord-Norge nord for polarsirkelen avgrenset mot sør av kommunene Saltdal, Beiarn og Meløy.</article></article></li><li data-li-identifier="3." data-name="3."><article class="listArticle" id="paragraf-3-punkt-3"><article class="legalP" id="paragraf-3-punkt-3-ledd-1"><i>Produksjonsmetode</i><br /><i>Dyrking og såing</i></article><article class="legalP" id="paragraf-3-punkt-3-ledd-2">Målselvnepe fra Nord-Norge skal dyrkes på godt drenert sandholdig jord (jordklassene 2 – 6, ikke grovsand) eller moldholdig mineraljord. Det skal foretas vekstskifte hvert år med planter av en annen plantefamilie enn korsblomstfamilien. Ved dyrking i områder med klumprot kan Målselvnepe fra Nord-Norge bare dyrkes hvert 7. år og i jord med pH≥6.</article><article class="legalP" id="paragraf-3-punkt-3-ledd-3">Frø til dyrking av Målselvnepe fra Nord-Norge skal være kjøpt inn via registrert såvareforretning eller sortseier/-vedlikeholder. Egenproduserte frø kan brukes forutsatt at opphavet er frø kjøpt fra registrert såvareforretning eller foredlervare. Ved egen frøformering kan det ikke dyrkes andre blomstrende <i>Brassica</i>-arter nærmere enn 600 meter fra frønepene. Bare neper dyrket i det definerte geografiske området for dyrking av Målselvnepe fra Nord-Norge kan brukes til produksjon av basisfrø.</article><article class="legalP" id="paragraf-3-punkt-3-ledd-4">Såing skal foregå når jorda er lagelig. Etter såing skal åkeren dekkes med duk eller nett, eller gjerdes inn med vertikale insektnett for beskyttelse mot skadeinsekter. Ved de tidligste såingene skal bruk av plast for klimaforbedring vurderes. Plantene skal sikres jevn tilgang på vann og næringsstoffer gjennom vekstsesongen. Gjødsling skal tilpasses på bakgrunn av jordanalyser.<br /><i>Høsting, kvalitetskontroll og lagring</i></article><article class="legalP" id="paragraf-3-punkt-3-ledd-5">Nepene skal holdes fuktig fra høsting og frem til siste vaskeprosess. Lagringsnepe er unntatt.</article><article class="legalP" id="paragraf-3-punkt-3-ledd-6">Neper som selges som Målselvnepe fra Nord-Norge skal være sortstypiske, være hele og fri for insekts-, sopp- og vekstskader. Neper med rød eller sterk grønn skolt skal sorteres ut. Det skal foretas kvalitetskontroll ved skjæreprøve av 3 kg pr. parti, enten direkte i åker eller ved ankomst på pakkeri. Et parti defineres her som det volumet høstet pr. skifte/åker pr. høstetidspunkt.</article><article class="legalP" id="paragraf-3-punkt-3-ledd-7">Langtidslagring av Målselvnepe fra Nord-Norge skal skje ved minst 90&#xa0;% relativ luftfuktighet og en temperatur på mellom 0 og 2 °C.</article></article></li></ul></article><article class="legalArticle" data-lovdata-URL="LTI/forskrift/2018-01-12-42/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Ikrafttredelse</span></h2><article class="legalP" id="paragraf-4-ledd-1">Forskriften trer i kraft straks.</article></article><section class="section" id="kapittel-1" data-lovdata-URL="LTI/forskrift/2018-01-12-42/KAPITTEL_1"><h2>Vedlegg: Beskrivelse av produktets opprinnelse og tilknytning til det geografiske området</h2><article class="legalP" id="kapittel-1-ledd-1">Målselvnepe er en gammel landsort registrert i Offisiell norsk sortsliste (A091). Nepas historie strekker seg tilbake til pomorhandelen på 1700- og 1800-tallet mellom norske og russiske handelsmenn. Navnet Målselvnepe forekommer første gang i skriftlige kilder i 1921.</article><article class="legalP" id="kapittel-1-ledd-2">Nepefrø av russisk opphav antas å ha blitt innført til Norge på begynnelsen av 1800-tallet av firmaet A. Ebeltoft senior i Tromsø. Det er kjent at det ble drevet frøavl av nepe fra før 1850. En av avlerne var Ole Enok Olsen, opprinnelig fra gården Tårnstad i Lenvik. Han bosatte seg senere som husmann i Målselv, og la grunnlaget for dagens Målselvnepe gjennom utvelgelse av gule sirkelrunde eksemplarer av «russenepa», som i hovedsak var stor, flat og gjerne med rød skolt. Nepa ble først kalt «russenepa», senere «Ol-Enok-nepa» og etter hvert Målselvnepe. På begynnelsen av 1900-tallet var det flere aktive frøavlere i Målselv. Fra 1920-tallet og fram til i dag har det vært drevet avl og frøproduksjon av Målselvnepe på Troms Amts Landbruksskole, dagens Senja videregående skole avdeling Gibostad. Skolen er den dag i dag ansvarlig for vedlikehold av sorten.</article><article class="legalP" id="kapittel-1-ledd-3">Nord-Norge har unike naturgitte betingelser for plantevekst med en kombinasjonen av relativt lav gjennomsnittlig veksttemperatur, kort vekstsesong og lyse sommernetter på grunn av midnattsol. Målselvnepe er godt tilpasset disse vekstforholdene, og har en særpreget søtlig og mild nepesmak grunnet liten produksjon av bitterstoffer.</article><article class="legalP" id="kapittel-1-ledd-4">Dyrking av Målselvnepe er en spesialproduksjon som krever gode kunnskaper for å få neper av høy kvalitet. Målselvnepe fra Nord-Norge anses som en delikatesse og er etterspurt i markedet.</article></section></main></body></html>