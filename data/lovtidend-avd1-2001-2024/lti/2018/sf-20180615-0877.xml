<!DOCTYPE html><html lang="no"><head><title>Overgangsregler om behandling av personopplysninger</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2018-06-15-877</dd><dt class="dokid">DokumentID</dt><dd class="dokid">LTI/forskrift/2018-06-15-877</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="dateInForce">I kraft fra</dt><dd class="dateInForce">Når personvernloven trer i kraft</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2018-06-15-38/§33</li></ul></dd><dt class="dateOfPublication">Kunngjort</dt><dd class="dateOfPublication">2018-06-15 15:40</dd><dt class="journalNumber">Journalnummer</dt><dd class="journalNumber">2018-0564</dd><dt class="titleShort">Korttittel</dt><dd class="titleShort">Overgangsregler om behandling av personopplysninger</dd><dt class="title">Tittel</dt><dd class="title">Overgangsregler om behandling av personopplysninger</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 15. juni 2018 med hjemmel i lov 15. juni 2018 nr. 38 om behandling av personopplysninger (personopplysningsloven) § 33 annet ledd. Fremmet av Justis- og beredskapsdepartementet.</dd><dt class="refid">RefID</dt><dd class="refid">forskrift/2018-06-15-877</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Overgangsregler om behandling av personopplysninger<ul class="tocSubUl"><li>§ 1. Videreføring av personopplysningsloven av 2000 for enkelte områder</li><li>§ 2. Vedtak om pålegg og tvangsmulkt</li><li>§ 3. Opphevelse av konsesjoner og tillatelser</li><li>§ 4. Overgangsregler for kredittopplysningsvirksomhet</li><li>§ 5. Overgangsregler om rådføringsplikt</li><li>§ 6. Adgang til fortsatt behandling av personopplysninger nevnt i personvernforordningen artikkel 9 og 10</li></ul></li></ul></dd></dl></header><main class="documentBody" data-lovdata-URL="LTI/forskrift/2018-06-15-877" id="dokument"><h1>Overgangsregler om behandling av personopplysninger</h1><article class="legalArticle" data-lovdata-URL="LTI/forskrift/2018-06-15-877/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Videreføring av personopplysningsloven av 2000 for enkelte områder</span></h2><article class="legalP" id="paragraf-1-ledd-1">Lov 14. april 2000 nr. 31 om behandling av personopplysninger og forskrift 15. desember 2000 nr. 1265 om behandling av personopplysninger fortsetter å gjelde for<ul class="defaultList"><li data-li-identifier="a)" data-name="a)"><article class="listArticle" id="paragraf-1-ledd-1-punkt-1"><article class="legalP" id="paragraf-1-ledd-1-punkt-1-ledd-1">behandling av personopplysninger etter straffegjennomføringsloven kapittel 1 A og 1 B</article></article></li><li data-li-identifier="b)" data-name="b)"><article class="listArticle" id="paragraf-1-ledd-1-punkt-2"><article class="legalP" id="paragraf-1-ledd-1-punkt-2-ledd-1">behandling av personopplysninger i forbindelse med gjennomføring av strafferettslige reaksjoner i konfliktrådene, jf. konfliktrådsloven § 1 annet ledd</article></article></li><li data-li-identifier="c)" data-name="c)"><article class="listArticle" id="paragraf-1-ledd-1-punkt-3"><article class="legalP" id="paragraf-1-ledd-1-punkt-3-ledd-1">Etterretningstjenestens behandling av personopplysninger for etterretningsformål</article></article></li><li data-li-identifier="d)" data-name="d)"><article class="listArticle" id="paragraf-1-ledd-1-punkt-4"><article class="legalP" id="paragraf-1-ledd-1-punkt-4-ledd-1">Svalbard.</article></article></li></ul></article></article><article class="legalArticle" data-lovdata-URL="LTI/forskrift/2018-06-15-877/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Vedtak om pålegg og tvangsmulkt</span></h2><article class="legalP" id="paragraf-2-ledd-1">Pålegg vedtatt etter lov 14. april 2000 nr. 31 om behandling av personopplysninger som ikke er etterkommet ved ikrafttredelsen, fortsetter å gjelde så langt de ikke strider mot personvernforordningen eller personopplysningsloven.</article><article class="legalP" id="paragraf-2-ledd-2">Tvangsmulkt som løper ved lovens ikrafttreden, opphører å løpe. Datatilsynet kan fastsette tvangsmulkt i medhold av personopplysningsloven § 29 så langt pålegget fortsetter å gjelde i henhold til første ledd.</article></article><article class="legalArticle" data-lovdata-URL="LTI/forskrift/2018-06-15-877/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Opphevelse av konsesjoner og tillatelser</span></h2><article class="legalP" id="paragraf-3-ledd-1">Konsesjoner gitt i medhold av lov 14. april 2000 nr. 31 om behandling av personopplysninger, forskrift 15. desember 2000 nr. 1265 om behandling av personopplysninger og lov 20. juni 2014 nr. 43 om helseregistre og behandling av helseopplysninger opphører å gjelde med mindre annet er bestemt.</article><article class="legalP" id="paragraf-3-ledd-2">Tillatelser gitt i medhold av lov 14. april 2000 nr. 31 om behandling av personopplysninger § 9 tredje ledd opphører å gjelde med mindre annet er bestemt.</article></article><article class="legalArticle" data-lovdata-URL="LTI/forskrift/2018-06-15-877/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Overgangsregler for kredittopplysningsvirksomhet</span></h2><article class="legalP" id="paragraf-4-ledd-1">Forskrift 15. desember 2000 nr. 1265 om behandling av personopplysninger kapittel 4 og konsesjoner gitt i medhold av § 4-5 som gjelder på ikrafttredelsestidspunktet, fortsetter å gjelde.</article></article><article class="legalArticle" data-lovdata-URL="LTI/forskrift/2018-06-15-877/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Overgangsregler om rådføringsplikt</span></h2><article class="legalP" id="paragraf-5-ledd-1">Rådføringsplikten etter personopplysningsloven § 9 annet ledd, § 10 og § 11 annet ledd gjelder ikke for behandlinger som er gitt konsesjon etter lov 14. april 2000 nr. 31 om behandling av personopplysninger eller lov 20. juni 2014 nr. 43 om helseregistre og behandling av helseopplysninger, eller som er tilrådd av personvernombud i samsvar med forskrift 15. desember 2000 nr. 1265 om behandling av personopplysninger § 7-27.</article></article><article class="legalArticle" data-lovdata-URL="LTI/forskrift/2018-06-15-877/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Adgang til fortsatt behandling av personopplysninger nevnt i personvernforordningen artikkel 9 og 10</span></h2><article class="legalP" id="paragraf-6-ledd-1">Den som har fått tillatelse til behandling av sensitive personopplysninger i medhold av lov 14. april 2000 nr. 31 om behandling av personopplysninger § 9 tredje ledd, kan behandle personopplysninger som nevnt i personvernforordningen artikkel 9 og 10 i samme utstrekning og på samme vilkår som fastsatt i tillatelsen så langt den åpner for behandling i forbindelse med<ul class="defaultList"><li data-li-identifier="a)" data-name="a)"><article class="listArticle" id="paragraf-6-ledd-1-punkt-1"><article class="legalP" id="paragraf-6-ledd-1-punkt-1-ledd-1">dopingkontroll i treningssentre</article></article></li><li data-li-identifier="b)" data-name="b)"><article class="listArticle" id="paragraf-6-ledd-1-punkt-2"><article class="legalP" id="paragraf-6-ledd-1-punkt-2-ledd-1">gjennomføring av bakgrunnsundersøkelser (Integrity Due Diligence-undersøkelser)</article></article></li><li data-li-identifier="c)" data-name="c)"><article class="listArticle" id="paragraf-6-ledd-1-punkt-3"><article class="legalP" id="paragraf-6-ledd-1-punkt-3-ledd-1">elektronisk publisering av rettsavgjørelser.</article></article></li></ul></article><article class="legalP" id="paragraf-6-ledd-2">Følgende behandlingsansvarlige kan behandle personopplysninger som nevnt i personvernforordningen artikkel 9 og 10 i samme utstrekning og på samme vilkår som fastsatt i de angitte konsesjonene:<ul class="defaultList"><li data-li-identifier="a)" data-name="a)"><article class="listArticle" id="paragraf-6-ledd-2-punkt-1"><article class="legalP" id="paragraf-6-ledd-2-punkt-1-ledd-1">Stiftelsen Antidoping Norge, jf. konsesjoner 4. desember 2017 om chatte-kanal på nett for bruk til spørsmål relatert til doping, 17. november 2015 om ekstern varslingstjeneste og 14. mars 2016 om dopingkontroll innen den organiserte idretten</article></article></li><li data-li-identifier="b)" data-name="b)"><article class="listArticle" id="paragraf-6-ledd-2-punkt-2"><article class="legalP" id="paragraf-6-ledd-2-punkt-2-ledd-1">Lotteri- og stiftelsestilsynet, jf. konsesjon 6. juli 2016 om nasjonal plattform for arbeid mot manipulering av idrettskonkurranser</article></article></li><li data-li-identifier="c)" data-name="c)"><article class="listArticle" id="paragraf-6-ledd-2-punkt-3"><article class="legalP" id="paragraf-6-ledd-2-punkt-3-ledd-1">Statens vegvesen, jf. konsesjon 18. august 2016 om opprettelse av et tips- og utredningsregister for trafikant- og kjøretøyområdet.</article></article></li></ul></article><article class="legalP" id="paragraf-6-ledd-3">Så fremt tillatelsen gjaldt 24. mai 2018, er det uten betydning for adgangen til behandling etter første og annet ledd at en tillatelse er tidsbegrenset.</article><article class="legalP" id="paragraf-6-ledd-4">Datatilsynet kan gi tillatelse til behandling av personopplysninger som nevnt i personvernforordningen artikkel 9 og 10 for formålene nevnt i første ledd dersom viktige samfunnsinteresser tilsier det og det settes i verk tiltak for å sikre den registrertes interesser.</article></article></main></body></html>