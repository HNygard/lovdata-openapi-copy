<!DOCTYPE html><html lang="no"><head><title>Forskrift for graden dr.philos. ved MF vitenskapelig høyskole</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2018-08-30-1682</dd><dt class="dokid">DokumentID</dt><dd class="dokid">LTI/forskrift/2018-08-30-1682</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="dateInForce">I kraft fra</dt><dd class="dateInForce">2018-08-30</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-3</li><li>lov/2005-04-01-15/§3-9</li><li>lov/2005-04-01-15/§3-10</li><li>lov/2005-04-01-15/§3-11</li></ul></dd><dt class="dateOfPublication">Kunngjort</dt><dd class="dateOfPublication">2018-11-13 13:35</dd><dt class="lastupdated">Rettet</dt><dd class="lastupdated">2018-11-19 (§ 9 femte ledd 3. punktum)</dd><dt class="journalNumber">Journalnummer</dt><dd class="journalNumber">2018-0980</dd><dt class="titleShort">Korttittel</dt><dd class="titleShort">Forskrift for graden dr.philos. ved MF vitenskapelig høyskole</dd><dt class="title">Tittel</dt><dd class="title">Forskrift for graden dr.philos. ved MF vitenskapelig høyskole</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av styret ved MF vitenskapelig høyskole 30. august 2018 med hjemmel i lov 1. april 2005 nr. 15 om universiteter og høyskoler (universitets- og høyskoleloven) § 3-3, § 3-9, § 3-10 og § 3-11.</dd><dt class="refid">RefID</dt><dd class="refid">forskrift/2018-08-30-1682</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift for graden dr.philos. ved MF vitenskapelig høyskole<ul class="tocSubUl"><li>§ 1. Forskriftens virkeområde</li><li>§ 2. Målsetting</li><li>§ 3. Retten til å fremstille seg</li><li>§ 4. Avhandlingen</li><li>§ 5. Bedømmelse</li><li>§ 6. Innlevering</li><li>§ 7. Oppnevning av bedømmelseskomité</li><li>§ 8. Komiteens innstilling og behandlingen av innstillingen</li><li>§ 9. Prøveforelesninger og disputas</li><li>§ 10. Tildeling av graden og vitnemål</li><li>§ 11. Klage</li><li>§ 12. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2018-08-30-1682" id="dokument"><h1>Forskrift for graden dr.philos. ved MF vitenskapelig høyskole</h1><article class="legalArticle" data-lovdata-URL="LTI/forskrift/2018-08-30-1682/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Forskriftens virkeområde</span></h2><article class="legalP" id="paragraf-1-ledd-1">Forskriften gjelder graden doctor philosophiae (dr.philos.), og gir regler om retten til å fremstille seg for dr.philos.-prøven og avviklingen av denne.</article></article><article class="legalArticle" data-lovdata-URL="LTI/forskrift/2018-08-30-1682/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Målsetting</span></h2><article class="legalP" id="paragraf-2-ledd-1">Graden doctor philosophiae (dr.philos.) skal kvalifisere for forskningsvirksomhet på høyt faglig nivå og for annet arbeid i samfunnet hvor det stilles høye krav til vitenskapelig innsikt og arbeidsmåte.</article></article><article class="legalArticle" data-lovdata-URL="LTI/forskrift/2018-08-30-1682/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Retten til å fremstille seg</span></h2><article class="legalP" id="paragraf-3-ledd-1">Rett til å fremstille seg for dr.philos.-graden har enhver som har oppnådd eksamen av høyere grad (cand.theol./cand.philol./master) med tilstrekkelig fordypning i teologi, religionsvitenskap, kirke- og kulturhistorie eller religion og samfunn. Forskningsutvalget ved MF kan gi søkere, som på annen måte har godtgjort tilsvarende kvalifikasjoner i vedkommende fag, adgang til å fremstille seg til doktorgradsprøven. Avhandlingen skal ikke bedømmes før slik tillatelse er gitt. Forskningsutvalget vurderer søkerens forhåndskvalifikasjoner og fatter vedtak på grunnlag av søkerens dokumentasjon av tidligere studier og vitenskapelige arbeider, jf. § 6, første ledd. Forskningsutvalget kan stille krav om at søkere gjennomgår særskilte kurs og/eller består særskilt prøve, før det gis adgang til bedømmelse av doktorgradsarbeidet. Søknaden fremmes samtidig med oversendelse av avhandlingen.</article><article class="legalP" id="paragraf-3-ledd-2">Den som ikke er norsk statsborger eller statsborger i annet nordisk land, har rett til å fremstille seg for prøven dersom forskningsutvalget gir tillatelse til dette. Slik adgang innvilges fortrinnsvis dersom avhandlingen<ul class="defaultList"><li data-li-identifier="–" data-name="–"><article class="listArticle" id="paragraf-3-ledd-2-punkt-1"><article class="legalP" id="paragraf-3-ledd-2-punkt-1-ledd-1">behandler emner eller bygger på materiale som har tilknytning til Norge</article></article></li><li data-li-identifier="–" data-name="–"><article class="listArticle" id="paragraf-3-ledd-2-punkt-2"><article class="legalP" id="paragraf-3-ledd-2-punkt-2-ledd-1">har klar tilknytning til norsk forskning innen fagområdet</article></article></li><li data-li-identifier="–" data-name="–"><article class="listArticle" id="paragraf-3-ledd-2-punkt-3"><article class="legalP" id="paragraf-3-ledd-2-punkt-3-ledd-1">er utført under opphold ved norsk universitet, høyskole, eller i særlig kontakt med norske forskere</article></article></li><li data-li-identifier="–" data-name="–"><article class="listArticle" id="paragraf-3-ledd-2-punkt-4"><article class="legalP" id="paragraf-3-ledd-2-punkt-4-ledd-1">eller dersom søkeren har oppholdstillatelse i Norge.</article></article></li></ul></article></article><article class="legalArticle" data-lovdata-URL="LTI/forskrift/2018-08-30-1682/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Avhandlingen</span></h2> <article class="defaultP" margin-top="true">4.1 <i>Krav til avhandlingen</i></article><article class="legalP" id="paragraf-4-ledd-1">Avhandlingen skal være et selvstendig, vitenskapelig arbeid på et høyt faglig nivå som oppfyller internasjonale publiseringsstandarder innen fagområdet når det gjelder problemformuleringer, begrepsmessig presisering, metodisk og teoretisk grunnlag, dokumentasjon og framstillingsform.</article><article class="legalP" id="paragraf-4-ledd-2">Avhandlingen kan være et frittstående arbeid eller en videreføring av tidligere arbeider.</article><article class="legalP" id="paragraf-4-ledd-3">Flere mindre arbeider kan godkjennes som deler av doktoravhandlingen når de etter sitt innhold utgjør et hele i den grad doktorandens selvstendige innsats kan identifiseres og dokumenteres. I tillegg til de enkelte delene skal det i disse tilfellene utarbeides et sammendrag som gjør rede for helheten i avhandlingen.</article> <article class="defaultP" margin-top="true">4.2 <i>Arbeider som ikke godtas</i></article><article class="legalP" id="paragraf-4-ledd-4">Arbeid som har vært godtatt som grunnlag for tidligere eksamener, kan ikke antas til bedømmelse med mindre arbeidet inngår som en mindre del av en avhandling som består av flere, sammenhengende arbeider.</article><article class="legalP" id="paragraf-4-ledd-5">Til bedømmelse som enkeltarbeid kan ikke antas arbeid som har vært godtatt som hovedoppgave, mastergradsavhandling, magister- eller lisensiatavhandling med mindre arbeidet inngår som en mindre del av en avhandling som består av flere sammenhengende arbeider.</article><article class="legalP" id="paragraf-4-ledd-6">Et arbeid som tidligere er godkjent for doktorgraden ved et utenlandsk universitet kan ikke antas til bedømmelse, selv om arbeidet innleveres i omarbeidet form.</article><article class="legalP" id="paragraf-4-ledd-7">En avhandling kan leveres til bedømmelse ved kun én institusjon. Dersom avhandlingen også leveres til bedømmelse ved en annen institusjon, skal saksbehandlingen ved MF stanses.</article><article class="legalP" id="paragraf-4-ledd-8">Som hovedregel er det ikke anledning til å avslutte et organisert doktorgradsprogram for å fremstille seg for dr.philos.-graden. Dersom en avhandling helt eller delvis er blitt til innenfor rammen av et organisert doktorgradsprogram, skal det begrunnes særskilt hvorfor avhandlingen skal forsvares for en dr.philos.-grad og ikke for ph.d.-graden.</article> <article class="defaultP" margin-top="true">4.3 <i>Ny innlevering</i></article><article class="legalP" id="paragraf-4-ledd-9">En doktorgradsavhandling innlevert ved MF som ikke er blitt godkjent ved en tidligere bedømmelse, kan bedømmes i omarbeidet skikkelse, enten som eneste arbeid eller som ett av flere sammenhengende arbeider, først seks måneder etter at rektor har fattet beslutning om å forkaste avhandlingen. Ny bedømmelse kan bare finne sted en gang.</article> <article class="defaultP" margin-top="true">4.4 <i>Offentlig tilgjengelighet</i></article><article class="legalP" id="paragraf-4-ledd-10">Avhandlingen skal være offentlig tilgjengelig.</article></article><article class="legalArticle" data-lovdata-URL="LTI/forskrift/2018-08-30-1682/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Bedømmelse</span></h2><article class="legalP" id="paragraf-5-ledd-1">Doktorgraden tildeles på grunnlag av;<ul class="defaultList"><li data-li-identifier="1." data-name="1."><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">godkjent vitenskapelig avhandling;</article></article></li><li data-li-identifier="2." data-name="2."><article class="listArticle" id="paragraf-5-ledd-1-punkt-2"><article class="legalP" id="paragraf-5-ledd-1-punkt-2-ledd-1">to godkjente prøveforelesninger, en oppgitt og en selvvalgt;</article></article></li><li data-li-identifier="3." data-name="3."><article class="listArticle" id="paragraf-5-ledd-1-punkt-3"><article class="legalP" id="paragraf-5-ledd-1-punkt-3-ledd-1">godkjent forsvar av avhandlingen i en offentlig disputas.</article></article></li></ul></article></article><article class="legalArticle" data-lovdata-URL="LTI/forskrift/2018-08-30-1682/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Innlevering</span></h2><article class="legalP" id="paragraf-6-ledd-1">Innlevering av avhandlingen og anmodningen om å få arbeidet bedømt for doktorgraden stiles til forskningsutvalget ved MF og vedlegges bekreftet kopi av vitnemål som viser avlagte eksamener og grader.</article><article class="legalP" id="paragraf-6-ledd-2">Som vedlegg til søknaden skal følge:<ul class="defaultList"><li data-li-identifier="–" data-name="–"><article class="listArticle" id="paragraf-6-ledd-2-punkt-1"><article class="legalP" id="paragraf-6-ledd-2-punkt-1-ledd-1">Avhandlingen i godkjent format og i henhold til MFs bestemmelser i den form og det antall eksemplarer institusjonen har bestemt.</article></article></li><li data-li-identifier="–" data-name="–"><article class="listArticle" id="paragraf-6-ledd-2-punkt-2"><article class="legalP" id="paragraf-6-ledd-2-punkt-2-ledd-1">Dokumentasjon av nødvendige tillatelser.</article></article></li><li data-li-identifier="–" data-name="–"><article class="listArticle" id="paragraf-6-ledd-2-punkt-3"><article class="legalP" id="paragraf-6-ledd-2-punkt-3-ledd-1">Medforfattererklæringer hvor dette er påkrevd.</article></article></li><li data-li-identifier="–" data-name="–"><article class="listArticle" id="paragraf-6-ledd-2-punkt-4"><article class="legalP" id="paragraf-6-ledd-2-punkt-4-ledd-1">Erklæring om at doktorgradsarbeidet ikke samtidig er levert inn til bedømmelse ved annen institusjon.</article></article></li><li data-li-identifier="–" data-name="–"><article class="listArticle" id="paragraf-6-ledd-2-punkt-5"><article class="legalP" id="paragraf-6-ledd-2-punkt-5-ledd-1">Et kortfattet sammendrag som kan tjene som pressemelding ved kunngjøring av disputas.</article></article></li></ul></article><article class="legalP" id="paragraf-6-ledd-3">Forskningsutvalget ved MF kan på selvstendig grunnlag avvise søknad om å få avhandlingen bedømt dersom det er åpenbart at avhandlingen ikke holder høy nok vitenskapelig kvalitet og vil bli underkjent av en komité.</article><article class="legalP" id="paragraf-6-ledd-4">Avhandlingen skal være offentlig tilgjengelig senest to uker før disputas.</article></article><article class="legalArticle" data-lovdata-URL="LTI/forskrift/2018-08-30-1682/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Oppnevning av bedømmelseskomité</span></h2><article class="legalP" id="paragraf-7-ledd-1">Til å bedømme avhandlingen, prøveforelesningene og forsvaret av avhandlingen, oppnevner rektor en sakkyndig komité på tre medlemmer og utpeker komiteens leder. To av komitémedlemmene skal være uten tilknytning til MF. Komiteen skal såfremt mulig være sammensatt slik at begge kjønn er representert. Medlemmene skal ha doktorgrad eller tilsvarende faglig kompetanse. Habilitetsreglene i forvaltningslovens § 6 flg. gjelder for komiteens medlemmer. Doktoranden skal underrettes om komiteens sammensetning.</article></article><article class="legalArticle" data-lovdata-URL="LTI/forskrift/2018-08-30-1682/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Komiteens innstilling og behandlingen av innstillingen</span></h2><article class="legalP" id="paragraf-8-ledd-1">Et innlevert arbeid kan ikke trekkes tilbake før det er endelig avgjort om det er verdig til å forsvares for doktorgraden. Doktoranden kan likevel rette formelle feil i avhandlingen etter innlevering. Det må i tilfelle innleveres en oversikt over rettingene senest en måned før disputasen.</article><article class="legalP" id="paragraf-8-ledd-2">Komiteen kan kreve doktorandens grunnlagsmateriale og utfyllende eller oppklarende tilleggsinformasjon fremlagt.</article><article class="legalP" id="paragraf-8-ledd-3">Komiteen avgir innstilling om hvorvidt arbeidet er verdig til å forsvares for doktorgraden. Både innstilling og eventuelle dissenser skal begrunnes.</article><article class="legalP" id="paragraf-8-ledd-4">Bedømmelseskomiteens innstilling med eventuelle dissenser og individuelle uttalelser sendes rektor, som så snart som mulig oversender innstilling og uttalelser til doktoranden, som gis frist på 14 dager til å fremme skriftlige merknader til innstillingen. Hvis doktoranden ikke ønsker å fremme skriftlige merknader, underrettes rektor snarest om dette.</article><article class="legalP" id="paragraf-8-ledd-5">Bedømmelseskomiteens innstilling skal normalt foreligge innen tre måneder etter at komiteen har mottatt avhandlingen.</article><article class="legalP" id="paragraf-8-ledd-6">Dersom det foreligger dissens i komiteen, kan rektor uten å innhente ytterligere bedømmelse fatte vedtak i saken, eller søke nærmere avklaring fra bedømmelseskomiteen, eller oppnevne to nye sakkyndige, som avgir individuelle uttalelser om avhandlingen. Doktorandens merknader vedlegges. Etter dette fatter rektor vedtak i saken på grunnlag av innstillingen og de innhentede uttalelser.</article><article class="legalP" id="paragraf-8-ledd-7">Doktoranden underrettes om resultatet av behandlingen.</article></article><article class="legalArticle" data-lovdata-URL="LTI/forskrift/2018-08-30-1682/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Prøveforelesninger og disputas</span></h2><article class="legalP" id="paragraf-9-ledd-1">Offentlig forsvar av avhandlingen skal finne sted etter at prøveforelesningene er avholdt og godkjent, og normalt innen to (2) måneder etter at institusjonen har funnet avhandlingen verdig til å forsvares.</article><article class="legalP" id="paragraf-9-ledd-2">Tid og sted for det offentlige forsvaret skal kunngjøres minst ti arbeidsdager før det avholdes.</article><article class="legalP" id="paragraf-9-ledd-3">Den komiteen som opprinnelig har bedømt avhandlingen, bedømmer også det offentlige forsvaret. Det offentlige forsvaret skjer på avhandlingsspråket med mindre institusjonen, etter forslag fra bedømmelseskomiteen, godkjenner et annet språk.</article><article class="legalP" id="paragraf-9-ledd-4">Det skal normalt være to opponenter. De to opponentene skal være medlemmer av bedømmelseskomiteen og utpekes av institusjonen.</article><article class="legalP" id="paragraf-9-ledd-5">Det offentlige forsvaret ledes av rektor eller den rektor bemyndiger. Den som leder disputasen, gjør kort rede for innleveringen og bedømmelsen av avhandlingen. Deretter redegjør doktoranden for hensikten med og resultatene av den vitenskapelige undersøkelsen.</article><article class="legalP" id="paragraf-9-ledd-6">Første ordinære opponent innleder opposisjonen. Institusjonen kan eventuelt fastsette en annen oppgavefordeling mellom doktoranden og førsteopponenten. Etter at første opponent har avsluttet sin opposisjon, gis de øvrige tilstedeværende anledning til å kommentere ex auditorio. Andre ordinære opponent avslutter opposisjonen. Disputasleder avslutter disputasen.</article><article class="legalP" id="paragraf-9-ledd-7">Bedømmelseskomitéen avgir innstilling til rektor der den gjør rede for hvordan den har vurdert forsvaret av avhandlingen. Innstillingen skal konkludere med om disputasen er godkjent eller ikke godkjent. Innstillingen skal begrunnes dersom disputasen ikke anbefales godkjent.</article><article class="legalP" id="paragraf-9-ledd-8">Disputas og prøveforelesninger skal være godkjent før diplom kan tildeles.</article></article><article class="legalArticle" data-lovdata-URL="LTI/forskrift/2018-08-30-1682/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Tildeling av graden og vitnemål</span></h2><article class="legalP" id="paragraf-10-ledd-1">På grunnlag av godkjenning av avhandlingen, prøveforelesningene og det offentlige forsvar av avhandlingen, kreerer rektor kandidaten til doctor philosophiae og utdeler diplom.</article></article><article class="legalArticle" data-lovdata-URL="LTI/forskrift/2018-08-30-1682/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Klage</span></h2><article class="legalP" id="paragraf-11-ledd-1">Avslag på søknad om bedømmelse og vedtak om ikke å godkjenne avhandling, prøveforelesninger eller forsvar kan påklages etter reglene i forvaltningsloven § 28 flg. Fristen for å klage er tre uker fra det tidspunkt underretning om vedtaket er kommet fram til vedkommende part.</article><article class="legalP" id="paragraf-11-ledd-2">Grunngitt klage sendes til rektor, som etter samråd med forskningsutvalget kan oppheve eller endre vedtaket hvis klagen finnes berettiget. Dersom rektor ikke finner å kunne endre eller oppheve vedtaket, oversendes saken til styret ved MF. Styret kan prøve alle sider ved det påklagede vedtak.</article><article class="legalP" id="paragraf-11-ledd-3">Dersom forskningsutvalget eller styret finner grunn til det, kan det oppnevnes et utvalg eller enkeltpersoner til å foreta en vurdering av den foretatte bedømmelse og de kriterier denne bygger på, eller til å foreta en ny eller supplerende sakkyndig vurdering.</article></article><article class="legalArticle" data-lovdata-URL="LTI/forskrift/2018-08-30-1682/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttredelse</span></h2><article class="legalP" id="paragraf-12-ledd-1">Denne forskrift trer i kraft straks.</article></article></main></body></html>