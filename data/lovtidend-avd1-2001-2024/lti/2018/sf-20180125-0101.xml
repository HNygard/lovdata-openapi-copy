<!DOCTYPE html><html lang="no"><head><title>Forskrift om godkjente (reinavla) avlssvin og hybridavlssvin</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2018-01-25-101</dd><dt class="dokid">DokumentID</dt><dd class="dokid">LTI/forskrift/2018-01-25-101</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="dateInForce">I kraft fra</dt><dd class="dateInForce">2018-01-25</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1992-12-04-130/§1</li><li>lov/1992-12-04-130/§2</li><li>lov/1992-12-04-130/§3</li><li>lov/1992-12-04-130/§4</li></ul></dd><dt class="dateOfPublication">Kunngjort</dt><dd class="dateOfPublication">2018-01-29 15:10</dd><dt class="journalNumber">Journalnummer</dt><dd class="journalNumber">2018-0060</dd><dt class="titleShort">Korttittel</dt><dd class="titleShort">Forskrift om godkjente avlssvin og hybridavlssvin</dd><dt class="title">Tittel</dt><dd class="title">Forskrift om godkjente (reinavla) avlssvin og hybridavlssvin</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Landbruks- og matdepartementet 25. januar 2018 med hjemmel i lov 4. desember 1992 nr. 130 om husdyravl § 1, § 2, § 3 og § 4. <br /><strong>EØS-henvisninger:</strong> EØS-avtalen vedlegg I del 2.1 nr. 2 (direktiv 88/661/EØF endret ved direktiv 2008/73/EF som endret ved vedtak 2009/436/EF), del 2.2 nr. 13 (vedtak 89/507/EØF), nr. 14 (direktiv 90/118/EØF) og nr. 15 (direktiv 90/119/EØF).</dd><dt class="refid">RefID</dt><dd class="refid">forskrift/2018-01-25-101</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om godkjente (reinavla) avlssvin og hybridavlssvin<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li><li>§ 4. Offentlig godkjenning</li><li>§ 5. Oppsamlingsstasjon</li><li>§ 6. Testing av reinavla avlssvin og hybridavlssvin</li><li>§ 7. Godkjenning og registrering av reinavla avlssvin og hybridavlssvin</li><li>§ 8. Avstamnings- og identitetssertifikat</li><li>§ 9. Krav til registerføring ved innførsel fra tredjeland</li><li>§ 10. Krav til dokumentasjon mv. ved innførsel fra tredjeland</li><li>§ 11. Utgifter</li><li>§ 12. Opplysning</li><li>§ 13. Tilsyn og vedtak</li><li>§ 14. Dispensasjon</li><li>§ 15. Klageadgang</li><li>§ 16. Straff</li><li>§ 17. Ikrafttreden</li><li>Vedlegg 1. Vilkår for offentlig godkjenning av instanser som fører eller oppretter dyreregister (stambøker) over godkjente (reinavla) avlssvin</li><li>Vedlegg 2. Vilkår for offentlig godkjenning av instanser som fører eller oppretter register over hybridavlssvin</li><li>Vedlegg 3. Metoder til utregning av den genetiske verdien til aktuelle (reinavla) avlssvin og hybridavlssvin</li><li>Vedlegg 4. Retningslinjer for innføring av godkjente (rasereine) avlssvin i dyreregister (stambøker)</li><li>Vedlegg 5. Retningslinjer for innføring av hybridavlssvin i register</li></ul></li></ul></dd></dl></header><main class="documentBody" data-lovdata-URL="LTI/forskrift/2018-01-25-101" id="dokument"><h1>Forskrift om godkjente (reinavla) avlssvin og hybridavlssvin</h1><article class="legalArticle" data-lovdata-URL="LTI/forskrift/2018-01-25-101/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Forskriftens formål er å sikre forsvarlig avl på reinavla og hybride avlssvin.</article></article><article class="legalArticle" data-lovdata-URL="LTI/forskrift/2018-01-25-101/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften gjelder alle reinavla og hybride avlssvin som skal nyttes til avl.</article><article class="legalP" id="paragraf-2-ledd-2">Innførsel av dyr, sæd, egg og embryo til teknisk og vitenskapelige forsøk utført under kontroll av myndighetene, reguleres ikke av denne forskrift.</article></article><article class="legalArticle" data-lovdata-URL="LTI/forskrift/2018-01-25-101/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><article class="defaultP"><i>Godkjente (reinavla) avlssvin:</i> Alle svin som har foreldre og besteforeldre innført eller registrert i et dyreregister (stambok) omtalt i vedlegg 4 for vedkommende avlspopulasjon (rase), og som selv enten er innført eller er registrert og kan ventes å bli innført i dette registeret.<p class="leddfortsettelse"><i>Hybridavlssvin:</i> Svin framkommet ved bevisst krysning</p><ul class="defaultList"><li data-li-identifier="a)" data-name="a)"><article class="listArticle" id="paragraf-3-punkt-1"><article class="legalP" id="paragraf-3-punkt-1-ledd-1">mellom godkjente (reinavla) dyr av forskjellige raser eller linjer,</article></article></li><li data-li-identifier="b)" data-name="b)"><article class="listArticle" id="paragraf-3-punkt-2"><article class="legalP" id="paragraf-3-punkt-2-ledd-1">mellom dyr, som selv er et resultat av en krysning mellom forskjellige raser eller linjer,</article></article></li><li data-li-identifier="c)" data-name="c)"><article class="listArticle" id="paragraf-3-punkt-3"><article class="legalP" id="paragraf-3-punkt-3-ledd-1">mellom godkjente (reinavla) dyr og dyr av en av de kategorier som er nevnt ovenfor.<br />Slike svin skal være innført i et register omtalt i vedlegg 5.</article></article></li></ul><p class="leddfortsettelse"><i>Dyreregister (stambok):</i> Ei bok, en database, kartotek eller annen databærer, som blir ført av en instans som er offentlig godkjent i det land i EØS der instansen er opprettet, og: der godkjente (reinavla) avlsdyr av en bestemt avlspopulasjon (rase) blir innført eller registrert med opplysning om avstamningen til dyret og/eller der hybridavlssvin blir innført eller registrert med opplysning om avstamningen til dyret.</p><p class="leddfortsettelse"><i>Tredjeland:</i> Et land som ikke er medlem av EØS.</p><p class="leddfortsettelse"><i>Instans:</i> Alle organisasjoner, avlsorganisasjoner, avlslag, private foretak eller offentlig myndighet som er godkjent til å føre stambok eller register for berørte rene raser av svin eller hybride avlssvin.</p></article></article><article class="legalArticle" data-lovdata-URL="LTI/forskrift/2018-01-25-101/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Offentlig godkjenning</span></h2><article class="legalP" id="paragraf-4-ledd-1">For å bli offentlig godkjent, må instanser med hovedkvarter i Norge som fører eller oppretter dyreregister, fastsetter regler for registrering av yteevne, vurderer avlsverdien til godkjente (reinavla) avlssvin og/eller hybridavlssvin og offentliggjør resultater, søke Mattilsynet om dette.</article><article class="legalP" id="paragraf-4-ledd-2">For å bli godkjent, må den aktuelle instans oppfylle vilkårene:<ul class="defaultList"><li data-li-identifier="a)" data-name="a)"><article class="listArticle" id="paragraf-4-ledd-2-punkt-1"><article class="legalP" id="paragraf-4-ledd-2-punkt-1-ledd-1">i vedlegg 1 for godkjente (reinavla) avlssvin og</article></article></li><li data-li-identifier="b)" data-name="b)"><article class="listArticle" id="paragraf-4-ledd-2-punkt-2"><article class="legalP" id="paragraf-4-ledd-2-punkt-2-ledd-1">i vedlegg 2 for hybridavlssvin.</article></article></li></ul></article><article class="legalP" id="paragraf-4-ledd-3">Godkjenningen gis uavhengig av hvilken avlspopulasjon eller populasjoner som blir registerført.</article><article class="legalP" id="paragraf-4-ledd-4">Mattilsynet kan avslå godkjenning av en instans dersom det alt finnes en godkjent instans for den aktuelle avlspopulasjonen, og Mattilsynet finner at godkjenning av en ny instans vil utgjøre en fare for bevaring av avlspopulasjonen eller for gjennomføring av avlsprogrammet til den eksisterende instans.</article><article class="legalP" id="paragraf-4-ledd-5">Mattilsynet kan tilbakekalle godkjenning dersom vilkårene for godkjenningen ikke blir overholdt.</article></article><article class="legalArticle" data-lovdata-URL="LTI/forskrift/2018-01-25-101/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Oppsamlingsstasjon</span></h2><article class="legalP" id="paragraf-5-ledd-1">Stasjon som samler opp, behandler og lagrer sæd, egg og embryoer, skal være godkjent av Mattilsynet.</article></article><article class="legalArticle" data-lovdata-URL="LTI/forskrift/2018-01-25-101/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Testing av reinavla avlssvin og hybridavlssvin</span></h2><article class="legalP" id="paragraf-6-ledd-1">Offentlig godkjente instanser skal i forbindelse med testing av den genetiske verdien til reinavla avlssvin og hybridavlssvin, benytte metoder som er i samsvar med vedlegg 3.</article><article class="legalP" id="paragraf-6-ledd-2">Instansene skal i forbindelse med offentlig godkjenning i henhold til § 4, redegjøre overfor Mattilsynet for registreringsmetode, modell for beskrivelse av yteevne, statistisk analysemetode og genetiske parametre som er benyttet for hver egenskap som er vurdert.</article></article><article class="legalArticle" data-lovdata-URL="LTI/forskrift/2018-01-25-101/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Godkjenning og registrering av reinavla avlssvin og hybridavlssvin</span></h2><article class="legalP" id="paragraf-7-ledd-1">For å bli godkjente som avlsdyr, må:<ul class="defaultList"><li data-li-identifier="a)" data-name="a)"><article class="listArticle" id="paragraf-7-ledd-1-punkt-1"><article class="legalP" id="paragraf-7-ledd-1-punkt-1-ledd-1">rasereine purker oppfylle kravene i vedlegg 4.</article></article></li><li data-li-identifier="b)" data-name="b)"><article class="listArticle" id="paragraf-7-ledd-1-punkt-2"><article class="legalP" id="paragraf-7-ledd-1-punkt-2-ledd-1">hybridavlspurker oppfylle kravene i vedlegg 5.</article></article></li></ul></article><article class="legalP" id="paragraf-7-ledd-2">Godkjenningen gjelder også bruk av egg og embryoer.</article><article class="legalP" id="paragraf-7-ledd-3">For å bli godkjent for naturlig paring, må:<ul class="defaultList"><li data-li-identifier="a)" data-name="a)"><article class="listArticle" id="paragraf-7-ledd-3-punkt-1"><article class="legalP" id="paragraf-7-ledd-3-punkt-1-ledd-1">rasereine råner oppfylle kravene i vedlegg 4.</article></article></li><li data-li-identifier="b)" data-name="b)"><article class="listArticle" id="paragraf-7-ledd-3-punkt-2"><article class="legalP" id="paragraf-7-ledd-3-punkt-2-ledd-1">hybridavlsråner oppfylle kravene i vedlegg 5.</article></article></li></ul></article><article class="legalP" id="paragraf-7-ledd-4">Aktuelle rasereine råner og hybridavlsråner kan testes av offentlig godkjente instanser, jf. § 4.</article><article class="legalP" id="paragraf-7-ledd-5">En offentlig godkjent instans kan vedta at bare testede godkjente (reinavla) råner og hybridavlsråner kan godkjennes til kunstig sædoverføring.</article><article class="legalP" id="paragraf-7-ledd-6">Godkjente (reinavla) avlssvin og hybridavlssvin, skal etter søknad innføres eller registreres i dyreregisteret til vedkommende offentlig godkjente instans her i landet. Innføring eller registrering skal skje:<ul class="defaultList"><li data-li-identifier="a)" data-name="a)"><article class="listArticle" id="paragraf-7-ledd-6-punkt-1"><article class="legalP" id="paragraf-7-ledd-6-punkt-1-ledd-1">for reinavla avlssvin i henhold til vedlegg 4.</article></article></li><li data-li-identifier="b)" data-name="b)"><article class="listArticle" id="paragraf-7-ledd-6-punkt-2"><article class="legalP" id="paragraf-7-ledd-6-punkt-2-ledd-1">for hybridavlssvin i henhold til vedlegg 5.</article></article></li></ul></article></article><article class="legalArticle" data-lovdata-URL="LTI/forskrift/2018-01-25-101/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Avstamnings- og identitetssertifikat</span></h2><article class="legalP" id="paragraf-8-ledd-1">Godkjent instans skal på oppfordring utarbeide avstamningssertifikat eller stamtavle for aktuelt dyr som dokumentasjon for at:<ul class="defaultList"><li data-li-identifier="a)" data-name="a)"><article class="listArticle" id="paragraf-8-ledd-1-punkt-1"><article class="legalP" id="paragraf-8-ledd-1-punkt-1-ledd-1">det godkjente (reinavla) dyret med avstamning er registerført for vedkommende avlspopulasjon</article></article></li><li data-li-identifier="b)" data-name="b)"><article class="listArticle" id="paragraf-8-ledd-1-punkt-2"><article class="legalP" id="paragraf-8-ledd-1-punkt-2-ledd-1">hybridavlssvinet med avstamning er registerført for vedkommende linje.</article></article></li></ul></article><article class="legalP" id="paragraf-8-ledd-2">Godkjent instans har til en hver tid rett til å foreta kontroll av dyr som det er fremsatt ønske om avstamningssertifikat eller stamtavle for.</article><article class="legalP" id="paragraf-8-ledd-3">Godkjent (reinavla) avlssvin og hybridavlssvin, skal ved innførsel til Norge fra land i EØS og utførsel fra Norge til land i EØS, være innført eller registrert i dyreregister ført av instans som er godkjent av vedkommende lands kompetente myndighet og oppført på liste offentliggjort av offentlig myndighet i vedkommende land. Sæd, egg og embryoer skal stamme fra dyr nevnt i første punktum. De nevnte dyr og avlsmaterialene skal følges av et avstamningssertifikat:<ul class="defaultList"><li data-li-identifier="a)" data-name="a)"><article class="listArticle" id="paragraf-8-ledd-3-punkt-1"><article class="legalP" id="paragraf-8-ledd-3-punkt-1-ledd-1">i samsvar med vedlegg 6 (6a–6d) for reinavla dyr</article></article></li><li data-li-identifier="b)" data-name="b)"><article class="listArticle" id="paragraf-8-ledd-3-punkt-2"><article class="legalP" id="paragraf-8-ledd-3-punkt-2-ledd-1">i samsvar med vedlegg 7 (7a–7d) for hybridavlssvin.</article></article></li></ul></article><article class="legalP" id="paragraf-8-ledd-4">Dersom det er flere enn ett egg, eventuelt embryo i hvert strå, skal det være tydelig angitt. I tillegg skal alle eggene stamme fra samme mordyr og alle embryoene fra samme mordyr og fardyr når det er flere enn ett embryo pr. strå.</article><article class="legalP" id="paragraf-8-ledd-5">I stedet for å bruke sertifikatene som er gjengitt i vedlegg 6 (6a–6d) for reinavla avlssvin og 7 (7a–7d) for hybridavlssvin, kan de samme opplysningene tas med i dokumenter som følger med dyrene, sæden, eggene og embryoene. I slike tilfeller skal myndighetene ved følgende formulering bekrefte at de fastsatte opplysningene er tatt med i nevnte dokumenter:<p class="leddfortsettelse">«Undertegnede bekrefter at disse dokumenter inneholder opplysningene nevnt i vedleggene 6 (6a–6d) for reinavla avlssvin og 7 (7a–7d) for hybridavlssvin i forskrift om godkjente (reinavla) avlssvin og hybridavlssvin».</p></article><article class="legalP" id="paragraf-8-ledd-6">Levende dyr, sæd, egg og embryo som skal innføres til Norge, skal gjennomgå kontroll i henhold til forskrift om tilsyn og kontroll ved innførsel og utførsel av levende dyr, annet avlsmateriale og animalsk avfall. Denne kontrollen omfatter også den avlsmessige dokumentasjonen som følger dyrene. Alle sertifikater skal derfor framlegges på innførselstidspunktet.</article></article><article class="legalArticle" data-lovdata-URL="LTI/forskrift/2018-01-25-101/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Krav til registerføring ved innførsel fra tredjeland</span></h2><article class="legalP" id="paragraf-9-ledd-1">Godkjente (reinavla) avlssvin og hybridavlssvin som kommer fra tredjeland, skal være innført eller registrert i dyreregister ført av instans som er godkjent av vedkommende lands kompetente myndighet og oppført på en liste som er offentliggjort av Europakommisjonen. Sæd, egg og embryo som kommer fra tredjeland skal stamme fra dyr nevnt i første punktum.</article></article><article class="legalArticle" data-lovdata-URL="LTI/forskrift/2018-01-25-101/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Krav til dokumentasjon mv. ved innførsel fra tredjeland</span></h2><article class="legalP" id="paragraf-10-ledd-1">Det kan bare innføres dyr, sæd, egg og embryo som oppfyller kravene i § 7, og som følges av godkjente avstamnings- og identifikasjonssertifikater, vedlegg 8 (8a–8e) samt supplerende sertifikat for drektige dyr, vedlegg 9, og egne sertifikater for import av sæd etter ikke testede råner i henhold til vedlegg 10 (10a–10b) for reinavla avlssvin.</article><article class="legalP" id="paragraf-10-ledd-2">I stedet for å bruke sertifikatene som er gjengitt i nevnte vedlegg, kan de samme opplysningene tas med i dokumenter som følger med dyrene, sæden, eggene og embryoene. I slike tilfeller skal myndighetene ved følgende formulering bekrefte at de fastsatte opplysningene er tatt med i nevnte dokumenter:<p class="leddfortsettelse">«Undertegnede bekrefter at disse dokumenter inneholder opplysningene nevnt i vedleggene 8 (8a–8e), 9 og 10 (10a–10b) for reinavla avlssvin og for hybridavlssvin i forskrift om godkjente (reinavla) avlssvin og hybridavlssvin.»</p></article><article class="legalP" id="paragraf-10-ledd-3">Det kan bare innføres sæd etter dyr som har gjennomgått kontroll og individgransking og fått vurdert avlsverdien med dokumentasjon på at de skal føres inn i et register for rasen i mottakerlandet.</article><article class="legalP" id="paragraf-10-ledd-4">Dersom sæd kommer fra et dyr som ikke har vært gjenstand for kontroll av ytelsesevne og vurdering av avlsverdi på grunnlag av de prinsipper som er fastsatt i vedlegg 3, kan den innføres bare i de mengder som er nødvendig for at godkjente instanser skal kunne gjennomføre offisielle tester.</article><article class="legalP" id="paragraf-10-ledd-5">Levende dyr, sæd, egg og embryo som innføres fra tredjeland skal gjennomgå veterinær grensekontroll i henhold til forskrift om tilsyn og kontroll ved innførsel og utførsel av levende dyr, annet avlsmateriale og animalsk avfall. Denne kontrollen omfatter også den avlsmessige dokumentasjonen som følger dyrene. Alle sertifikater skal derfor framlegges på innførselstidspunktet.</article></article><article class="legalArticle" data-lovdata-URL="LTI/forskrift/2018-01-25-101/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Utgifter</span></h2><article class="legalP" id="paragraf-11-ledd-1">Det offentlige svarer ikke for omkostninger i forbindelse med innføring eller registrering i dyreregister og utfylling av avstamningssertifikat eller stamtavler.</article><article class="legalP" id="paragraf-11-ledd-2">Det kan ikke pålegges særavgift for innføring eller registrering i dyreregister av godkjente avlssvin eller hybridavlssvin som allerede er innført eller registrert i et dyreregister som blir ført av en godkjent instans i et annet land i EØS.</article></article><article class="legalArticle" data-lovdata-URL="LTI/forskrift/2018-01-25-101/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Opplysning</span></h2><article class="legalP" id="paragraf-12-ledd-1">Mattilsynet skal gis adgang til alle opplysninger som kommer fram ved testing av avlsdyr, jf. § 6 i denne forskrift.</article><article class="legalP" id="paragraf-12-ledd-2">De endelige resultatene av testingen, skal være offentlig tilgjengelige.</article></article><article class="legalArticle" data-lovdata-URL="LTI/forskrift/2018-01-25-101/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Tilsyn og vedtak</span></h2><article class="legalP" id="paragraf-13-ledd-1">Mattilsynet fører tilsyn med at bestemmelsene i forskriften og enkeltvedtak fastsatt med hjemmel i forskriften blir oppfylt. Offentlig godkjente instanser skal stille alle nødvendige opplysninger til disposisjon for Mattilsynet i forbindelse med tilsynet.</article></article><article class="legalArticle" data-lovdata-URL="LTI/forskrift/2018-01-25-101/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Dispensasjon</span></h2><article class="legalP" id="paragraf-14-ledd-1">Landbruks- og matdepartementet kan i særlige tilfelle gi dispensasjon fra bestemmelsene fastsatt i forskriftene.</article></article><article class="legalArticle" data-lovdata-URL="LTI/forskrift/2018-01-25-101/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Klageadgang</span></h2><article class="legalP" id="paragraf-15-ledd-1">Vedtak som er fattet i medhold av forskriftene, gir klagerett i medhold av forvaltningsloven 10. februar 1967 kap. VI. Klagefristen er 3 uker fra det tidspunktet underretning om vedtaket er kommet fram. Klagen sendes til det forvaltningsorganet som har fattet vedtaket.</article></article><article class="legalArticle" data-lovdata-URL="LTI/forskrift/2018-01-25-101/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Straff</span></h2><article class="legalP" id="paragraf-16-ledd-1">Den som forsettlig overtrer eller medvirker til overtredelse av bestemmelser gitt i denne forskrift, straffes med bøter eller med fengsel i inntil tre måneder.</article></article><article class="legalArticle" data-lovdata-URL="LTI/forskrift/2018-01-25-101/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Ikrafttreden</span></h2><article class="legalP" id="paragraf-17-ledd-1">Denne forskriften trer i kraft straks.</article></article><section class="section" data-name="vedlegg1" id="kapittel-1" data-lovdata-URL="LTI/forskrift/2018-01-25-101/KAPITTEL_1"><h2>Vedlegg 1. Vilkår for offentlig godkjenning av instanser som fører eller oppretter dyreregister (stambøker) over godkjente (reinavla) avlssvin</h2><article class="legalP" id="kapittel-1-ledd-1">For å få offentlig godkjenning, må instanser som fører eller oppretter dyreregister (stambøker)<ul class="defaultList"><li data-li-identifier="1)" data-name="1)"><article class="listArticle" id="kapittel-1-ledd-1-punkt-1"><article class="legalP" id="kapittel-1-ledd-1-punkt-1-ledd-1">ha status som juridisk person,</article></article></li><li data-li-identifier="2)" data-name="2)"><article class="listArticle" id="kapittel-1-ledd-1-punkt-2"><article class="legalP" id="kapittel-1-ledd-1-punkt-2-ledd-1">overfor Mattilsynet dokumentere <ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-1-punkt-2-ledd-1-punkt-1"><article class="legalP" id="kapittel-1-ledd-1-punkt-2-ledd-1-punkt-1-ledd-1">effektiviteten av sin virksomhet,</article></article></li><li data-li-identifier="b)" data-name="b)"><article class="listArticle" id="kapittel-1-ledd-1-punkt-2-ledd-1-punkt-2"><article class="legalP" id="kapittel-1-ledd-1-punkt-2-ledd-1-punkt-2-ledd-1">sin evne til å utøve den nødvendige kontrollen med føring av dyreregister,</article></article></li><li data-li-identifier="c)" data-name="c)"><article class="listArticle" id="kapittel-1-ledd-1-punkt-2-ledd-1-punkt-3"><article class="legalP" id="kapittel-1-ledd-1-punkt-2-ledd-1-punkt-3-ledd-1">at de har tilstrekkelig mange dyr til å kunne gjennomføre et reelt foredlingsprogram eller i gitt tilfelle å kunne sikre bevaring av dyrematerialet (rasen) når det blir sett som nødvendig,</article></article></li><li data-li-identifier="d)" data-name="d)"><article class="listArticle" id="kapittel-1-ledd-1-punkt-2-ledd-1-punkt-4"><article class="legalP" id="kapittel-1-ledd-1-punkt-2-ledd-1-punkt-4-ledd-1">at de er i stand til å framskaffe og utnytte de opplysningene om dyrenes prestasjoner som er nødvendige for gjennomføring av avlsprogrammet for bedring eller bevaring av populasjonen,</article></article></li></ul></article></article></li><li data-li-identifier="3)" data-name="3)"><article class="listArticle" id="kapittel-1-ledd-1-punkt-3"><article class="legalP" id="kapittel-1-ledd-1-punkt-3-ledd-1">ha tekniske regler som omfatter <ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-1-punkt-3-ledd-1-punkt-1"><article class="legalP" id="kapittel-1-ledd-1-punkt-3-ledd-1-punkt-1-ledd-1">bestemmelser om kjennetegn for avlspopulasjonen eller populasjonene,</article></article></li><li data-li-identifier="b)" data-name="b)"><article class="listArticle" id="kapittel-1-ledd-1-punkt-3-ledd-1-punkt-2"><article class="legalP" id="kapittel-1-ledd-1-punkt-3-ledd-1-punkt-2-ledd-1">et identifikasjonssystem for dyrene,</article></article></li><li data-li-identifier="c)" data-name="c)"><article class="listArticle" id="kapittel-1-ledd-1-punkt-3-ledd-1-punkt-3"><article class="legalP" id="kapittel-1-ledd-1-punkt-3-ledd-1-punkt-3-ledd-1">et registreringssystem for avstamning,</article></article></li><li data-li-identifier="d)" data-name="d)"><article class="listArticle" id="kapittel-1-ledd-1-punkt-3-ledd-1-punkt-4"><article class="legalP" id="kapittel-1-ledd-1-punkt-3-ledd-1-punkt-4-ledd-1">en definisjon av avlsmål,</article></article></li><li data-li-identifier="e)" data-name="e)"><article class="listArticle" id="kapittel-1-ledd-1-punkt-3-ledd-1-punkt-5"><article class="legalP" id="kapittel-1-ledd-1-punkt-3-ledd-1-punkt-5-ledd-1">et system for vurdering av avlsverdi på grunnlag av prestasjonene til dyrene,</article></article></li><li data-li-identifier="f)" data-name="f)"><article class="listArticle" id="kapittel-1-ledd-1-punkt-3-ledd-1-punkt-6"><article class="legalP" id="kapittel-1-ledd-1-punkt-3-ledd-1-punkt-6-ledd-1">inndeling av dyreregisteret i flere avsnitt dersom det er ulike vilkår for inntak av dyr i registeret, eller dersom det er ulike framgangsmåter ved klassifisering av dyr som blir innført i registeret, og</article></article></li></ul></article></article></li><li data-li-identifier="4)" data-name="4)"><article class="listArticle" id="kapittel-1-ledd-1-punkt-4"><article class="legalP" id="kapittel-1-ledd-1-punkt-4-ledd-1">ha vedtekter som spesielt fastslår at det ikke må forekomme forskjellsbehandling av medlemmene.</article></article></li></ul></article></section><section class="section" data-name="vedlegg2" id="kapittel-2" data-lovdata-URL="LTI/forskrift/2018-01-25-101/KAPITTEL_2"><h2>Vedlegg 2. Vilkår for offentlig godkjenning av instanser som fører eller oppretter register over hybridavlssvin</h2><article class="legalP" id="kapittel-2-ledd-1">For å få offentlig godkjenning, må instanser som fører eller oppretter dyreregister for hybridavlssvin<ul class="defaultList"><li data-li-identifier="1)" data-name="1)"><article class="listArticle" id="kapittel-2-ledd-1-punkt-1"><article class="legalP" id="kapittel-2-ledd-1-punkt-1-ledd-1">ha status som juridisk person,</article></article></li><li data-li-identifier="2)" data-name="2)"><article class="listArticle" id="kapittel-2-ledd-1-punkt-2"><article class="legalP" id="kapittel-2-ledd-1-punkt-2-ledd-1">overfor Mattilsynet dokumentere <ul class="defaultList"><li data-li-identifier="a)" data-name="a)"><article class="listArticle" id="kapittel-2-ledd-1-punkt-2-ledd-1-punkt-1"><article class="legalP" id="kapittel-2-ledd-1-punkt-2-ledd-1-punkt-1-ledd-1">effektiviteten av sin virksomhet,</article></article></li><li data-li-identifier="b)" data-name="b)"><article class="listArticle" id="kapittel-2-ledd-1-punkt-2-ledd-1-punkt-2"><article class="legalP" id="kapittel-2-ledd-1-punkt-2-ledd-1-punkt-2-ledd-1">sin evne til å utøve den nødvendige kontrollen med føring av dyreregister,</article></article></li><li data-li-identifier="c)" data-name="c)"><article class="listArticle" id="kapittel-2-ledd-1-punkt-2-ledd-1-punkt-3"><article class="legalP" id="kapittel-2-ledd-1-punkt-2-ledd-1-punkt-3-ledd-1">at de har tilstrekkelig mange dyr til å kunne gjennomføre et forbedringsprogram,</article></article></li><li data-li-identifier="d)" data-name="d)"><article class="listArticle" id="kapittel-2-ledd-1-punkt-2-ledd-1-punkt-4"><article class="legalP" id="kapittel-2-ledd-1-punkt-2-ledd-1-punkt-4-ledd-1">at de er i stand til å utnytte de opplysningene om dyrenes prestasjoner som er nødvendige for å gjennomføre et forbedringsprogram,</article></article></li></ul></article></article></li><li data-li-identifier="3)" data-name="3)"><article class="listArticle" id="kapittel-2-ledd-1-punkt-3"><article class="legalP" id="kapittel-2-ledd-1-punkt-3-ledd-1">ha tekniske regler som omfatter <ul class="defaultList"><li data-li-identifier="a)" data-name="a)"><article class="listArticle" id="kapittel-2-ledd-1-punkt-3-ledd-1-punkt-1"><article class="legalP" id="kapittel-2-ledd-1-punkt-3-ledd-1-punkt-1-ledd-1">et identifikasjonssystem for dyrene,</article></article></li><li data-li-identifier="b)" data-name="b)"><article class="listArticle" id="kapittel-2-ledd-1-punkt-3-ledd-1-punkt-2"><article class="legalP" id="kapittel-2-ledd-1-punkt-3-ledd-1-punkt-2-ledd-1">et registreringssystem for avstamning,</article></article></li><li data-li-identifier="c)" data-name="c)"><article class="listArticle" id="kapittel-2-ledd-1-punkt-3-ledd-1-punkt-3"><article class="legalP" id="kapittel-2-ledd-1-punkt-3-ledd-1-punkt-3-ledd-1">en definisjon av avlsmål,</article></article></li><li data-li-identifier="d)" data-name="d)"><article class="listArticle" id="kapittel-2-ledd-1-punkt-3-ledd-1-punkt-4"><article class="legalP" id="kapittel-2-ledd-1-punkt-3-ledd-1-punkt-4-ledd-1">et system for vurdering av avlsverdi på grunnlag av prestasjonene til dyrene.</article></article></li></ul></article></article></li></ul></article></section><section class="section" data-name="vedlegg3" id="kapittel-3" data-lovdata-URL="LTI/forskrift/2018-01-25-101/KAPITTEL_3"><h2>Vedlegg 3. Metoder til utregning av den genetiske verdien til aktuelle (reinavla) avlssvin og hybridavlssvin</h2><article class="legalP" id="kapittel-3-ledd-1">Den genetiske verdien (avlsverdien) til svin kan regnes ut ved hjelp av følgende metoder eller kombinasjoner av disse.</article> <article class="defaultP" margin-top="true">I. <i>Individprøver</i><ul class="defaultList"><li data-li-identifier="1)" data-name="1)"><article class="listArticle" id="kapittel-3-ledd-1-punkt-1"><article class="legalP" id="kapittel-3-ledd-1-punkt-1-ledd-1"><i>Individprøver på en stasjon</i> <ul class="defaultList"><li data-li-identifier="a)" data-name="a)"><article class="listArticle" id="kapittel-3-ledd-1-punkt-1-ledd-1-punkt-1"><article class="legalP" id="kapittel-3-ledd-1-punkt-1-ledd-1-punkt-1-ledd-1">Det skal opplyses om navnet på instansen som er ansvarlig for stasjonen, og navnet på instansen som står for utregning og offentliggjøring av resultat.</article></article></li><li data-li-identifier="b)" data-name="b)"><article class="listArticle" id="kapittel-3-ledd-1-punkt-1-ledd-1-punkt-2"><article class="legalP" id="kapittel-3-ledd-1-punkt-1-ledd-1-punkt-2-ledd-1">Det skal legges fram opplysning om planen for testingen.</article></article></li><li data-li-identifier="c)" data-name="c)"><article class="listArticle" id="kapittel-3-ledd-1-punkt-1-ledd-1-punkt-3"><article class="legalP" id="kapittel-3-ledd-1-punkt-1-ledd-1-punkt-3-ledd-1">Følgende opplysninger skal gis: <ul class="defaultList"><li data-li-identifier="-" data-name="-"><article class="listArticle" id="kapittel-3-ledd-1-punkt-1-ledd-1-punkt-3-ledd-1-punkt-1"><article class="legalP" id="kapittel-3-ledd-1-punkt-1-ledd-1-punkt-3-ledd-1-punkt-1-ledd-1">vilkår for opptak på stasjonen, især maksimumsalder på det unge dyret ved testingens begynnelse,</article></article></li><li data-li-identifier="-" data-name="-"><article class="listArticle" id="kapittel-3-ledd-1-punkt-1-ledd-1-punkt-3-ledd-1-punkt-2"><article class="legalP" id="kapittel-3-ledd-1-punkt-1-ledd-1-punkt-3-ledd-1-punkt-2-ledd-1">lengde av testingsperiode på stasjonen,</article></article></li><li data-li-identifier="-" data-name="-"><article class="listArticle" id="kapittel-3-ledd-1-punkt-1-ledd-1-punkt-3-ledd-1-punkt-3"><article class="legalP" id="kapittel-3-ledd-1-punkt-1-ledd-1-punkt-3-ledd-1-punkt-3-ledd-1">fôrplan og fôringssystem.</article></article></li></ul></article></article></li><li data-li-identifier="d)" data-name="d)"><article class="listArticle" id="kapittel-3-ledd-1-punkt-1-ledd-1-punkt-4"><article class="legalP" id="kapittel-3-ledd-1-punkt-1-ledd-1-punkt-4-ledd-1">De registrerte egenskaper (for eksempel tilvekst, fôrutnyttelse, uttrykk for kroppssammensetning og andre relevante opplysninger) skal oppgis.</article></article></li><li data-li-identifier="e)" data-name="e)"><article class="listArticle" id="kapittel-3-ledd-1-punkt-1-ledd-1-punkt-5"><article class="legalP" id="kapittel-3-ledd-1-punkt-1-ledd-1-punkt-5-ledd-1">Metoden som brukes til å vurdere avlsverdi, skal være vitenskapelig akseptabel i henhold til fastlagte avlstekniske prinsipper. Avlsverdien for de testede dyrene skal uttrykkes som en samlet avlsverdi eller som en sammenligning med jevnaldrende dyr for hver egenskap.</article></article></li></ul></article></article></li><li data-li-identifier="2)" data-name="2)"><article class="listArticle" id="kapittel-3-ledd-1-punkt-2"><span class="miscHeadline"><i>Individprøver i buskapen</i></span><article class="legalP" id="kapittel-3-ledd-1-punkt-2-ledd-1">Individprøver kan utføres utenfor en stasjon, forutsatt at en avlsverdi kan beregnes ved avslutning av testingen på grunnlag av godkjente prinsipp for avlsvurdering.</article></article></li></ul></article> <article class="defaultP" margin-top="true">II. <i>Avkomsgranskinger og/eller søsken-/slektningeprøver</i><ul class="defaultList"><li data-li-identifier="1)" data-name="1)"><article class="listArticle" id="kapittel-3-ledd-1-punkt-3"><article class="legalP" id="kapittel-3-ledd-1-punkt-3-ledd-1">Det skal opplyses om navnet på instansen som er ansvarlig for utprøvingen, og om navnet på instansen som står for utregning og offentliggjøring av resultat.</article></article></li><li data-li-identifier="2)" data-name="2)"><article class="listArticle" id="kapittel-3-ledd-1-punkt-4"><article class="legalP" id="kapittel-3-ledd-1-punkt-4-ledd-1">Avlsverdien til dyrene skal regnes ut på grunnlag av egenskapene til et passende antall avkom/slektninger, på grunnlag av deres produksjonsegenskaper: <ul class="defaultList"><li data-li-identifier="-" data-name="-"><article class="listArticle" id="kapittel-3-ledd-1-punkt-4-ledd-1-punkt-1"><article class="legalP" id="kapittel-3-ledd-1-punkt-4-ledd-1-punkt-1-ledd-1">granskingsmetoden skal være detaljert redegjort for, eller det skal gis referanse til den,</article></article></li><li data-li-identifier="-" data-name="-"><article class="listArticle" id="kapittel-3-ledd-1-punkt-4-ledd-1-punkt-2"><article class="legalP" id="kapittel-3-ledd-1-punkt-4-ledd-1-punkt-2-ledd-1">avkom og/eller søsken/slektninger må ikke velges ut eller behandles selektivt,</article></article></li><li data-li-identifier="-" data-name="-"><article class="listArticle" id="kapittel-3-ledd-1-punkt-4-ledd-1-punkt-3"><article class="legalP" id="kapittel-3-ledd-1-punkt-4-ledd-1-punkt-3-ledd-1">tre typer avkomsprøver og/eller søsken-/slektningegranskinger blir godkjent: <ul class="defaultList"><li data-li-identifier="i)" data-name="i)"><article class="listArticle" id="kapittel-3-ledd-1-punkt-4-ledd-1-punkt-3-ledd-1-punkt-1"><article class="legalP" id="kapittel-3-ledd-1-punkt-4-ledd-1-punkt-3-ledd-1-punkt-1-ledd-1">sentral gransking på en stasjon for testing av avkom og/eller søsken/slektninger,</article></article></li><li data-li-identifier="ii)" data-name="ii)"><article class="listArticle" id="kapittel-3-ledd-1-punkt-4-ledd-1-punkt-3-ledd-1-punkt-2"><article class="legalP" id="kapittel-3-ledd-1-punkt-4-ledd-1-punkt-3-ledd-1-punkt-2-ledd-1">planlagt gransking på gardsbruk. Avkom og/eller søsken/slektninger bør være fordelt på buskaper på en slik måte at det kan bli foretatt en pålitelig sammenligning av avlsdyrene,</article></article></li><li data-li-identifier="iii)" data-name="iii)"><article class="listArticle" id="kapittel-3-ledd-1-punkt-4-ledd-1-punkt-3-ledd-1-punkt-3"><article class="legalP" id="kapittel-3-ledd-1-punkt-4-ledd-1-punkt-3-ledd-1-punkt-3-ledd-1">opplysninger innsamlet fra slakteri om identifiserte slakteskrotter av avkom og/eller søsken/slektninger.</article></article></li></ul></article></article></li></ul></article></article></li><li data-li-identifier="3)" data-name="3)"><article class="listArticle" id="kapittel-3-ledd-1-punkt-5"><article class="legalP" id="kapittel-3-ledd-1-punkt-5-ledd-1">Avkom og/eller søsken/slektninger skal være tilfeldig utvalgt. En skal nytte alle relevante registreringer ved vurdering av avlsdyrenes avlsverdi. Faktorer som ikke vedkommer den genetiske verdien, skal elimineres ved hjelp av passende prosedyrer når avlsverdien skal regnes ut.</article></article></li><li data-li-identifier="4)" data-name="4)"><article class="listArticle" id="kapittel-3-ledd-1-punkt-6"><article class="legalP" id="kapittel-3-ledd-1-punkt-6-ledd-1">De registrerte parametrene (f.eks. tilvekst, fôropptak, slaktekvalitet, reproduksjonsegenskaper, fruktbarhet, helse, levedyktighet hos avkom og/eller søsken/slektninger og andre relevante opplysninger) skal publiseres.</article></article></li><li data-li-identifier="5)" data-name="5)"><article class="listArticle" id="kapittel-3-ledd-1-punkt-7"><article class="legalP" id="kapittel-3-ledd-1-punkt-7-ledd-1">Den metoden som blir brukt til vurdering av avlsverdien til dyret, skal være vitenskaplig holdbar og i samsvar med godkjente prinsipp for avlsvurdering.</article></article></li></ul></article> <article class="defaultP" margin-top="true">III. <i>Gransking av dyr som er jevnaldrende med avlsdyr av hybridlinje</i></article><article class="legalP" id="kapittel-3-ledd-2">De vilkår som gjelder for avkom og/eller søsken/slektninger i henhold til nr. II pkt. 1, 2, 3, 4 og 5 skal gjelde tilsvarende for dyr som er jevnaldrende med avlsdyr av hybridlinje.</article></section><section class="section" data-name="vedlegg4" id="kapittel-4" data-lovdata-URL="LTI/forskrift/2018-01-25-101/KAPITTEL_4"><h2>Vedlegg 4. Retningslinjer for innføring av godkjente (rasereine) avlssvin i dyreregister (stambøker)</h2><article class="defaultP">I. <i>Hovedavsnittet i dyreregisteret</i></article><article class="legalP" id="kapittel-4-ledd-1">For å kunne bli innført i hovedavsnittet i dyreregisteret (stamboken) for avlspopulasjonen (rasen) sin, skal aktuelle avlsdyr:<ul class="defaultList"><li data-li-identifier="1)" data-name="1)"><article class="listArticle" id="kapittel-4-ledd-1-punkt-1"><article class="legalP" id="kapittel-4-ledd-1-punkt-1-ledd-1">stamme fra foreldre og besteforeldre som alle er innført i dyreregisteret for denne avlspopulasjonen,</article></article></li><li data-li-identifier="2)" data-name="2)"><article class="listArticle" id="kapittel-4-ledd-1-punkt-2"><article class="legalP" id="kapittel-4-ledd-1-punkt-2-ledd-1">være identifisert etter fødselen ifølge reglene for dyreregisteret og</article></article></li><li data-li-identifier="3)" data-name="3)"><article class="listArticle" id="kapittel-4-ledd-1-punkt-3"><article class="legalP" id="kapittel-4-ledd-1-punkt-3-ledd-1">ha en avstamning som er fastlagt ifølge reglene for dyreregisteret.</article></article></li></ul></article> <article class="defaultP" margin-top="true">II. <i>Oppdeling av hovedavsnittene til dyreregisteret i flere klasser</i></article><article class="legalP" id="kapittel-4-ledd-2">Hovedavsnittet i dyreregisteret kan deles opp i flere klasser avhengig av kvaliteten til dyrene. Bare svin som oppfyller retningslinjene etter punkt I, kan bli innført i en av disse klassene.</article> <article class="defaultP" margin-top="true">III. <i>Innføring av hunndyr i vedlegg til dyreregisteret</i><ul class="defaultList"><li data-li-identifier="1)" data-name="1)"><article class="listArticle" id="kapittel-4-ledd-2-punkt-1"><article class="legalP" id="kapittel-4-ledd-2-punkt-1-ledd-1">Et avlslag eller en organisasjon som fører et dyreregister, kan vedta at et hunndyr som ikke oppfyller retningslinjene etter punkt I, kan bli innført i et vedlegg til registeret. Som forutsetning for dette, skal hunndyret <ul class="defaultList"><li data-li-identifier="a)" data-name="a)"><article class="listArticle" id="kapittel-4-ledd-2-punkt-1-ledd-1-punkt-1"><article class="legalP" id="kapittel-4-ledd-2-punkt-1-ledd-1-punkt-1-ledd-1">være identifisert i samsvar med de reglene som er fastsatt for dyreregisteret,</article></article></li><li data-li-identifier="b)" data-name="b)"><article class="listArticle" id="kapittel-4-ledd-2-punkt-1-ledd-1-punkt-2"><article class="legalP" id="kapittel-4-ledd-2-punkt-1-ledd-1-punkt-2-ledd-1">være bedømt til å være i samsvar med standarden for avlspopulasjonen og</article></article></li><li data-li-identifier="c)" data-name="c)"><article class="listArticle" id="kapittel-4-ledd-2-punkt-1-ledd-1-punkt-3"><article class="legalP" id="kapittel-4-ledd-2-punkt-1-ledd-1-punkt-3-ledd-1">oppfylle minimumskrav for egenskaper ifølge de reglene som er fastsatt for dyreregisteret.</article></article></li></ul></article></article></li><li data-li-identifier="2)" data-name="2)"><article class="listArticle" id="kapittel-4-ledd-2-punkt-2"><article class="legalP" id="kapittel-4-ledd-2-punkt-2-ledd-1">Kravene i punkt 1, b og c kan variere avhengig av om hunndyret tilhører den aktuelle avlspopulasjonen, selv om opphavet hennes er ukjent, eller hun stammer fra et kryssingsprogram som er godkjent av avlslaget eller organisasjonen som fører dyreregisteret.</article></article></li><li data-li-identifier="3)" data-name="3)"><article class="listArticle" id="kapittel-4-ledd-2-punkt-3"><article class="legalP" id="kapittel-4-ledd-2-punkt-3-ledd-1">Et hunndyr som har mor og mormor innført i dyreregisteret som omhandlet i III punkt 1, og som har far og de to bestefedrene innført i hovedavsnittet i dyreregisteret i samsvar med retningslinjene i I punkt 1, regnes som et godkjent hunndyr og kan føres inn i hovedavsnittet i dyreregisteret ifølge I punkt 1.</article></article></li></ul></article> <article class="defaultP" margin-top="true">IV. <i>Oppdeling i klasser</i></article><article class="legalP" id="kapittel-4-ledd-3">Omfatter dyreregisteret flere klasser, skal godkjent dyr som kommer fra en annen EØS-medlemsstat og som har særlige egenskaper som skiller det fra bestanden av samme rase i mottakerstaten, føres inn i dyreregisteret i den klassen som dyret oppfyller retningslinjene for.</article></section><section class="section" data-name="vedlegg5" id="kapittel-5" data-lovdata-URL="LTI/forskrift/2018-01-25-101/KAPITTEL_5"><h2>Vedlegg 5. Retningslinjer for innføring av hybridavlssvin i register</h2><article class="legalP" id="kapittel-5-ledd-1">For å kunne innføres i et register skal hybridavlssvin<ul class="defaultList"><li data-li-identifier="1)" data-name="1)"><article class="listArticle" id="kapittel-5-ledd-1-punkt-1"><article class="legalP" id="kapittel-5-ledd-1-punkt-1-ledd-1">være identifisert etter fødselen etter de regler som er fastsatt i dette registeret,</article></article></li><li data-li-identifier="2)" data-name="2)"><article class="listArticle" id="kapittel-5-ledd-1-punkt-2"><article class="legalP" id="kapittel-5-ledd-1-punkt-2-ledd-1">ha en avstamning som er fastlagt etter dette registerets regler.</article></article></li></ul></article><article class="legalP" id="kapittel-5-ledd-2">Vedleggene 6, 7, 8, 9 og 10 gjengis ikke her, men kan fås ved henvendelse til Landbruks- og matdepartementet, Avdeling for matpolitikk, Postboks 8007 Dep. 0030 Oslo tlf. 22&#xa0;24&#xa0;92&#xa0;50.</article></section></main></body></html>