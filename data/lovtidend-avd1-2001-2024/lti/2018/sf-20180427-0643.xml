<!DOCTYPE html><html lang="no"><head><title>Forskrift om endringer i forskrift 20. september 2013 nr. 1097 om behandling av opplysninger i politiet og påtalemyndigheten</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2018-04-27-643</dd><dt class="dokid">DokumentID</dt><dd class="dokid">LTI/forskrift/2018-04-27-643</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="dateInForce">I kraft fra</dt><dd class="dateInForce">2018-05-06</dd><dt class="changesToDocuments">Endrer</dt><dd class="changesToDocuments"><ul><li>forskrift/2013-09-20-1097</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2010-05-28-16/§63</li><li>lov/2010-05-28-16/§69</li></ul></dd><dt class="dateOfPublication">Kunngjort</dt><dd class="dateOfPublication">2018-04-30 14:05</dd><dt class="journalNumber">Journalnummer</dt><dd class="journalNumber">2018-0358</dd><dt class="titleShort">Korttittel</dt><dd class="titleShort">Endr. i politiregisterforskriften</dd><dt class="title">Tittel</dt><dd class="title">Forskrift om endringer i forskrift 20. september 2013 nr. 1097 om behandling av opplysninger i politiet og påtalemyndigheten</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 27. april 2018 med hjemmel i lov 28. mai 2010 nr. 16 om behandling av opplysninger i politiet og påtalemyndigheten (politiregisterloven) § 63 og § 69. Fremmet av Justis- og beredskapsdepartementet.</dd><dt class="refid">RefID</dt><dd class="refid">forskrift/2018-04-27-643</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endringer i forskrift 20. september 2013 nr. 1097 om behandling av opplysninger i politiet og påtalemyndigheten<ul class="tocSubUl"><li>I<ul class="tocSubUl"><li>§ 11-3. Krav ved utlevering av opplysninger</li><li>§ 17-5. Avvisning av begjæring om innsyn, retting, sperring og sletting</li><li>§ 17-6. Felles saksbehandlingsregler</li><li>§ 40-5. Avvik</li><li>§ 41-1. Vurdering av personvernkonsekvenser</li><li>§ 41-2. Forhåndsdrøftinger med Datatilsynet</li><li>§ 41-3. Datatilsynets saksbehandling i forbindelse med forhåndsdrøftinger</li><li>§ 42-4. Datatilsynets kontroll etter begjæring fra den registrerte</li><li>§ 43-1. Personvernrådgivernes oppgaver</li><li>§ 70-1. Formål</li><li>§ 70-2. Definisjoner</li><li>§ 70-3. Virkeområde</li><li>§ 70-4. Forholdet til tidligere inngåtte avtaler</li><li>§ 70-5. Behandling av erstatningssaker</li><li>§ 70-6. Generelle prinsipper for utlevering av opplysninger</li><li>§ 70-7. Utlevering av opplysninger etter EU-kommisjonens beslutning om tilstrekkelig beskyttelsesnivå</li><li>§ 70-8. Utlevering av opplysninger ved tilstrekkelige beskyttelsesmekanismer</li><li>§ 70-9. Utlevering dersom særlige unntak kommer til anvendelse</li><li>§ 70-10. Utlevering til mottakere etablert i tredjeland</li><li>§ 70-11. Saksbehandling ved utlevering av personopplysninger</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2018-04-27-643" id="dokument"><h1>Forskrift om endringer i forskrift 20. september 2013 nr. 1097 om behandling av opplysninger i politiet og påtalemyndigheten</h1><section class="section" data-name="kapI" id="kapittel-1" data-lovdata-URL="LTI/forskrift/2018-04-27-643/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 20. september 2013 nr. 1097 om behandling av opplysninger i politiet og påtalemyndigheten (politiregisterforskriften) gjøres følgende endringer:</article> <article class="defaultP" margin-top="true">§ 1-2 nr. 1 skal lyde:<ul class="defaultList"><li data-li-identifier="1." data-name="1."><article class="listArticle" id="kapittel-1-ledd-1-punkt-1"><article class="legalP" id="kapittel-1-ledd-1-punkt-1-ledd-1">personopplysning: biologisk materiale, som blod, spytt, hår med videre anses som personopplysning dersom materialet er analysert eller på annen måte er identifisert, slik at det kan knyttes til en person. Opplysninger om lokasjonsdata, online-identifikatorer og faktorer knyttet til genetisk informasjon regnes også som personopplysning når de kan knyttes til person. En opplysning anses ikke som personopplysning dersom det må brukes uforholdsmessig mye arbeid, tid eller ressurser for å identifisere personen, og</article></article></li></ul></article> <article class="defaultP" margin-top="true">§ 9-9 tredje og nytt fjerde ledd skal lyde:</article><article class="legalP" id="kapittel-1-ledd-2">Før opplysninger utleveres i henhold til politiregisterloven § 22 første ledd skal det foretas en nødvendighetsvurdering, jf. § 4-2. I nødvendighetsvurderingen skal det blant annet legges vekt på hvordan opplysningene vil bli brukt eller behandlet i mottakerlandet.</article><article class="legalP" id="kapittel-1-ledd-3">For utlevering av opplysninger til land som ikke har gjennomført direktiv (EU) 2016/680 og til internasjonale organisasjoner gjelder i tillegg bestemmelsene i kapittel 70.</article> <article class="defaultP" margin-top="true">§ 11-3 overskriften skal lyde:</article><article class="futureLegalArticle" data-name="§11-3" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 11-3</span>. <span class="legalArticleTitle">Krav ved utlevering av opplysninger</span></span></article> <article class="defaultP" margin-top="true">§ 11-3 første ledd skal lyde:</article><article class="legalP" id="kapittel-1-ledd-4">Når opplysninger utleveres eller på annen måte gjøres tilgjengelig skal det så vidt mulig kontrolleres om opplysningene er korrekte, tilstrekkelige og oppdaterte. Dersom det er tvil vedrørende opplysningens kvalitet skal mottaker av opplysningene så vidt mulig gjøres oppmerksom på dette, herunder hva tvilen består i.</article> <article class="defaultP" margin-top="true">§ 11-3 første, annet og tredje ledd blir nytt annet, tredje og fjerde ledd.</article> <article class="defaultP" margin-top="true">§ 11-3 tredje ledd første og annet punktum skal lyde:</article><article class="legalP" id="kapittel-1-ledd-5">Kravet om skriftlighet i annet ledd nr. 1 kan fravikes dersom skriftlighet ville hindre formålet med utleveringen. Ved utlevering av opplysninger til andre formål enn de som er nevnt i annet ledd nr. 1 kan kravet om skriftlighet fravikes dersom det av tidsmessige eller andre grunner anses hensiktsmessig.</article> <article class="defaultP" margin-top="true">Ny § 17-5 skal lyde:</article><article class="futureLegalArticle" data-name="§17-5" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 17-5</span>. <span class="legalArticleTitle">Avvisning av begjæring om innsyn, retting, sperring og sletting</span></span><article class="legalP" id="kapittel-1-foreslåttparagraf-2-ledd-1">Begjæring om innsyn, retting, sperring og sletting kan avvises dersom den er åpenbart grunnløs eller fremsatt gjentatte ganger uten at det er foretatt nye registreringer.</article><article class="legalP" id="kapittel-1-foreslåttparagraf-2-ledd-2">Den behandlingsansvarlige må kunne dokumentere at vilkårene for avvisning etter første ledd er oppfylt.</article></article> <article class="defaultP" margin-top="true">Ny § 17-6 skal lyde:</article><article class="futureLegalArticle" data-name="§17-6" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 17-6</span>. <span class="legalArticleTitle">Felles saksbehandlingsregler</span></span><article class="legalP" id="kapittel-1-foreslåttparagraf-3-ledd-1">I forbindelse med avgjørelser som nevnt i § 17-3 til § 17-5 skal den registrerte informeres om sine rettigheter etter politiregisterloven § 55, 57 første ledd og § 59.</article><article class="legalP" id="kapittel-1-foreslåttparagraf-3-ledd-2">Den behandlingsansvarlige må kunne dokumentere det faktiske og rettslige grunnlaget for avgjørelser som nevnt i § 17-3 til § 17-5.</article><article class="legalP" id="kapittel-1-foreslåttparagraf-3-ledd-3">Dersom uriktige opplysninger rettes eller slettes og opplysningene er mottatt fra en offentlig myndighet, skal den behandlingsansvarlige underrette avgiveren av opplysningene om rettingen eller slettingen samt hva feilen besto i.</article></article> <article class="defaultP" margin-top="true">§ 18-1 annet ledd første punktum skal lyde:</article><article class="legalP" id="kapittel-1-ledd-6">Avgjørelser som er truffet i medhold av politiregisterloven kapittel 4 om informasjonssikkerhet og internkontroll er ikke gjenstand for klagebehandling.</article> <article class="defaultP" margin-top="true">§ 27-1 tredje ledd første punktum skal lyde:</article><article class="legalP" id="kapittel-1-ledd-7">Enhver kan kreve utskrift av en dom i en bestemt straffesak så langt som det ikke gjelder forbud mot offentlig gjengivelse av dommen, eller, dersom det gjelder slikt forbud eller utskrift nektes etter straffeprosessloven § 28 fjerde ledd, innsyn i domsslutningen.</article> <article class="defaultP" margin-top="true">§ 27-1 femte ledd skal lyde:</article><article class="legalP" id="kapittel-1-ledd-8">For øvrig kommer bestemmelsene i straffeprosessloven § 28 fjerde ledd til anvendelse.</article> <article class="defaultP" margin-top="true">§ 27-2 annet ledd annet punktum skal lyde:</article><article class="legalP" id="kapittel-1-ledd-9">Dokumenter som nevnt i straffeprosessloven § 28 fjerde ledd femte og sjette punktum og § 27-1 annet ledd, skal likevel bare lånes ut når særlige grunner taler for det.</article> <article class="defaultP" margin-top="true">§ 27-2 tredje ledd annet punktum skal lyde:</article><article class="legalP" id="kapittel-1-ledd-10">Utlån skal alltid nektes i de tilfeller som er nevnt i straffeprosessloven § 28 fjerde ledd.</article> <article class="defaultP" margin-top="true">§ 27-3 tredje ledd fjerde punktum skal lyde:</article><article class="legalP" id="kapittel-1-ledd-11">Reglene i første og annet punktum gjelder ikke dersom utskrift er nektet etter reglene i straffeprosessloven § 28 fjerde ledd femte punktum første alternativ eller sjette punktum.</article> <article class="defaultP" margin-top="true">§ 39-2 annet ledd skal lyde:</article><article class="legalP" id="kapittel-1-ledd-12">Den behandlingsansvarlige skal ha oversikt over<ul class="defaultList"><li data-li-identifier="1." data-name="1."><article class="listArticle" id="kapittel-1-ledd-12-punkt-1"><article class="legalP" id="kapittel-1-ledd-12-punkt-1-ledd-1">hvordan politiet og påtalemyndigheten er organisert,</article></article></li><li data-li-identifier="2." data-name="2."><article class="listArticle" id="kapittel-1-ledd-12-punkt-2"><article class="legalP" id="kapittel-1-ledd-12-punkt-2-ledd-1">hvilke behandlinger som finner sted hos den behandlingsansvarlige,</article></article></li><li data-li-identifier="3." data-name="3."><article class="listArticle" id="kapittel-1-ledd-12-punkt-3"><article class="legalP" id="kapittel-1-ledd-12-punkt-3-ledd-1">det rettslige grunnlaget for behandlingen,</article></article></li><li data-li-identifier="4." data-name="4."><article class="listArticle" id="kapittel-1-ledd-12-punkt-4"><article class="legalP" id="kapittel-1-ledd-12-punkt-4-ledd-1">hvem som er behandlingsansvarlig, hvem som har det daglige behandlingsansvaret, eventuelt delegert myndighet, og hvem som er personvernrådgiver,</article></article></li><li data-li-identifier="5." data-name="5."><article class="listArticle" id="kapittel-1-ledd-12-punkt-5"><article class="legalP" id="kapittel-1-ledd-12-punkt-5-ledd-1">de krav i og i medhold av gjeldende lovgivning som gjelder for politiets og påtalemyndighetens behandling av opplysninger, og</article></article></li><li data-li-identifier="6." data-name="6."><article class="listArticle" id="kapittel-1-ledd-12-punkt-6"><article class="legalP" id="kapittel-1-ledd-12-punkt-6-ledd-1">kategorier av overføringer av opplysninger til tredjeland eller internasjonale organisasjoner.</article></article></li></ul></article> <article class="defaultP" margin-top="true">§ 39-5 nytt annet og tredje ledd skal lyde:</article><article class="legalP" id="kapittel-1-ledd-13">Databehandleren skal ha oversikt over<ul class="defaultList"><li data-li-identifier="1." data-name="1."><article class="listArticle" id="kapittel-1-ledd-13-punkt-1"><article class="legalP" id="kapittel-1-ledd-13-punkt-1-ledd-1">kategorier av opplysninger som behandles på vegne av den behandlingsansvarlige,</article></article></li><li data-li-identifier="2." data-name="2."><article class="listArticle" id="kapittel-1-ledd-13-punkt-2"><article class="legalP" id="kapittel-1-ledd-13-punkt-2-ledd-1">hvis aktuelt, overføring av opplysninger til tredjeland eller internasjonale organisasjoner, der dette er bestemt av den behandlingsansvarlige, herunder hvilke tredjeland og internasjonale organisasjoner opplysninger er overført til, og</article></article></li><li data-li-identifier="3." data-name="3."><article class="listArticle" id="kapittel-1-ledd-13-punkt-3"><article class="legalP" id="kapittel-1-ledd-13-punkt-3-ledd-1">tekniske og organisatoriske sikkerhetstiltak, jf. forskriften kapittel 40.</article></article></li></ul></article><article class="legalP" id="kapittel-1-ledd-14">Dokumentasjon som nevnt i annet ledd skal være tilgjengelig for tilsynsmyndighetene.</article> <article class="defaultP" margin-top="true">§ 39-3 nr. 10 og 11 skal lyde:<ul class="defaultList"><li data-li-identifier="10." data-name="10."><article class="listArticle" id="kapittel-1-ledd-14-punkt-1"><article class="legalP" id="kapittel-1-ledd-14-punkt-1-ledd-1">bruk av opplysninger som er sperret, jf. politiregisterloven § 52, og</article></article></li><li data-li-identifier="11." data-name="11."><article class="listArticle" id="kapittel-1-ledd-14-punkt-2"><article class="legalP" id="kapittel-1-ledd-14-punkt-2-ledd-1">informasjonssikkerhet, jf. politiregisterloven § 15.</article></article></li></ul></article> <article class="defaultP" margin-top="true">§ 39-3 nr. 12 oppheves.</article> <article class="defaultP" margin-top="true">§ 40-5 skal lyde:</article><article class="futureLegalArticle" data-name="§40-5" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 40-5</span>. <span class="legalArticleTitle">Avvik</span></span><article class="legalP" id="kapittel-1-foreslåttparagraf-4-ledd-1">Bruk av informasjonssystemet som er i strid med fastlagte rutiner, og brudd på personopplysningssikkerheten skal behandles som avvik.</article><article class="legalP" id="kapittel-1-foreslåttparagraf-4-ledd-2">Avviksbehandlingen skal ha som formål å gjenopprette normal tilstand, fjerne årsaken til avviket og hindre gjentagelse.</article><article class="legalP" id="kapittel-1-foreslåttparagraf-4-ledd-3">Resultat fra avviksbehandling skal dokumenteres.</article><article class="legalP" id="kapittel-1-foreslåttparagraf-4-ledd-4">Ved brudd på personopplysningssikkerheten skal den behandlingsansvarlige gi melding til Datatilsynet snarest mulig og senest innen 72 timer etter at den behandlingsansvarlige ble kjent med bruddet på personopplysningssikkerheten, med mindre det er lite trolig at bruddet på personopplysningssikkerheten innebærer en risiko for den registrertes rettigheter og friheter. Dersom melding gis senere enn innen 72 timer, skal det gis en begrunnelse for forsinkelsen.</article><article class="legalP" id="kapittel-1-foreslåttparagraf-4-ledd-5">Meldingen skal minst inneholde<ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-4-ledd-5-punkt-1"><article class="legalP" id="kapittel-1-foreslåttparagraf-4-ledd-5-punkt-1-ledd-1">informasjon om type brudd på personopplysningssikkerheten,</article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-4-ledd-5-punkt-2"><article class="legalP" id="kapittel-1-foreslåttparagraf-4-ledd-5-punkt-2-ledd-1">om mulig, kategorier av og antall registrerte som berøres,</article></article></li><li data-li-identifier="3." data-name="3."><article class="listArticle" id="kapittel-1-foreslåttparagraf-4-ledd-5-punkt-3"><article class="legalP" id="kapittel-1-foreslåttparagraf-4-ledd-5-punkt-3-ledd-1">om mulig, kategorier av og antall registreringer av personopplysninger som berøres,</article></article></li><li data-li-identifier="4." data-name="4."><article class="listArticle" id="kapittel-1-foreslåttparagraf-4-ledd-5-punkt-4"><article class="legalP" id="kapittel-1-foreslåttparagraf-4-ledd-5-punkt-4-ledd-1">personvernrådgivers kontaktinformasjon eller annet kontaktpunkt,</article></article></li><li data-li-identifier="5." data-name="5."><article class="listArticle" id="kapittel-1-foreslåttparagraf-4-ledd-5-punkt-5"><article class="legalP" id="kapittel-1-foreslåttparagraf-4-ledd-5-punkt-5-ledd-1">sannsynlige konsekvenser av bruddet på personopplysningssikkerheten, og</article></article></li><li data-li-identifier="6." data-name="6."><article class="listArticle" id="kapittel-1-foreslåttparagraf-4-ledd-5-punkt-6"><article class="legalP" id="kapittel-1-foreslåttparagraf-4-ledd-5-punkt-6-ledd-1">igangsatte eller foreslåtte tiltak for å håndtere bruddet på personopplysningssikkerheten, herunder tiltak for å begrense negative konsekvenser.</article></article></li></ul></article><article class="legalP" id="kapittel-1-foreslåttparagraf-4-ledd-6">Dersom det ikke er mulig å gi opplysninger som nevnt i femte ledd innen fristen, skal opplysningene gis så snart som mulig.</article><article class="legalP" id="kapittel-1-foreslåttparagraf-4-ledd-7">Ved brudd på personopplysningssikkerheten som kan medføre stor risiko for den registrertes rettigheter og friheter, skal den registrerte informeres uten ugrunnet opphold. Informasjonen til den registrerte skal inneholde en beskrivelse av arten av bruddet på personopplysningssikkerheten og minst informasjonen og tiltakene som nevnt i tredje ledd nr. 4 til 6. Dette gjelder likevel ikke dersom opplysningene som påvirkes av bruddet på personopplysningssikkerheten er underlagt tilstrekkelige sikkerhetsmekanismer, for eksempel kryptering, det er igangsatt etterfølgende tiltak som reduserer risikoen for negative konsekvenser eller dersom unntakene i politiregisterloven § 48 annet ledd nr. 2 kommer til anvendelse. Dersom det ellers ville være uforholdsmessig arbeidskrevende, kan informasjon til den registrerte gis i form av en offentlig meddelelse eller lignende.</article></article> <article class="defaultP" margin-top="true">Del 10 overskriften skal lyde:</article><span class="futuretitle" id="kapittel-1-foreslåttittel-1">Del 10. Tilsyn og personvernrådgiverordning</span> <article class="defaultP" margin-top="true">Kapittel 41 oppheves, og nytt kapittel 41 skal lyde:</article><span class="futuretitle" id="kapittel-1-foreslåttittel-2">Kapittel 41. Konsekvensutredning og forhåndsdrøftinger med tilsynsmyndigheten</span> <article class="defaultP" margin-top="true">§ 41-1 skal lyde:</article><article class="futureLegalArticle" data-name="§41-1" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 41-1</span>. <span class="legalArticleTitle">Vurdering av personvernkonsekvenser</span></span><article class="legalP" id="kapittel-1-foreslåttparagraf-5-ledd-1">Dersom det er trolig at en type behandling, særlig ved bruk av ny teknologi og idet det tas hensyn til behandlingens art, omfang, formål og sammenhengen den utføres i, vil medføre en høy risiko for fysiske personers rettigheter og friheter, skal den behandlingsansvarlige, før behandlingen iverksettes, foreta en vurdering av hvilke konsekvenser den planlagte behandlingen vil ha for personopplysningsvernet.</article><article class="legalP" id="kapittel-1-foreslåttparagraf-5-ledd-2">Vurderingen skal minst inneholde en generell beskrivelse av de planlagte behandlingsaktivitetene, en vurdering av risikoen for de registrertes rettigheter og friheter, hvilke tiltak som planlegges for å håndtere denne risikoen, garantier, sikkerhetstiltak og mekanismer for å sikre vern av personopplysninger og for å påvise at politiregisterlovgivningen overholdes, idet det tas hensyn til de registrertes og andre berørte personers rettigheter og berettigede rettigheter.</article></article> <article class="defaultP" margin-top="true">§ 41-2 skal lyde:</article><article class="futureLegalArticle" data-name="§41-2" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 41-2</span>. <span class="legalArticleTitle">Forhåndsdrøftinger med Datatilsynet</span></span><article class="legalP" id="kapittel-1-foreslåttparagraf-6-ledd-1">Den behandlingsansvarlige eller databehandleren skal rådføre seg med Datatilsynet før det iverksettes en behandling når en vurdering av personvernkonsekvenser etter § 41-1 tilsier at behandlingen vil medføre en høy risiko, eller dersom behandlingen på grunn av ny teknologi, nye mekanismer eller prosedyrer innebærer høy risiko for de registrertes rettigheter og friheter.</article><article class="legalP" id="kapittel-1-foreslåttparagraf-6-ledd-2">Plikten etter første ledd gjelder for behandling av personopplysninger i registre, herunder behandling av personopplysninger som nevnt i § 26-2, og sammenstillinger av personopplysninger fra registre som omfattes av forskriften del 11 dersom behandlingen følger reglene som gjelder for kilderegisteret.</article><article class="legalP" id="kapittel-1-foreslåttparagraf-6-ledd-3">Den behandlingsansvarlige plikter å fremlegge vurderingen av personvernkonsekvenser etter § 41-1 eller etter anmodning annen informasjon for Datatilsynet, slik at tilsynsmyndigheten kan vurdere risikoen for vernet av den registrertes personopplysninger og tilknyttede garantier samt om behandlingen er i samsvar med gjeldende regelverk.</article></article> <article class="defaultP" margin-top="true">§ 41-3 skal lyde:</article><article class="futureLegalArticle" data-name="§41-3" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 41-3</span>. <span class="legalArticleTitle">Datatilsynets saksbehandling i forbindelse med forhåndsdrøftinger</span></span><article class="legalP" id="kapittel-1-foreslåttparagraf-7-ledd-1">Dersom Datatilsynet mener at den planlagte behandlingen som nevnt i § 41-2 vil være i strid med politiregisterloven eller denne forskriften, særlig dersom den behandlingsansvarlige ikke i tilstrekkelig grad har identifisert eller redusert risikoen, skal Datatilsynet innen seks uker fra mottak av anmodningen om drøftinger gi den behandlingsansvarlige skriftlige råd. I denne forbindelse kan Datatilsynet benytte seg av de virkemidler som nevnt i politiregisterloven § 60.</article><article class="legalP" id="kapittel-1-foreslåttparagraf-7-ledd-2">Fristen som nevnt i første ledd kan forlenges med en måned dersom blant annet behandlingens kompleksitet tilsier det. I så fall skal Datatilsynet senest en måned etter at anmodningen om drøftinger er mottatt underrette den behandlingsansvarlige om fristutsettelsen og hva som er årsaken til det.</article></article> <article class="defaultP" margin-top="true">§ 42-4 skal lyde:</article><article class="futureLegalArticle" data-name="§42-4" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 42-4</span>. <span class="legalArticleTitle">Datatilsynets kontroll etter begjæring fra den registrerte</span></span><article class="legalP" id="kapittel-1-foreslåttparagraf-8-ledd-1">Begjæring om kontroll i henhold til politiregisterloven § 59 skal besvares snarest mulig og senest innen 30 dager. Den registrerte underrettes samtidig om sine rettigheter etter politiregisterloven § 57 annet ledd. Dersom saken ikke kan behandles innen fristen, skal den som har begjært kontroll underrettes om dette med angivelse av når kontrollen kan antas å bli gjennomført. Bestemmelsene i politiregisterloven § 54 første ledd annet og tredje punktum gjelder tilsvarende.</article><article class="legalP" id="kapittel-1-foreslåttparagraf-8-ledd-2">Datatilsynet kan avvise begjæring om kontroll eller kreve gebyr for å behandle begjæringen dersom den er åpenbart grunnløs eller fremsatt gjentatte ganger uten at det er holdepunkter for at det er foretatt nye registreringer. Datatilsynet har bevisbyrden for at en begjæring er åpenbart grunnløs eller fremsatt gjentatte ganger. Dersom begjæring om kontroll gjelder opplysninger som det ikke er gitt innsyn i skal Datatilsynets svar utformes i samsvar med § 17-3 fjerde ledd.</article><article class="legalP" id="kapittel-1-foreslåttparagraf-8-ledd-3">Begjæring om kontroll som gjelder opplysninger som skal kontrolleres av andre tilsynsorganer enn den som har mottatt begjæringen, skal uten unødig opphold videresendes til rette tilsynsmyndighet. Den registrerte skal underrettes om videresendingen.</article></article> <article class="defaultP" margin-top="true">§ 42-5 oppheves.</article> <article class="defaultP" margin-top="true">§ 43-1 skal lyde:</article><article class="futureLegalArticle" data-name="§43-1" id="kapittel-1-foreslåttparagraf-9"><span class="futureLegalArticleHeader"><span class="legalArticleValue">§ 43-1</span>. <span class="legalArticleTitle">Personvernrådgivernes oppgaver</span></span><article class="legalP" id="kapittel-1-foreslåttparagraf-9-ledd-1">Personvernrådgiveren skal blant annet utføre følgende oppgaver:<ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-9-ledd-1-punkt-1"><article class="legalP" id="kapittel-1-foreslåttparagraf-9-ledd-1-punkt-1-ledd-1">bistå andre tjenestemenn for å sikre at bestemmelsene i politiregisterloven og forskriften blir fulgt,</article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-9-ledd-1-punkt-2"><article class="legalP" id="kapittel-1-foreslåttparagraf-9-ledd-1-punkt-2-ledd-1">påse at behandlingsansvarlig har et system for internkontroll som tilfredsstiller politiregisterloven § 16, jf. forskriften kapittel 39,</article></article></li><li data-li-identifier="3." data-name="3."><article class="listArticle" id="kapittel-1-foreslåttparagraf-9-ledd-1-punkt-3"><article class="legalP" id="kapittel-1-foreslåttparagraf-9-ledd-1-punkt-3-ledd-1">påpeke brudd på politiregisterloven eller forskriften overfor behandlingsansvarlig,</article></article></li><li data-li-identifier="4." data-name="4."><article class="listArticle" id="kapittel-1-foreslåttparagraf-9-ledd-1-punkt-4"><article class="legalP" id="kapittel-1-foreslåttparagraf-9-ledd-1-punkt-4-ledd-1">gi råd og veiledning til behandlingsansvarlig om behandling av opplysninger og reglene for dette,</article></article></li><li data-li-identifier="5." data-name="5."><article class="listArticle" id="kapittel-1-foreslåttparagraf-9-ledd-1-punkt-5"><article class="legalP" id="kapittel-1-foreslåttparagraf-9-ledd-1-punkt-5-ledd-1">bistå de registrerte med å ivareta deres rettigheter etter reglene om behandling av opplysninger,</article></article></li><li data-li-identifier="6." data-name="6."><article class="listArticle" id="kapittel-1-foreslåttparagraf-9-ledd-1-punkt-6"><article class="legalP" id="kapittel-1-foreslåttparagraf-9-ledd-1-punkt-6-ledd-1">gi Datatilsynet opplysninger dersom tilsynet ber om det, herunder foreta undersøkelser i konkrete saker, og</article></article></li><li data-li-identifier="7." data-name="7."><article class="listArticle" id="kapittel-1-foreslåttparagraf-9-ledd-1-punkt-7"><article class="legalP" id="kapittel-1-foreslåttparagraf-9-ledd-1-punkt-7-ledd-1">holde seg orientert om utviklingen innen personvern.</article></article></li></ul></article><article class="legalP" id="kapittel-1-foreslåttparagraf-9-ledd-2">Den behandlingsansvarlige underretter Datatilsynet om personvernrådgiverens kontaktinformasjon.</article></article> <article class="defaultP" margin-top="true">§ 44-12 annet ledd skal lyde:</article><article class="legalP" id="kapittel-1-ledd-15">Bestemmelsene i første ledd gjelder ikke dersom vedkommende i tidsrommet som nevnt er ilagt ny reaksjon for lovbrudd. Tidsfristen begynner i så fall å løpe fra siste ilagte reaksjon. Bestemmelsene om fristberegning i § 30-3 fjerde ledd gjelder tilsvarende.</article> <article class="defaultP" margin-top="true">§ 47-6 første ledd oppheves.</article> <article class="defaultP" margin-top="true">Annet til fjerde ledd blir første til tredje ledd.</article> <article class="defaultP" margin-top="true">§ 47-9 annet ledd første punktum skal lyde:</article><article class="legalP" id="kapittel-1-ledd-16">Med unntak av muntlig utlevering som nevnt i § 11-3 fjerde ledd skal utlevering av opplysninger som er registrert til formål som nevnt i § 47-1 nr. 2 og 3 skje skriftlig.</article> <article class="defaultP" margin-top="true">§ 52-15 annet og tredje ledd skal lyde:</article><article class="legalP" id="kapittel-1-ledd-17">For Datatilsynets kontroll med ASK gjelder § 42-4. Begjæring om kontroll som skal utføres av Kontrollutvalget reguleres i forskrift 13. mars 2009 nr. 303 om kontrollutvalget for tiltak mot hvitvasking. For kontrollutvalgets kontroll gjelder i tillegg politiregisterloven § 57 annet ledd og forskriften § 42-4 første ledd annet punktum.</article><article class="legalP" id="kapittel-1-ledd-18">Eventuelle feilsendinger skal oversendes rett kontrollorgan. Den registrerte skal underrettes om videresendingen.</article> <article class="defaultP" margin-top="true">§ 58-5 første ledd innledningen skal lyde:</article><article class="legalP" id="kapittel-1-ledd-19">I forbindelse med gjennomføring av bekymringssamtaler kan det behandles opplysninger som er nødvendig for formål som nevnt i § 58-1, herunder</article> <article class="defaultP" margin-top="true">Kapittel 70 oppheves, og nytt kapittel 70 skal lyde:</article><span class="futuretitle" id="kapittel-1-foreslåttittel-3">Kapittel 70. Europaparlaments- og rådsdirektiv (EU) 2016/680 av 27. april 2016 om fysiske personers vern i forbindelse med kompetente myndigheters behandling av personopplysninger med sikte på å forebygge, etterforske, avsløre eller rettsforfølge straffbare handlinger eller fullbyrde strafferettslige sanksjoner og om fri utveksling av slike opplysninger, og opphevelse av Rådets rammebeslutning 2008/977/JIS – kapittel V Overføring av personopplysninger til tredjestater eller internasjonale organisasjoner</span><span class="futuretitle" id="kapittel-1-foreslåttittel-4">I. Generelle bestemmelser ved utlevering av personopplysninger til tredjeland eller internasjonale organisasjoner</span><article class="futureLegalArticle" data-name="§70-1" id="kapittel-1-foreslåttparagraf-10"><span class="futureLegalArticleHeader"><span class="legalArticleValue">§ 70-1</span>. <span class="legalArticleTitle">Formål</span></span><article class="legalP" id="kapittel-1-foreslåttparagraf-10-ledd-1">I dette kapittelet gjennomføres kapittel V i direktiv 2016/680 av 27. april 2016.</article></article><article class="futureLegalArticle" data-name="§70-2" id="kapittel-1-foreslåttparagraf-11"><span class="futureLegalArticleHeader"><span class="legalArticleValue">§ 70-2</span>. <span class="legalArticleTitle">Definisjoner</span></span><article class="legalP" id="kapittel-1-foreslåttparagraf-11-ledd-1">I dette kapittel forstås med:<ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-11-ledd-1-punkt-1"><article class="legalP" id="kapittel-1-foreslåttparagraf-11-ledd-1-punkt-1-ledd-1"><i>medlemsland:</i> stater som er forpliktet etter dette direktivet,</article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-11-ledd-1-punkt-2"><article class="legalP" id="kapittel-1-foreslåttparagraf-11-ledd-1-punkt-2-ledd-1"><i>tredjeland:</i> stater som ikke er forpliktet etter dette direktivet.</article></article></li></ul></article></article><article class="futureLegalArticle" data-name="§70-3" id="kapittel-1-foreslåttparagraf-12"><span class="futureLegalArticleHeader"><span class="legalArticleValue">§ 70-3</span>. <span class="legalArticleTitle">Virkeområde</span></span><article class="legalP" id="kapittel-1-foreslåttparagraf-12-ledd-1">Bestemmelsene i dette kapittelet får virkning ved utlevering av personopplysninger fra Norge til tredjeland og internasjonale organisasjoner.</article><article class="legalP" id="kapittel-1-foreslåttparagraf-12-ledd-2">Kapittelet berører ikke saker som behandles av Politiets sikkerhetstjeneste.</article></article><article class="futureLegalArticle" data-name="§70-4" id="kapittel-1-foreslåttparagraf-13"><span class="futureLegalArticleHeader"><span class="legalArticleValue">§ 70-4</span>. <span class="legalArticleTitle">Forholdet til tidligere inngåtte avtaler</span></span><article class="legalP" id="kapittel-1-foreslåttparagraf-13-ledd-1">Dette kapitlet berører ikke Norges forpliktelser i henhold til bilaterale eller multilaterale avtaler inngått med tredjeland eller avtaler inngått med internasjonale organisasjoner, og som var gjeldende før 6. mai 2016.</article><article class="legalP" id="kapittel-1-foreslåttparagraf-13-ledd-2">Ved anvendelse av avtaler som nevnt i første ledd, skal personopplysninger som er mottatt fra et annet medlemsland utleveres til tredjeland eller internasjonale organisasjoner i samsvar med § 70-6 første ledd nr. 3.</article></article><article class="futureLegalArticle" data-name="§70-5" id="kapittel-1-foreslåttparagraf-14"><span class="futureLegalArticleHeader"><span class="legalArticleValue">§ 70-5</span>. <span class="legalArticleTitle">Behandling av erstatningssaker</span></span><article class="legalP" id="kapittel-1-foreslåttparagraf-14-ledd-1">I saker om krav om erstatning som følge av utlevering av personopplysninger til tredjeland eller internasjonale organisasjoner, gjelder bestemmelsene i politiregisterloven § 56.</article></article><span class="futuretitle" id="kapittel-1-foreslåttittel-5">II. Utlevering av personopplysninger fra norsk politimyndighet</span><article class="futureLegalArticle" data-name="§70-6" id="kapittel-1-foreslåttparagraf-15"><span class="futureLegalArticleHeader"><span class="legalArticleValue">§ 70-6</span>. <span class="legalArticleTitle">Generelle prinsipper for utlevering av opplysninger</span></span><article class="legalP" id="kapittel-1-foreslåttparagraf-15-ledd-1">Personopplysninger kan kun utleveres til tredjeland eller internasjonale organisasjoner dersom<ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-15-ledd-1-punkt-1"><article class="legalP" id="kapittel-1-foreslåttparagraf-15-ledd-1-punkt-1-ledd-1">det er nødvendig for å forebygge, etterforske, avdekke eller rettsforfølge lovbrudd eller fullbyrde strafferettslige reaksjoner, herunder for å beskytte mot eller forebygge trusler mot den offentlige sikkerhet,</article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-15-ledd-1-punkt-2"><article class="legalP" id="kapittel-1-foreslåttparagraf-15-ledd-1-punkt-2-ledd-1">den myndighet i tredjelandet eller i det internasjonale organ som mottar opplysningene, har ansvaret for å forebygge, etterforske, avdekke eller rettsforfølge lovbrudd eller fullbyrde strafferettslige reaksjoner, herunder å beskytte mot eller forebygge trusler mot den offentlige sikkerhet,</article></article></li><li data-li-identifier="3." data-name="3."><article class="listArticle" id="kapittel-1-foreslåttparagraf-15-ledd-1-punkt-3"><article class="legalP" id="kapittel-1-foreslåttparagraf-15-ledd-1-punkt-3-ledd-1">det medlemsland der opplysningene er innhentet fra har gitt sitt samtykke til utleveringen i samsvar med sin nasjonale lovgivning,</article></article></li><li data-li-identifier="4." data-name="4."><article class="listArticle" id="kapittel-1-foreslåttparagraf-15-ledd-1-punkt-4"><article class="legalP" id="kapittel-1-foreslåttparagraf-15-ledd-1-punkt-4-ledd-1">kommisjonen har truffet avgjørelse om tilstrekkelig beskyttelsesnivå, jf. § 70-7, det foreligger en tilstrekkelig grad av beskyttelse for den aktuelle behandling av opplysningene, jf. § 70-8, eller det foreligger særlige unntak som nevnt i § 70-9, og</article></article></li><li data-li-identifier="5." data-name="5."><article class="listArticle" id="kapittel-1-foreslåttparagraf-15-ledd-1-punkt-5"><article class="legalP" id="kapittel-1-foreslåttparagraf-15-ledd-1-punkt-5-ledd-1">den myndighet som foretok den opprinnelige utleveringen, eller en annen myndighet i samme medlemsstat, ved videre utlevering til et annet tredjeland eller en annen internasjonal organisasjon, gir tillatelse til den videre utleveringen, etter å ha vurdert alle relevante faktorer, herunder lovbruddets alvorlighet, formålet med den opprinnelige utleveringen og sluttmottakers beskyttelsesnivå.</article></article></li></ul></article><article class="legalP" id="kapittel-1-foreslåttparagraf-15-ledd-2">Dersom utleveringen av opplysningene er avgjørende for å kunne avverge en overhengende og alvorlig trussel mot et medlemslands eller et tredjelands offentlige sikkerhet eller mot et medlemslands vesentlige interesser, og et forutgående samtykke ikke kan innhentes i tide, er utlevering uten forutgående samtykke som nevnt i første ledd nr. 3 tillatt.</article><article class="legalP" id="kapittel-1-foreslåttparagraf-15-ledd-3">Den myndighet som har ansvaret for å gi samtykke, skal underrettes omgående.</article></article><article class="futureLegalArticle" data-name="§70-7" id="kapittel-1-foreslåttparagraf-16"><span class="futureLegalArticleHeader"><span class="legalArticleValue">§ 70-7</span>. <span class="legalArticleTitle">Utlevering av opplysninger etter EU-kommisjonens beslutning om tilstrekkelig beskyttelsesnivå</span></span><article class="legalP" id="kapittel-1-foreslåttparagraf-16-ledd-1">Opplysninger kan utleveres til tredjeland og internasjonale organisasjoner dersom EU-kommisjonen har fattet avgjørelse om tilstrekkelig beskyttelsesnivå i medhold av direktiv 2016/680 artikkel 36.</article></article><article class="futureLegalArticle" data-name="§70-8" id="kapittel-1-foreslåttparagraf-17"><span class="futureLegalArticleHeader"><span class="legalArticleValue">§ 70-8</span>. <span class="legalArticleTitle">Utlevering av opplysninger ved tilstrekkelige beskyttelsesmekanismer</span></span><article class="legalP" id="kapittel-1-foreslåttparagraf-17-ledd-1">Uten en beslutning som nevnt i § 70-7 kan opplysninger utleveres dersom<ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-17-ledd-1-punkt-1"><article class="legalP" id="kapittel-1-foreslåttparagraf-17-ledd-1-punkt-1-ledd-1">det er etablert tilstrekkelige beskyttelsesmekanismer i bindende avtale/instrument, eller</article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-17-ledd-1-punkt-2"><article class="legalP" id="kapittel-1-foreslåttparagraf-17-ledd-1-punkt-2-ledd-1">den behandlingsansvarlige har vurdert alle forhold rundt utleveringen og funnet at tilstrekkelige beskyttelsesmekanismer er til stede.</article></article></li></ul></article><article class="legalP" id="kapittel-1-foreslåttparagraf-17-ledd-2">Tilsynsmyndigheten skal informeres om kategorier av utleveringer som er begrunnet i forhold som nevnt i første ledd nr. 2.</article></article><article class="futureLegalArticle" data-name="§70-9" id="kapittel-1-foreslåttparagraf-18"><span class="futureLegalArticleHeader"><span class="legalArticleValue">§ 70-9</span>. <span class="legalArticleTitle">Utlevering dersom særlige unntak kommer til anvendelse</span></span><article class="legalP" id="kapittel-1-foreslåttparagraf-18-ledd-1">Opplysninger kan utleveres selv om vilkårene i § 70-7 og 70-8 ikke er oppfylt, dersom utleveringen er nødvendig for å<ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-18-ledd-1-punkt-1"><article class="legalP" id="kapittel-1-foreslåttparagraf-18-ledd-1-punkt-1-ledd-1">beskytte den registrertes eller en annen fysisk persons vitale interesser,</article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-18-ledd-1-punkt-2"><article class="legalP" id="kapittel-1-foreslåttparagraf-18-ledd-1-punkt-2-ledd-1">sikre den registrertes legitime interesser,</article></article></li><li data-li-identifier="3." data-name="3."><article class="listArticle" id="kapittel-1-foreslåttparagraf-18-ledd-1-punkt-3"><article class="legalP" id="kapittel-1-foreslåttparagraf-18-ledd-1-punkt-3-ledd-1">å avverge en overhengende og alvorlig trussel mot et medlemslands eller et tredjelands offentlige sikkerhet,</article></article></li><li data-li-identifier="4." data-name="4."><article class="listArticle" id="kapittel-1-foreslåttparagraf-18-ledd-1-punkt-4"><article class="legalP" id="kapittel-1-foreslåttparagraf-18-ledd-1-punkt-4-ledd-1">forebygge, etterforske, avdekke eller rettsforfølge lovbrudd eller fullbyrde strafferettslige reaksjoner, herunder for å beskytte mot eller forebygge trusler mot den offentlige sikkerhet i enkelttilfeller, eller</article></article></li><li data-li-identifier="5." data-name="5."><article class="listArticle" id="kapittel-1-foreslåttparagraf-18-ledd-1-punkt-5"><article class="legalP" id="kapittel-1-foreslåttparagraf-18-ledd-1-punkt-5-ledd-1">etablere, utøve eller forsvare et rettslig krav relatert til formål som nevnt i nr. 4 i enkelttilfeller.</article></article></li></ul></article><article class="legalP" id="kapittel-1-foreslåttparagraf-18-ledd-2">Utlevering etter nr. 4 og 5 skal ikke skje dersom hensynet til den registrertes grunnleggende rettigheter og friheter veier tyngre enn de offentlige hensyn som begrunner utleveringen.</article></article><article class="futureLegalArticle" data-name="§70-10" id="kapittel-1-foreslåttparagraf-19"><span class="futureLegalArticleHeader"><span class="legalArticleValue">§ 70-10</span>. <span class="legalArticleTitle">Utlevering til mottakere etablert i tredjeland</span></span><article class="legalP" id="kapittel-1-foreslåttparagraf-19-ledd-1">Utlevering til mottakere i tredjeland som ikke er kompetente myndigheter etter § 70-6 første ledd nr. 2 kan skje i enkelttilfeller dersom<ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-19-ledd-1-punkt-1"><article class="legalP" id="kapittel-1-foreslåttparagraf-19-ledd-1-punkt-1-ledd-1">utleveringen er strengt nødvendig for å forebygge, etterforske, avdekke eller rettsforfølge lovbrudd eller fullbyrde strafferettslige reaksjoner, herunder for å beskytte mot eller forebygge trusler mot den offentlige sikkerhet,</article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-19-ledd-1-punkt-2"><article class="legalP" id="kapittel-1-foreslåttparagraf-19-ledd-1-punkt-2-ledd-1">den registrertes rettigheter og friheter ikke veier tyngre enn de offentlige interesser som nødvendiggjør utleveringen,</article></article></li><li data-li-identifier="3." data-name="3."><article class="listArticle" id="kapittel-1-foreslåttparagraf-19-ledd-1-punkt-3"><article class="legalP" id="kapittel-1-foreslåttparagraf-19-ledd-1-punkt-3-ledd-1">utlevering til en kompetent myndighet ikke er effektivt eller hensiktsmessig, særlig fordi utlevering ikke kan skje i tide,</article></article></li><li data-li-identifier="4." data-name="4."><article class="listArticle" id="kapittel-1-foreslåttparagraf-19-ledd-1-punkt-4"><article class="legalP" id="kapittel-1-foreslåttparagraf-19-ledd-1-punkt-4-ledd-1">kompetent myndighet i tredjelandet informeres uten ugrunnet opphold med mindre det ikke er effektivt eller hensiktsmessig, og</article></article></li><li data-li-identifier="5." data-name="5."><article class="listArticle" id="kapittel-1-foreslåttparagraf-19-ledd-1-punkt-5"><article class="legalP" id="kapittel-1-foreslåttparagraf-19-ledd-1-punkt-5-ledd-1">mottaker informeres om til hvilke formål opplysningene utelukkende kan behandles for.</article></article></li></ul></article><article class="legalP" id="kapittel-1-foreslåttparagraf-19-ledd-2">Tilsynsmyndigheten skal informeres om utlevering av opplysninger etter denne bestemmelsen.</article></article><article class="futureLegalArticle" data-name="§70-11" id="kapittel-1-foreslåttparagraf-20"><span class="futureLegalArticleHeader"><span class="legalArticleValue">§ 70-11</span>. <span class="legalArticleTitle">Saksbehandling ved utlevering av personopplysninger</span></span><article class="legalP" id="kapittel-1-foreslåttparagraf-20-ledd-1">Utlevering av personopplysninger skal besluttes av den behandlingsansvarlige. Personopplysningene skal fortrinnsvis utleveres i skriftlig form. Den behandlingsansvarlige skal nedtegne hvilke opplysninger som utleveres, hvem de utleveres til, årsaken til at de utleveres og dato og tidspunkt for utleveringen. Dersom opplysningene er ikke-verifiserte, skal dette så vidt mulig fremgå særskilt.</article><article class="legalP" id="kapittel-1-foreslåttparagraf-20-ledd-2">Nedtegnelser som nevnt i første ledd skal være tilgjengelig for tilsynsmyndigheten.</article></article> <article class="defaultP" margin-top="true">§ 85-1 første punktum skal lyde:</article><article class="legalP" id="kapittel-1-ledd-20">Forskriften trer i kraft 1. juli 2014, med unntak av kapittel 72 som trer i kraft senere.</article> <article class="defaultP" margin-top="true">§ 86-1 til § 86-3 oppheves.</article> <article class="defaultP" margin-top="true">§ 86-6 til § 86-8 oppheves.</article></section><section class="section" data-name="kapII" id="kapittel-2" data-lovdata-URL="LTI/forskrift/2018-04-27-643/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften trer i kraft 6. mai 2018.</article></section></main></body></html>