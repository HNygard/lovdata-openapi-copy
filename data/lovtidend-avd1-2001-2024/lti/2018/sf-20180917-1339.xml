<!DOCTYPE html><html lang="no"><head><title>Forskrift om tilleggskrav for ervervsmessige luftfartsoperasjoner på kortbanelufthavner</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2018-09-17-1339</dd><dt class="dokid">DokumentID</dt><dd class="dokid">LTI/forskrift/2018-09-17-1339</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="dateInForce">I kraft fra</dt><dd class="dateInForce">2019-01-31</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1993-06-11-101/§7-3</li><li>lov/1993-06-11-101/§9-1</li><li>forskrift/1999-12-10-1273</li></ul></dd><dt class="dateOfPublication">Kunngjort</dt><dd class="dateOfPublication">2018-09-19 13:55</dd><dt class="journalNumber">Journalnummer</dt><dd class="journalNumber">2018-0837</dd><dt class="titleShort">Korttittel</dt><dd class="titleShort">Forskrift om kortbaneoperasjoner</dd><dt class="title">Tittel</dt><dd class="title">Forskrift om tilleggskrav for ervervsmessige luftfartsoperasjoner på kortbanelufthavner</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Luftfartstilsynet 17. september 2018 med hjemmel i lov 11. juni 1993 nr. 101 om luftfart (luftfartsloven) § 7-3 og § 9-1, jf. delegeringsvedtak 10. desember 1999 nr. 1273.</dd><dt class="refid">RefID</dt><dd class="refid">forskrift/2018-09-17-1339</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilleggskrav for ervervsmessige luftfartsoperasjoner på kortbanelufthavner<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li><li>§ 4. Instrumentinnflygingskapasitet</li><li>§ 5. Minste erfaringsnivå</li><li>§ 6. Opplæringsprogram</li><li>§ 7. Flysimulator</li><li>§ 8. Landingsteknikk</li><li>§ 9. Rutetrening</li><li>§ 10. Periodisk trening</li><li>§ 11. Godkjenning</li><li>§ 12. Sanksjoner og overtredelsesgebyr</li><li>§ 13. Ikrafttredelse og overgangsregel</li><li>Veiledning til forskrift om tilleggskrav for ervervsmessige luftfartsoperasjoner på norske kortbanelufthavner<ul class="tocSubUl"><li>1) Til forskriftens § 1 Formål</li><li>2) Til forskriftens § 5 Minste erfaringsnivå</li><li>3) Til forskriftens § 6 Opplæringsprogram</li><li>4) Til forskriftens § 7 Flysimulator</li><li>5) Til forskriftens § 8 Landingsteknikk</li><li>6) Til forskriftens § 9 Rutetrening</li><li>7) Til forskriftens § 10 Periodisk trening</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2018-09-17-1339" id="dokument"><h1>Forskrift om tilleggskrav for ervervsmessige luftfartsoperasjoner på kortbanelufthavner</h1><article class="legalArticle" data-lovdata-URL="LTI/forskrift/2018-09-17-1339/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med forskriften er å fastsette særskilte krav for luftfartsoperasjoner på kortbanelufthavner, i tillegg til de krav som følger av forskrift 7. august 2013 nr. 956 om luftfartsoperasjoner, som følge av spesielle forhold knyttet til disse lufthavnene med hensyn til meteorologi, topografi, fysiske anlegg og innretninger.</article></article><article class="legalArticle" data-lovdata-URL="LTI/forskrift/2018-09-17-1339/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften gjelder for luftfartsoperatører som driver luftambulansetjeneste og luftfartsoperatører som utøver regelbundet ervervsmessig lufttransport med fly innenfor norsk område, med unntak av Svalbard, og som skal foreta landing eller avgang på en kortbanelufthavn.</article></article><article class="legalArticle" data-lovdata-URL="LTI/forskrift/2018-09-17-1339/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><article class="legalP" id="paragraf-3-ledd-1">I denne forskrift forstås med:<ul class="defaultList"><li data-li-identifier="a." data-name="a."><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1"><i>Kortbanelufthavn</i>: En lufthavn med en kortbane.</article></article></li><li data-li-identifier="b." data-name="b."><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1"><i>Kortbane</i>: En rullebane med kunngjort tilgjengelig landingsdistanse (LDA) lik eller mindre enn 1000 meter.</article></article></li><li data-li-identifier="c." data-name="c."><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1"><i>Flyger</i>: En flyger som skal utføre flyging til en kortbanelufthavn.</article></article></li><li data-li-identifier="d." data-name="d."><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1"><i>Rutetrening</i>: «Line Flying Under Supervision» (LIFUS). Flygetrening som gjennomføres med passasjerer om bord under overvåking av en flyger som luftfartsoperatøren anser kvalifisert til slik overvåking.</article></article></li><li data-li-identifier="e." data-name="e."><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1"><i>LPV</i>: «Localizer Performance with Vertical guidance». Et satellittbasert innflygingssystem som gir høyere lokaliseringspresisjon gjennom mottak av et korreksjonssignal fra en designert satellitt, også kalt SBAS (Satellite Based Augmentation System).</article></article></li><li data-li-identifier="f." data-name="f."><article class="listArticle" id="paragraf-3-ledd-1-punkt-6"><article class="legalP" id="paragraf-3-ledd-1-punkt-6-ledd-1"><i>GLS</i>: «GBAS (Ground Based Augmentation System) Landing System». Et satellittbasert innflygingssystem etter samme prinsipp som LPV, men der korreksjonssignalet sendes fra en bakkestasjon.</article></article></li><li data-li-identifier="g." data-name="g."><article class="listArticle" id="paragraf-3-ledd-1-punkt-7"><article class="legalP" id="paragraf-3-ledd-1-punkt-7-ledd-1"><i>RNP AR</i>: «Required Navigation Performance Approval Required». En satellittbasert innflygingsprosedyre som krever særskilt autorisasjon for luftfartsoperatøren.</article></article></li></ul></article></article><article class="legalArticle" data-lovdata-URL="LTI/forskrift/2018-09-17-1339/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Instrumentinnflygingskapasitet</span></h2><article class="legalP" id="paragraf-4-ledd-1">Luftfartsoperatøren må være i stand til å benytte alle instrumentinnflygingsprosedyrer, med unntak av LPV, GLS og RNP AR, som er kunngjort i AIP Norge for den aktuelle kortbanelufthavnen som flygingen skal foregå til eller fra.</article></article><article class="legalArticle" data-lovdata-URL="LTI/forskrift/2018-09-17-1339/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Minste erfaringsnivå</span></h2><article class="legalP" id="paragraf-5-ledd-1">Luftfartsoperatøren må etablere et tilstrekkelig minste erfaringsnivå for flygere.</article></article><article class="legalArticle" data-lovdata-URL="LTI/forskrift/2018-09-17-1339/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Opplæringsprogram</span></h2><article class="legalP" id="paragraf-6-ledd-1">Luftfartsoperatøren må utarbeide et opplæringsprogram for førstegangs og periodisk trening for flygere. Programmet må omfatte teori, bruk av flysimulator og trening i fly, og dekke de særskilte forholdene ved luftfartsoperasjoner på kortbaner.</article></article><article class="legalArticle" data-lovdata-URL="LTI/forskrift/2018-09-17-1339/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Flysimulator</span></h2><article class="legalP" id="paragraf-7-ledd-1">Flysimulator til bruk for førstegangs og periodisk trening for flygere må kunne gjengi et utvalg kortbanelufthavner visuelt nøyaktig. Med visuelt nøyaktig menes en realistisk gjengivelse av kortbanelufthavnen, det tilhørende lysanlegget og det omkringliggende terrenget. Alternativt må trening i fly gjennomføres.</article></article><article class="legalArticle" data-lovdata-URL="LTI/forskrift/2018-09-17-1339/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Landingsteknikk</span></h2><article class="legalP" id="paragraf-8-ledd-1">Førstegangsopplæring i landingsteknikk på kortbane må gjennomføres i fly før rutetrening påbegynnes.</article></article><article class="legalArticle" data-lovdata-URL="LTI/forskrift/2018-09-17-1339/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Rutetrening</span></h2><article class="legalP" id="paragraf-9-ledd-1">Rutetrening må foregå over en periode som er tilstrekkelig lang til å dekke alle aktuelle kortbaner under ulike værforhold og innflygingstyper. Det skal foreligge klare vind- og værbegrensninger under den innledende delen av treningen.</article></article><article class="legalArticle" data-lovdata-URL="LTI/forskrift/2018-09-17-1339/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Periodisk trening</span></h2><article class="legalP" id="paragraf-10-ledd-1">Under periodisk trening for flygere må det i tillegg til obligatoriske elementer gjennomføres trening av særskilte kortbaneelementer.</article></article><article class="legalArticle" data-lovdata-URL="LTI/forskrift/2018-09-17-1339/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Godkjenning</span></h2><article class="legalP" id="paragraf-11-ledd-1">For at en luftfartsoperatør skal anses å ha oppfylt kravene i denne forskriften, må det foreligge en godkjenning fra Luftfartstilsynet. Luftfartsoperatøren må søke om godkjenning til Luftfartstilsynet senest 3 måneder før oppstart av luftfartsoperasjoner på en kortbanelufthavn. Søknaden må inneholde en beskrivelse av planlagte luftfartsoperasjoner og rutenett. Det må vedlegges dokumentasjon som viser hvordan kravene i denne forskriften blir ivaretatt.</article><article class="legalP" id="paragraf-11-ledd-2">Luftfartstilsynet skal utstede godkjenning dersom kravene i denne forskriften etter en konkret helhetsvurdering anses oppfylt.</article><article class="legalP" id="paragraf-11-ledd-3">En godkjenning er gyldig så lenge det jevnlig utføres luftfartsoperasjoner på kortbanelufthavner. Godkjenningen bortfaller dersom luftfartsoperatøren ikke har utført noen luftfartsoperasjoner på kortbanelufthavner over en periode på seks måneder.</article></article><article class="legalArticle" data-lovdata-URL="LTI/forskrift/2018-09-17-1339/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Sanksjoner og overtredelsesgebyr</span></h2><article class="legalP" id="paragraf-12-ledd-1">Ved overtredelse av forskriftens bestemmelser kan Luftfartstilsynet begrense, midlertidig oppheve og tilbakekalle luftfartsoperatørens godkjenning til å utføre luftfartsoperasjoner på kortbanelufthavner.</article><article class="legalP" id="paragraf-12-ledd-2">Luftfartstilsynet kan ilegge overtredelsesgebyr etter luftfartsloven § 13a-5 for brudd på § 4 til og med § 10.</article></article><article class="legalArticle" data-lovdata-URL="LTI/forskrift/2018-09-17-1339/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttredelse og overgangsregel</span></h2><article class="legalP" id="paragraf-13-ledd-1">Denne forskriften trer i kraft 31. januar 2019.</article><article class="legalP" id="paragraf-13-ledd-2">Luftfartsoperatører som ved forskriftens ikrafttredelse allerede utfører luftfartsoperasjoner på kortbanelufthavner, må innen 1. april 2019 ha søkt om godkjenning etter § 11 og må innen 1. juli 2019 ha godkjenning til å utføre luftfartsoperasjoner på kortbanelufthavner.</article></article><section class="section" id="kapittel-1" data-lovdata-URL="LTI/forskrift/2018-09-17-1339/KAPITTEL_1"><h2>Veiledning til forskrift om tilleggskrav for ervervsmessige luftfartsoperasjoner på norske kortbanelufthavner</h2><section class="section" data-name="kap1" id="kapittel-1-kapittel-1" data-lovdata-URL="LTI/forskrift/2018-09-17-1339/KAPITTEL_1-1"><h3>1) Til forskriftens § 1 <i>Formål</i></h3><article class="legalP" id="kapittel-1-kapittel-1-ledd-1">Forskrift 7. august 2013 nr. 956 om luftfartsoperasjoner (BSL D 1-1) implementerer forordning (EU) nr. 965/2012 av 5. oktober 2012 om «air operations» i norsk rett. Kortbaneforskriften gir særskilte regler for kortbaneoperasjoner, i tillegg til de som følger av BSL D 1-1. Begreper og uttrykk i kortbaneforskriften forutsettes å ha tilsvarende betydning som i forordning (EU) nr. 965/2012.</article></section><section class="section" data-name="kap2" id="kapittel-1-kapittel-2" data-lovdata-URL="LTI/forskrift/2018-09-17-1339/KAPITTEL_1-2"><h3>2) Til forskriftens § 5 <i>Minste erfaringsnivå</i></h3><article class="legalP" id="kapittel-1-kapittel-2-ledd-1">Selskaper som over lang tid har operert på kortbanenettet, har erfart at nye piloter med mindre totalerfaring enn 800 flytimer har problemer med å følge normal progresjon i utsjekksprogrammene. 800 flytimer vurderes derfor som nedre grense for nye styrmenn. Luftfartstilsynet kan dispensere fra dette i enkelttilfeller.</article></section><section class="section" data-name="kap3" id="kapittel-1-kapittel-3" data-lovdata-URL="LTI/forskrift/2018-09-17-1339/KAPITTEL_1-3"><h3>3) Til forskriftens § 6 <i>Opplæringsprogram</i></h3><article class="legalP" id="kapittel-1-kapittel-3-ledd-1">Operasjonell erfaring og tilrådninger etter hendelser og ulykker, har vist at det er behov for særskilt praktisk og teoretisk opplæring knyttet til kortbaneoperasjoner. Luftfartsoperatøren bør utarbeide et eget teoriprogram som minst adresserer:<ul class="defaultList"><li data-li-identifier="a." data-name="a."><article class="listArticle" id="kapittel-1-kapittel-3-ledd-1-punkt-1"><article class="legalP" id="kapittel-1-kapittel-3-ledd-1-punkt-1-ledd-1">Kortbaneoperasjoner generelt, slik som banelengder, banemarkeringer, sikkerhetssoner, luftrom, værtjenester, innflyginger, m.m.</article></article></li><li data-li-identifier="b." data-name="b."><article class="listArticle" id="kapittel-1-kapittel-3-ledd-1-punkt-2"><article class="legalP" id="kapittel-1-kapittel-3-ledd-1-punkt-2-ledd-1">Bratte innflyginger i kombinasjon med korte baner.</article></article></li><li data-li-identifier="c." data-name="c."><article class="listArticle" id="kapittel-1-kapittel-3-ledd-1-punkt-3"><article class="legalP" id="kapittel-1-kapittel-3-ledd-1-punkt-3-ledd-1">Utforming og bruk av visuelle hjelpemidler så som merking, PLASI (Pulse Light Approach Slope Indicator) og andre ikke-standard lysanlegg.</article></article></li><li data-li-identifier="d." data-name="d."><article class="listArticle" id="kapittel-1-kapittel-3-ledd-1-punkt-4"><article class="legalP" id="kapittel-1-kapittel-3-ledd-1-punkt-4-ledd-1">Landingssone («touchdown zone»), avgrensing og kritikalitet.</article></article></li><li data-li-identifier="e." data-name="e."><article class="listArticle" id="kapittel-1-kapittel-3-ledd-1-punkt-5"><article class="legalP" id="kapittel-1-kapittel-3-ledd-1-punkt-5-ledd-1">Særskilte vindbegrensninger basert på topografi, kontaminering, sidevind og kombinasjoner.</article></article></li><li data-li-identifier="f." data-name="f."><article class="listArticle" id="kapittel-1-kapittel-3-ledd-1-punkt-6"><article class="legalP" id="kapittel-1-kapittel-3-ledd-1-punkt-6-ledd-1">Sirklingsprosedyrer og avbrutt innflyging – inkludert referanser til sirklingslys, ulike lysforhold, optiske illusjoner, somatografiske illusjoner og overgang fra sirkling til «steep approach».</article></article></li><li data-li-identifier="g." data-name="g."><article class="listArticle" id="kapittel-1-kapittel-3-ledd-1-punkt-7"><article class="legalP" id="kapittel-1-kapittel-3-ledd-1-punkt-7-ledd-1">Avbrutt landing («balked landing») fra 100 fot.</article></article></li><li data-li-identifier="h." data-name="h."><article class="listArticle" id="kapittel-1-kapittel-3-ledd-1-punkt-8"><article class="legalP" id="kapittel-1-kapittel-3-ledd-1-punkt-8-ledd-1">Flight Safety Foundation’s ALAR (Approach and Landing Accident Reduction) kit anbefales som utgangspunkt for å identifisere mulige SPI’er og fokusområder for trening.</article></article></li><li data-li-identifier="i." data-name="i."><article class="listArticle" id="kapittel-1-kapittel-3-ledd-1-punkt-9"><article class="legalP" id="kapittel-1-kapittel-3-ledd-1-punkt-9-ledd-1">Deler av OSD (Operational Suitability Data), AFM (Aircraft Flight Manual) og MEL (Minimum Equipment List) som er relevante for kortbaneoperasjoner, og forholdet mellom og konsekvenser av dem.</article></article></li><li data-li-identifier="j." data-name="j."><article class="listArticle" id="kapittel-1-kapittel-3-ledd-1-punkt-10"><article class="legalP" id="kapittel-1-kapittel-3-ledd-1-punkt-10-ledd-1">Friksjonsforhold ved forskjellige typer kontaminering, kombinasjoner av kontaminering samt kontaminering og sidevind.</article></article></li><li data-li-identifier="k." data-name="k."><article class="listArticle" id="kapittel-1-kapittel-3-ledd-1-punkt-11"><article class="legalP" id="kapittel-1-kapittel-3-ledd-1-punkt-11-ledd-1">Lokale vindforhold som resultat av topografi, med turbulens og sidevind med kast.</article></article></li></ul></article></section><section class="section" data-name="kap4" id="kapittel-1-kapittel-4" data-lovdata-URL="LTI/forskrift/2018-09-17-1339/KAPITTEL_1-4"><h3>4) Til forskriftens § 7 <i>Flysimulator</i></h3><article class="legalP" id="kapittel-1-kapittel-4-ledd-1">Følgende anbefales:<ul class="defaultList"><li data-li-identifier="a." data-name="a."><article class="listArticle" id="kapittel-1-kapittel-4-ledd-1-punkt-1"><article class="legalP" id="kapittel-1-kapittel-4-ledd-1-punkt-1-ledd-1">Simulatorkonfigurasjon bør tilsvare faktisk flykonfigurasjon. Dette er spesielt kritisk i forhold til PBN-innflyginger, som er de mest vanlige innflygingsprosedyrene på kortbanenettet.</article></article></li><li data-li-identifier="b." data-name="b."><article class="listArticle" id="kapittel-1-kapittel-4-ledd-1-punkt-2"><article class="legalP" id="kapittel-1-kapittel-4-ledd-1-punkt-2-ledd-1">Realistisk visuell presentasjon av de mest utfordrende kortbaneplassene (minimum én) må være tilgjengelig for å kunne trene sirkling, PLASI og landingsteknikk. Et slikt visuelt system må kunne gjengi flyplassen korrekt med tanke på layout, lysanlegg og terreng, og må i tillegg kunne simulere ulike værforhold som nedsatt sikt og nedbør på en realistisk måte. Hvis ikke bør deler av treningsprogrammet gjennomføres i fly.</article></article></li><li data-li-identifier="c." data-name="c."><article class="listArticle" id="kapittel-1-kapittel-4-ledd-1-punkt-3"><article class="legalP" id="kapittel-1-kapittel-4-ledd-1-punkt-3-ledd-1">Spesiell vektlegging av sirkling med avbrutt innflyging, avbrutt landing, CRM (Crew Resource Management) og TEM (Threat and Error Management).</article></article></li><li data-li-identifier="d." data-name="d."><article class="listArticle" id="kapittel-1-kapittel-4-ledd-1-punkt-4"><article class="legalP" id="kapittel-1-kapittel-4-ledd-1-punkt-4-ledd-1">Avbrutt landing ned til 100 fot AGL må trenes i simulator med simulert sidevind på maks sidevindsbegrensning.</article></article></li><li data-li-identifier="e." data-name="e."><article class="listArticle" id="kapittel-1-kapittel-4-ledd-1-punkt-5"><article class="legalP" id="kapittel-1-kapittel-4-ledd-1-punkt-5-ledd-1">Bruk av reversering på kontaminert bane i sidevind.</article></article></li></ul></article></section><section class="section" data-name="kap5" id="kapittel-1-kapittel-5" data-lovdata-URL="LTI/forskrift/2018-09-17-1339/KAPITTEL_1-5"><h3>5) Til forskriftens § 8 <i>Landingsteknikk</i></h3><article class="legalP" id="kapittel-1-kapittel-5-ledd-1">Landingsteknikk for kortbaner må trenes i fly etter godkjent program med godkjent instruktør, før rutetrening påbegynnes.</article></section><section class="section" data-name="kap6" id="kapittel-1-kapittel-6" data-lovdata-URL="LTI/forskrift/2018-09-17-1339/KAPITTEL_1-6"><h3>6) Til forskriftens § 9 <i>Rutetrening</i></h3><article class="legalP" id="kapittel-1-kapittel-6-ledd-1">Veiledende krav til rutetrening (LIFUS – Line Flying Under Supervision):<ul class="defaultList"><li data-li-identifier="a." data-name="a."><article class="listArticle" id="kapittel-1-kapittel-6-ledd-1-punkt-1"><article class="legalP" id="kapittel-1-kapittel-6-ledd-1-punkt-1-ledd-1">Ved utarbeiding av treningsprogram bør følgende forhold – enkeltvis eller i kombinasjon – avgjøre omfanget av treningen: <ul class="defaultList"><li data-li-identifier="1." data-name="1."><article class="listArticle" id="kapittel-1-kapittel-6-ledd-1-punkt-1-ledd-1-punkt-1"><article class="legalP" id="kapittel-1-kapittel-6-ledd-1-punkt-1-ledd-1-punkt-1-ledd-1">Ingen tidligere erfaring fra kortbaneoperasjoner</article></article></li><li data-li-identifier="2." data-name="2."><article class="listArticle" id="kapittel-1-kapittel-6-ledd-1-punkt-1-ledd-1-punkt-2"><article class="legalP" id="kapittel-1-kapittel-6-ledd-1-punkt-1-ledd-1-punkt-2-ledd-1">Oppgradering fra styrmann til kaptein</article></article></li><li data-li-identifier="3." data-name="3."><article class="listArticle" id="kapittel-1-kapittel-6-ledd-1-punkt-1-ledd-1-punkt-3"><article class="legalP" id="kapittel-1-kapittel-6-ledd-1-punkt-1-ledd-1-punkt-3-ledd-1">Overgang til ny flytype.</article></article></li></ul></article></article></li><li data-li-identifier="b." data-name="b."><article class="listArticle" id="kapittel-1-kapittel-6-ledd-1-punkt-2"><article class="legalP" id="kapittel-1-kapittel-6-ledd-1-punkt-2-ledd-1">Treningen bør være delt inn i klare faser med delmål.</article></article></li><li data-li-identifier="c." data-name="c."><article class="listArticle" id="kapittel-1-kapittel-6-ledd-1-punkt-3"><article class="legalP" id="kapittel-1-kapittel-6-ledd-1-punkt-3-ledd-1">Det må foreligge klare vind- og værbegrensninger i den innledende treningsfasen. Disse restriksjonene fases ut underveis som ledd i programmet og instruktørens skjønn. Kandidatene bør bli eksponert for maksimalt tillatte vind- og værforhold under trygge rammer i løpet av LIFUS perioden. <ul class="defaultList"><li data-li-identifier="1." data-name="1."><article class="listArticle" id="kapittel-1-kapittel-6-ledd-1-punkt-3-ledd-1-punkt-1"><article class="legalP" id="kapittel-1-kapittel-6-ledd-1-punkt-3-ledd-1-punkt-1-ledd-1">Etter fullført LIFUS bør vind- og værrestriksjoner gjelde i minimum én vintersesong og 300 timer. Grunnet operasjonens art kan dette timeantallet, for luftambulansetjenestens del, reduseres etter søknad og godkjenning fra Luftfartstilsynet.</article></article></li></ul></article></article></li><li data-li-identifier="d." data-name="d."><article class="listArticle" id="kapittel-1-kapittel-6-ledd-1-punkt-4"><article class="legalP" id="kapittel-1-kapittel-6-ledd-1-punkt-4-ledd-1">Det må utarbeides et minimumspensum for rutetrening for å sikre at alle relevante elementer dekkes. Pensum må reflektere innhold og beskrivelser fra selskapets godkjente operasjonsmanualer. Trening/undervisning gjennomføres fortrinnsvis med TRI (Type Rating Instructor). Dersom dette av ressursmessige årsaker ikke er gjennomførbart, vil alternative løsninger kunne godkjennes av Luftfartstilsynet.</article><article class="legalP" id="kapittel-1-kapittel-6-ledd-1-punkt-4-ledd-2">Teori bør som minimum dekke lokale forhold som: <ul class="defaultList"><li data-li-identifier="1." data-name="1."><article class="listArticle" id="kapittel-1-kapittel-6-ledd-1-punkt-4-ledd-2-punkt-1"><article class="legalP" id="kapittel-1-kapittel-6-ledd-1-punkt-4-ledd-2-punkt-1-ledd-1">Vind og turbulens: Det er viktig at operatøren utarbeider gode briefing-guider til den enkelte lufthavn, at besetningene får opplæring i hvordan disse benyttes i et TEM-konsept, og at kandidaten gjør korrekte vurderinger basert på disse retningslinjene.</article></article></li><li data-li-identifier="2." data-name="2."><article class="listArticle" id="kapittel-1-kapittel-6-ledd-1-punkt-4-ledd-2-punkt-2"><article class="legalP" id="kapittel-1-kapittel-6-ledd-1-punkt-4-ledd-2-punkt-2-ledd-1">Kontaminerte baner og isingsforhold: Disse faktorene har stor innflytelse på ytelse, og er kritiske ved kortbaneoperasjoner.</article></article></li><li data-li-identifier="3." data-name="3."><article class="listArticle" id="kapittel-1-kapittel-6-ledd-1-punkt-4-ledd-2-punkt-3"><article class="legalP" id="kapittel-1-kapittel-6-ledd-1-punkt-4-ledd-2-punkt-3-ledd-1">Visuelle illusjoner: Lys/mørke og somatografiske illusjoner. Dette er spesielt viktig i forbindelse med sirkling. Riktig bruk av landemerker poengteres.</article></article></li><li data-li-identifier="4." data-name="4."><article class="listArticle" id="kapittel-1-kapittel-6-ledd-1-punkt-4-ledd-2-punkt-4"><article class="legalP" id="kapittel-1-kapittel-6-ledd-1-punkt-4-ledd-2-punkt-4-ledd-1">Lave minima versus høye minima.</article></article></li><li data-li-identifier="5." data-name="5."><article class="listArticle" id="kapittel-1-kapittel-6-ledd-1-punkt-4-ledd-2-punkt-5"><article class="legalP" id="kapittel-1-kapittel-6-ledd-1-punkt-4-ledd-2-punkt-5-ledd-1">Overgang til bratte innflyginger.</article></article></li><li data-li-identifier="6." data-name="6."><article class="listArticle" id="kapittel-1-kapittel-6-ledd-1-punkt-4-ledd-2-punkt-6"><article class="legalP" id="kapittel-1-kapittel-6-ledd-1-punkt-4-ledd-2-punkt-6-ledd-1">Korte baner og operasjon med økt krengningsvinkel der dette er aktuelt.</article></article></li></ul></article></article></li></ul></article></section><section class="section" data-name="kap7" id="kapittel-1-kapittel-7" data-lovdata-URL="LTI/forskrift/2018-09-17-1339/KAPITTEL_1-7"><h3>7) Til forskriftens § 10 <i>Periodisk trening</i></h3><ul class="defaultList"><li data-li-identifier="a." data-name="a."><article class="listArticle" id="kapittel-1-kapittel-7-punkt-1"><article class="legalP" id="kapittel-1-kapittel-7-punkt-1-ledd-1">I tillegg til obligatoriske OPC/PC elementer må det settes av tid til trening av særskilte kortbaneelementer, så som: <ul class="defaultList"><li data-li-identifier="i." data-name="i."><article class="listArticle" id="kapittel-1-kapittel-7-punkt-1-ledd-1-punkt-1"><article class="legalP" id="kapittel-1-kapittel-7-punkt-1-ledd-1-punkt-1-ledd-1">2D-innflyginger: Fokus på CDFA (Continous Descend Final Approach). I den grad selskapet har behov for, og har fått godkjent, non-CDFA innflyginger, utarbeides særskilt treningsprogram for disse.</article></article></li><li data-li-identifier="ii." data-name="ii."><article class="listArticle" id="kapittel-1-kapittel-7-punkt-1-ledd-1-punkt-2"><article class="legalP" id="kapittel-1-kapittel-7-punkt-1-ledd-1-punkt-2-ledd-1">Sirkling med overgang til bratt innflyging.</article></article></li><li data-li-identifier="iii." data-name="iii."><article class="listArticle" id="kapittel-1-kapittel-7-punkt-1-ledd-1-punkt-3"><article class="legalP" id="kapittel-1-kapittel-7-punkt-1-ledd-1-punkt-3-ledd-1">Prosedyrer ved tap av visuelle referanser etter at punkt for avbrutt innflyging er passert.</article></article></li><li data-li-identifier="iv." data-name="iv."><article class="listArticle" id="kapittel-1-kapittel-7-punkt-1-ledd-1-punkt-4"><article class="legalP" id="kapittel-1-kapittel-7-punkt-1-ledd-1-punkt-4-ledd-1">Fokus på utflatingsteknikk («flare») og hastighet.</article></article></li><li data-li-identifier="v." data-name="v."><article class="listArticle" id="kapittel-1-kapittel-7-punkt-1-ledd-1-punkt-5"><article class="legalP" id="kapittel-1-kapittel-7-punkt-1-ledd-1-punkt-5-ledd-1">Isingsforhold under ut-/innflyging.</article></article></li><li data-li-identifier="vi." data-name="vi."><article class="listArticle" id="kapittel-1-kapittel-7-punkt-1-ledd-1-punkt-6"><article class="legalP" id="kapittel-1-kapittel-7-punkt-1-ledd-1-punkt-6-ledd-1">Ytelsesberegningsoppgaver enten ved bruk av GMC (Gross Mass Charts) eller med ytelsescomputer.</article></article></li></ul></article></article></li><li data-li-identifier="b." data-name="b."><article class="listArticle" id="kapittel-1-kapittel-7-punkt-2"><article class="legalP" id="kapittel-1-kapittel-7-punkt-2-ledd-1">CRM og TEM skal vektlegges og evalueres. Spesiell vekt må legges på operasjoner på kontaminerte rullebaner i kombinasjon med mørke og sidevind med kast og turbulens.</article></article></li></ul></section></section></main></body></html>