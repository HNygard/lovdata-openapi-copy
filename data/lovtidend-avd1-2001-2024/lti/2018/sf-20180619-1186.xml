<!DOCTYPE html><html lang="no"><head><title>Forskrift om graden doctor philosophiae (dr.philos.) ved Universitetet i Tromsø – Noregs arktiske universitet (UiT)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2018-06-19-1186</dd><dt class="dokid">DokumentID</dt><dd class="dokid">LTI/forskrift/2018-06-19-1186</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="subunit">Etat</dt><dd class="subunit"><ul><li>Universitetet i Tromsø – Noregs arktiske universitet (UiT)</li></ul></dd><dt class="dateInForce">I kraft fra</dt><dd class="dateInForce">2018-08-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2005-12-15-4996</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-10</li><li>lov/2005-04-01-15/§3-3</li><li>lov/2005-04-01-15/§3-9</li><li>forskrift/2005-12-16-1574/§4</li></ul></dd><dt class="dateOfPublication">Kunngjort</dt><dd class="dateOfPublication">2018-07-13 13:40</dd><dt class="lastupdated">Rettet</dt><dd class="lastupdated">2022-06-13 (se nederst)</dd><dt class="journalNumber">Journalnummer</dt><dd class="journalNumber">2018-0738</dd><dt class="titleShort">Korttittel</dt><dd class="titleShort">Forskrift om graden dr.philos. ved Universitetet i Tromsø</dd><dt class="title">Tittel</dt><dd class="title">Forskrift om graden doctor philosophiae (dr.philos.) ved Universitetet i Tromsø – Noregs arktiske universitet (UiT)</dd><dt class="miscInformation">Annet om dokumentet</dt><dd class="miscInformation"><strong>Heimel:</strong> Fastsett av styret ved Universitetet i Tromsø – Noregs arktiske universitet 19. juni 2018 med heimel i lov 1. april 2005 nr. 15 om universiteter og høyskoler (universitets- og høyskoleloven) § 3-10 første ledd, jf. § 3-3 og § 3-9 og forskrift 16. desember 2005 nr. 1574 om grader og yrkesutdanninger, beskyttet tittel og normert studietid ved universiteter og høyskoler § 4.</dd><dt class="refid">RefID</dt><dd class="refid">forskrift/2018-06-19-1186</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om graden doctor philosophiae (dr.philos.) ved Universitetet i Tromsø – Noregs arktiske universitet (UiT)<ul class="tocSubUl"><li>§ 1. Verkeområde</li><li>§ 2. Målsetting</li><li>§ 3. Ansvar for graden</li><li>§ 4. Terminologi</li><li>§ 5. Innhaldet i graden dr.philos.</li><li>§ 6. Retten til å framstilla seg</li><li>§ 7. Søknaden</li><li>§ 8. Krav til doktoravhandlinga</li><li>§ 9. Arbeid som ikkje vert godtekne</li><li>§ 10. Offentleggjering av avhandlinga</li><li>§ 11. Oppnemning av komité</li><li>§ 12. Tilbaketrekking og retting av avhandling</li><li>§ 13. Høve til å innhenta supplerande opplysningar</li><li>§ 14. Fristar</li><li>§ 15. Innstilling</li><li>§ 16. Handsaming av innstillinga</li><li>§ 17. Ny levering</li><li>§ 18. Prøveførelesing</li><li>§ 19. Forsvar av avhandlinga</li><li>§ 20. Godkjenning av doktorgradsprøven</li><li>§ 21. Kreering og diplom/vitnemål</li><li>§ 22. Klage over avslag på søknad om å få framstilla seg</li><li>§ 23. Klage over ikkje bestått doktoravhandling med disputas</li><li>§ 23. Ikraftsetjing</li><li>Rettelser<ul class="tocSubUl"><li>§ 24. Ikraftsetjing</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2018-06-19-1186" id="dokument"><h1>Forskrift om graden doctor philosophiae (dr.philos.) ved Universitetet i Tromsø – Noregs arktiske universitet (UiT)</h1><article class="legalArticle" data-lovdata-URL="LTI/forskrift/2018-06-19-1186/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Verkeområde</span></h2><article class="legalP" id="paragraf-1-ledd-1">Denne forskrifta gir reglar om retten til å framstilla seg for graden doctor philosophiae (dr.philos.) og om levering og vurdering av avhandling.</article></article><article class="legalArticle" data-lovdata-URL="LTI/forskrift/2018-06-19-1186/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Målsetting</span></h2><article class="legalP" id="paragraf-2-ledd-1">Graden dr.philos. skal kvalifisera for forskingsverksemd av internasjonal standard og for anna arbeid i samfunnet der det vert stilt høge krav til vitskapeleg innsikt og analytisk tenking, i samsvar med god vitskapleg skikk og forskingsetiske standardar.</article></article><article class="legalArticle" data-lovdata-URL="LTI/forskrift/2018-06-19-1186/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Ansvar for graden</span></h2><article class="numberedLegalP" data-numerator="1" id="paragraf-3-nummer-1">(1) Universitetsstyret har det overordna ansvaret og fastset forskrift for graden.</article><article class="numberedLegalP" data-numerator="2" id="paragraf-3-nummer-2">(2) Fakulteta har ansvar for å behandla søknader og gjennomføra vurdering innafor sitt fagområde.</article></article><article class="legalArticle" data-lovdata-URL="LTI/forskrift/2018-06-19-1186/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Terminologi</span></h2><article class="legalP" id="paragraf-4-ledd-1"><table><tbody><tr><td data-text-align="left" data-vertical-align="top"><i>Disputas</i></td><td data-text-align="left" data-vertical-align="top">Offentleg drøfting og forsvar (mot kritikk frå opponentane) av ei doktoravhandling før ein får doktorgrad.</td></tr><tr><td data-text-align="left" data-vertical-align="top"><i>Doktorand</i></td><td data-text-align="left" data-vertical-align="top">Person som forsvarar doktoravhandlinga si i ein disputas.</td></tr><tr><td data-text-align="left" data-vertical-align="top"><i>Ex auditorio</i></td><td data-text-align="left" data-vertical-align="top">«Frå auditoriet». Ein tilhøyrar ved ein disputas har høve til å melda seg som opponent ex auditorio.</td></tr><tr><td data-text-align="left" data-vertical-align="top"><i>Kandidat</i></td><td data-text-align="left" data-vertical-align="top">Ein/ei som søker om å få framstilla seg for graden dr.philos.</td></tr><tr><td data-text-align="left" data-vertical-align="top"><i>Kreera</i></td><td data-text-align="left" data-vertical-align="top">Nemna ut nokon til ein akademisk grad.</td></tr><tr><td data-text-align="left" data-vertical-align="top"><i>Opponent</i></td><td data-text-align="left" data-vertical-align="top">Komitemedlem som ved ein doktordisputas går kritisk igjennom avhandlinga til doktoranden.</td></tr><tr><td data-text-align="left" data-vertical-align="top"><i>Programstyre</i></td><td data-text-align="left" data-vertical-align="top">Fakultetsorgan som har ansvar for ph.d.-studiet og for saker som gjeld graden dr.philos.</td></tr></tbody></table></article></article><article class="legalArticle" data-lovdata-URL="LTI/forskrift/2018-06-19-1186/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Innhaldet i graden dr.philos.</span></h2><article class="legalP" id="paragraf-5-ledd-1">Graden dr.philos. vert tildelt ved kreering på grunnlag av bestått<ul class="defaultList"><li data-li-identifier="-" data-name="-"><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">doktoravhandling</article></article></li><li data-li-identifier="-" data-name="-"><article class="listArticle" id="paragraf-5-ledd-1-punkt-2"><article class="legalP" id="paragraf-5-ledd-1-punkt-2-ledd-1">prøveførelesing over oppgitt emne</article></article></li><li data-li-identifier="-" data-name="-"><article class="listArticle" id="paragraf-5-ledd-1-punkt-3"><article class="legalP" id="paragraf-5-ledd-1-punkt-3-ledd-1">forsvar i ein offentleg disputas.</article></article></li></ul></article></article><article class="legalArticle" data-lovdata-URL="LTI/forskrift/2018-06-19-1186/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Retten til å framstilla seg</span></h2><article class="numberedLegalP" data-numerator="1" id="paragraf-6-nummer-1">(1) Rett til å framstilla seg for prøven for graden dr.philos. har den som er statsborgar i Noreg eller eit anna nordisk land og har mastergrad på fem år eller tilsvarande utdanning, enten integrert mastergrad på 300 studiepoeng eller ein mastergrad på 120 studiepoeng som byggjer på ein bachelorgrad på 180 studiepoeng.</article><article class="numberedLegalP" data-numerator="2" id="paragraf-6-nummer-2">(2) Fakultetet kan gi søkarar som på annan måte har godtgjort tilsvarande kvalifikasjonar i vedkommande fag, høve til å framstilla seg til doktorgradsprøven.</article><article class="numberedLegalP" data-numerator="3" id="paragraf-6-nummer-3">(3) Fakultetet kan etter særleg vurdering gi ein søkar som ikkje er statsborgar i Noreg eller eit anna nordisk land høve til å framstilla seg for prøven. Slikt høve kan til dømes bli gitt dersom søkar har opphaldsløyve i Noreg eller dersom avhandlinga<ul class="defaultList"><li data-li-identifier="-" data-name="-"><article class="listArticle" id="paragraf-6-nummer-3-punkt-1"><article class="legalP" id="paragraf-6-nummer-3-punkt-1-ledd-1">behandlar emne eller byggjer på materiale som er direkte knytt til Noreg</article></article></li><li data-li-identifier="-" data-name="-"><article class="listArticle" id="paragraf-6-nummer-3-punkt-2"><article class="legalP" id="paragraf-6-nummer-3-punkt-2-ledd-1">har sterk tilknyting til norsk forsking innan fagområdet</article></article></li><li data-li-identifier="-" data-name="-"><article class="listArticle" id="paragraf-6-nummer-3-punkt-3"><article class="legalP" id="paragraf-6-nummer-3-punkt-3-ledd-1">er utført under opphold ved norsk universitet eller forskningsinstitutt, eller i særleg kontakt med norske forskarar.</article></article></li></ul></article></article><article class="legalArticle" data-lovdata-URL="LTI/forskrift/2018-06-19-1186/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Søknaden</span></h2><article class="numberedLegalP" data-numerator="1" id="paragraf-7-nummer-1">(1) Søknad om å få framstilla seg skal sendast til vedkommande fakultet i lag med dokumentasjon for utdanning.</article><article class="numberedLegalP" data-numerator="2" id="paragraf-7-nummer-2">(2) Avhandlinga skal leverast samtidig med søknaden. Universitetsdirektøren bestemmer korleis ho skal leverast.</article></article><article class="legalArticle" data-lovdata-URL="LTI/forskrift/2018-06-19-1186/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Krav til doktoravhandlinga</span></h2><article class="numberedLegalP" data-numerator="1" id="paragraf-8-nummer-1">(1) Avhandlinga skal vera eit sjølvstendig vitskapleg arbeid som oppfyller internasjonale standardar for etikk, fagleg nivå og metode innafor fagområdet. Kandidaten skal gjennom avhandlinga vera med på å utvikla ny fagleg kunnskap, og avhandlinga skal liggja på eit nivå som tilseier at ho vil kunna publiserast som ein del av den vitskaplege litteraturen i faget. Avhandlinga skal liggja på same faglege nivå som ei ph.d.-avhandling, men ha større omfang.</article><article class="numberedLegalP" data-numerator="2" id="paragraf-8-nummer-2">(2) Avhandlinga kan vera ein monografi eller ei samanstilling av fleire mindre arbeid – ei artikkelsamling. I ei artikkelsamling må det vera samanheng mellom delane og det må gjerast greie for denne samanhengen i eit samandrag.</article><article class="numberedLegalP" data-numerator="3" id="paragraf-8-nummer-3">(3) Del av fellesarbeid vert godteke som avhandling i den grad kandidaten sin sjølvstendige innsats kan identifiserast og dokumenterast. Det skal følgja med avhandlinga ei underskriven erklæring som beskriv kandidaten sin innsats i arbeidet/arbeida.</article><article class="numberedLegalP" data-numerator="4" id="paragraf-8-nummer-4">(4) Dersom eit skriftleg arbeid har vorte til i samarbeid med andre forfattarar, skal kandidaten følgja dei normene for medforfattarskap som er allment aksepterte i fagmiljøet og i samsvar med internasjonale standardar.</article><article class="numberedLegalP" data-numerator="5" id="paragraf-8-nummer-5">(5) Dersom avhandlinga hovudsakleg består av artiklar, skal kandidaten normalt vera hovudforfattar av minst halvparten av artiklane.</article><article class="numberedLegalP" data-numerator="6" id="paragraf-8-nummer-6">(6) Avhandlinga skal vera skriven på norsk, svensk, dansk eller engelsk.</article></article><article class="legalArticle" data-lovdata-URL="LTI/forskrift/2018-06-19-1186/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Arbeid som ikkje vert godtekne</span></h2><article class="numberedLegalP" data-numerator="1" id="paragraf-9-nummer-1">(1) Ein kandidat kan ikkje levera eit arbeid eller deler av eit arbeid som har vore godteke som grunnlag for tidlegare eksamenar, med mindre arbeidet er ein mindre del av ei avhandling med fleire arbeid som heng saman. Data, analysar eller metodar frå tidlegare gradar kan likevel brukast som grunnlag for prosjektet.</article><article class="numberedLegalP" data-numerator="2" id="paragraf-9-nummer-2">(2) Arbeid som er publiserte meir enn åtte år før levering kan ikkje vera del av avhandlinga. Fakultetet kan dispensera frå dette dersom heilt ekstraordinære forhold tilseier det.</article><article class="numberedLegalP" data-numerator="3" id="paragraf-9-nummer-3">(3) Ei avhandling som har vore vurdert / er levert til vurdering ved ein annan lærestad kan ikkje leverast.</article></article><article class="legalArticle" data-lovdata-URL="LTI/forskrift/2018-06-19-1186/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Offentleggjering av avhandlinga</span></h2><article class="legalP" id="paragraf-10-ledd-1">Avhandlinga skal vera offentleg tilgjengeleg seinast to veker før disputasen. Ho skal gjerast tilgjengeleg i den forma ho vart levert til vurdering, eventuelt etter omarbeiding med grunnlag i § 15 tredje ledd.</article></article><article class="legalArticle" data-lovdata-URL="LTI/forskrift/2018-06-19-1186/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Oppnemning av komité</span></h2><article class="numberedLegalP" data-numerator="1" id="paragraf-11-nummer-1">(1) Dersom fakultetet kjem til at søkar skal få framstilla seg, skal det – i same sak eller i separat sak – oppnemnast ein sakkunnig komité (bedømmelseskomité) med minst tre medlemmer. Komiteen skal vurdera avhandlinga og disputasen. Fakultetet peikar ut leiar mellom medlemmene.</article><article class="numberedLegalP" data-numerator="2" id="paragraf-11-nummer-2">(2) Instituttet som har det aktuelle faget føreslår komité.</article><article class="numberedLegalP" data-numerator="3" id="paragraf-11-nummer-3">(3) Komiteen skal setjast saman slik at<ul class="defaultList"><li data-li-identifier="-" data-name="-"><article class="listArticle" id="paragraf-11-nummer-3-punkt-1"><article class="legalP" id="paragraf-11-nummer-3-punkt-1-ledd-1">begge kjønn er representerte</article></article></li><li data-li-identifier="-" data-name="-"><article class="listArticle" id="paragraf-11-nummer-3-punkt-2"><article class="legalP" id="paragraf-11-nummer-3-punkt-2-ledd-1">minst ein medlem er tilsett ved universitetet</article></article></li><li data-li-identifier="-" data-name="-"><article class="listArticle" id="paragraf-11-nummer-3-punkt-3"><article class="legalP" id="paragraf-11-nummer-3-punkt-3-ledd-1">minst ein medlem ikkje er knytt til universitetet</article></article></li><li data-li-identifier="-" data-name="-"><article class="listArticle" id="paragraf-11-nummer-3-punkt-4"><article class="legalP" id="paragraf-11-nummer-3-punkt-4-ledd-1">minst ein medlem ikkje har hovudstilling ved ein norsk institusjon</article></article></li><li data-li-identifier="-" data-name="-"><article class="listArticle" id="paragraf-11-nummer-3-punkt-5"><article class="legalP" id="paragraf-11-nummer-3-punkt-5-ledd-1">alle medlemmene har doktorgrad eller tilsvarande kompetanse</article></article></li><li data-li-identifier="-" data-name="-"><article class="listArticle" id="paragraf-11-nummer-3-punkt-6"><article class="legalP" id="paragraf-11-nummer-3-punkt-6-ledd-1">minst ein medlem har kompetanse over førstestillingsnivå</article></article></li><li data-li-identifier="-" data-name="-"><article class="listArticle" id="paragraf-11-nummer-3-punkt-7"><article class="legalP" id="paragraf-11-nummer-3-punkt-7-ledd-1">fleirtalet i komiteen er eksterne medlemmer</article></article></li><li data-li-identifier="-" data-name="-"><article class="listArticle" id="paragraf-11-nummer-3-punkt-8"><article class="legalP" id="paragraf-11-nummer-3-punkt-8-ledd-1">fleirtalet i komiteen er tilsette ved ein doktorgradsgivande institusjon.</article></article></li></ul></article><article class="numberedLegalP" data-numerator="4" id="paragraf-11-nummer-4">(4) Samansetjinga av komiteen skal vera grunngitt og eventuelle avvik frå kriteria skal grunngivast særskilt. Grunngivinga skal visa korleis komiteen samla dekker fagfeltet i avhandlinga.</article><article class="numberedLegalP" data-numerator="5" id="paragraf-11-nummer-5">(5) I særlege tilfelle kan fakultetet nemna opp ein administrativ leiar i tillegg til medlemmene. Han/ho skal ikkje ta del i den faglege vurderinga av avhandlinga.</article><article class="numberedLegalP" data-numerator="6" id="paragraf-11-nummer-6">(6) Fakultetet kan, når det er påkravd, nemna opp ein setjemedlem til komiteen.</article><article class="numberedLegalP" data-numerator="7" id="paragraf-11-nummer-7">(7) Ein/ei som har vore kandidaten sin medforfattar eller andre som er inhabile etter forvaltningslova § 6, kan ikkje vera medlem i, eller administrativ leiar for, komiteen.</article><article class="numberedLegalP" data-numerator="8" id="paragraf-11-nummer-8">(8) Kandidaten skal få melding om forslaget til komité, og få høve til å komma med skriftlege merknader til forslaget innan fem arbeidsdagar etter at han/ho får meldinga.</article></article><article class="legalArticle" data-lovdata-URL="LTI/forskrift/2018-06-19-1186/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Tilbaketrekking og retting av avhandling</span></h2><article class="numberedLegalP" data-numerator="1" id="paragraf-12-nummer-1">(1) Eit arbeid som er levert kan ikkje trekkjast tilbake før det er endelig avgjort om det er verdig til å forsvarast for doktorgraden.</article><article class="numberedLegalP" data-numerator="2" id="paragraf-12-nummer-2">(2) Kandidaten kan likevel søka fakultetet om få retta formelle feil i avhandlinga etter innlevering. Med søknaden skal kandidaten leggja fram ei fullstendig oversikt over alle feil (errata) han/ho ynskjer å retta. Søknaden må leverast inn seinast fire (4) veker før komiteen sin frist for å levera innstillinga. Det kan berre søkast ein gong. Dersom komitéen har fått kortare frist enn tre månadar på å levera innstillinga, kan fristen kortast forholdsmessig ned.</article></article><article class="legalArticle" data-lovdata-URL="LTI/forskrift/2018-06-19-1186/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Høve til å innhenta supplerande opplysningar</span></h2><article class="legalP" id="paragraf-13-ledd-1">Komiteen kan krevja å få lagt fram kandidaten sitt grunnlagsmateriale og utfyllande eller oppklarande tilleggsinformasjon.</article></article><article class="legalArticle" data-lovdata-URL="LTI/forskrift/2018-06-19-1186/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Fristar</span></h2><article class="numberedLegalP" data-numerator="1" id="paragraf-14-nummer-1">(1) Komiteen skal normalt gi si innstilling seinast innan tre månader etter at han har fått avhandlinga levert til vurdering. Dersom kandidaten får høve til omarbeiding av avhandlinga etter § 15 tredje ledd, går det ny frist frå den datoen avhandlinga vert levert på nytt. Det same gjeld ved eventuell ny levering etter § 17.</article><article class="numberedLegalP" data-numerator="2" id="paragraf-14-nummer-2">(2) Disputasen skal så langt råd er haldast innan fire månader etter at avhandling er levert.</article></article><article class="legalArticle" data-lovdata-URL="LTI/forskrift/2018-06-19-1186/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Innstilling</span></h2><article class="numberedLegalP" data-numerator="1" id="paragraf-15-nummer-1">(1) Komiteen gir innstilling til fakultetet på grunnlag av avhandlinga og eventuelt tilleggsmateriale, jf. § 13. Det skal gå fram av innstillinga om arbeidet er verdig til å forsvarast for doktorgraden eller om ho bør underkjennast. Innstillinga og eventuelle dissensar skal vera grunngitte.</article><article class="numberedLegalP" data-numerator="2" id="paragraf-15-nummer-2">(2) Komiteen kan anbefala at fakultetet gir høve til ei mindre omarbeiding før endeleg innstilling vert vedteken. Komiteen skal i slike tilfelle gi ei konkret, skriftleg, oversikt over kva kandidaten må omarbeida.</article><article class="numberedLegalP" data-numerator="3" id="paragraf-15-nummer-3">(3) Dersom fakultetet tek tilrådinga til følgje, jf. § 16 tredje ledd, skal kandidaten få ein frist for omarbeiding på inntil tre månadar. Det skal fastsetjast ein ny frist for komiteen si endelige innstilling. Kandidaten kan ikkje klaga over eit vedtak om høve til omarbeiding.</article><article class="numberedLegalP" data-numerator="4" id="paragraf-15-nummer-4">(4) Dersom komiteen finn at det er nødvendig med djuptgripande endringar når det gjeld teori, hypotese, materiale eller metode for å kunna gi tilråding om disputas, skal komiteen gi innstilling om underkjenning av avhandlinga.</article><article class="numberedLegalP" data-numerator="5" id="paragraf-15-nummer-5">(5) Fakultetet skal senda kopi av innstillinga til kandidaten. Når innstillinga er samrøystes negativ, ved dissens, og når komiteen anbefaler at kandidaten skal få gjera ei mindre omarbeiding, skal han/ho få høve til å komma med skriftlege merknader med ein frist på ti arbeidsdagar. Dersom kandidaten ikkje ynskjer å fremja merknader, skal han/ho så raskt som mogeleg melda skriftleg frå til fakultetet om det.</article><article class="numberedLegalP" data-numerator="6" id="paragraf-15-nummer-6">(6) Dersom det vert vurdert nødvendig for å opplysa saka, skal fakultetet senda eventuelle merknader til komiteen med ein kort frist for tilbakemelding.</article></article><article class="legalArticle" data-lovdata-URL="LTI/forskrift/2018-06-19-1186/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Handsaming av innstillinga</span></h2><article class="numberedLegalP" data-numerator="1" id="paragraf-16-nummer-1">(1) Når komiteen si innstilling er samrøystes positiv, er avhandlinga verdig forsvar for graden doctor philosophiae (dr.philos.).</article><article class="numberedLegalP" data-numerator="2" id="paragraf-16-nummer-2">(2) Når komiteen har gitt innstilling med dissens eller samrøystes negativ innstilling, skal fakultetet vurdera om arbeidet er verdig forsvar for graden dr.philos.:<ul class="defaultList"><li data-li-identifier="-" data-name="-"><article class="listArticle" id="paragraf-16-nummer-2-punkt-1"><article class="legalP" id="paragraf-16-nummer-2-punkt-1-ledd-1">Dersom komiteen finn å kunna leggja innstillinga / fleirtalet si innstilling til grunn, gjer fakultetet vedtak i samsvar med innstillinga.</article></article></li><li data-li-identifier="-" data-name="-"><article class="listArticle" id="paragraf-16-nummer-2-punkt-2"><article class="legalP" id="paragraf-16-nummer-2-punkt-2-ledd-1">Dersom fakultetet finn at det er rimeleg tvil om komiteen si innstilling / fleirtalet si innstilling skal leggjast til grunn, kan fakultetet be om nærare avklaring frå komiteen og/eller nemna opp to nye sakkunnige som gir individuell vurdering av avhandlinga eller nemna opp ny komité. Dei sakkunnige skal ikkje vera tilsette ved universitetet, og dei skal ikkje ha hatt noko å gjera med avhandlinga tidligare. For oppnemning av ny komité gjeld § 11. Innstillinga og eventuelle merknader frå kandidaten skal leggjast ved til dei sakkunnige / den nye komiteen.</article></article></li><li data-li-identifier="-" data-name="-"><article class="listArticle" id="paragraf-16-nummer-2-punkt-3"><article class="legalP" id="paragraf-16-nummer-2-punkt-3-ledd-1">Tilleggsavklaringar skal leggjast fram for kandidaten, som får høve til å komma med merknader.</article></article></li></ul></article><article class="numberedLegalP" data-numerator="3" id="paragraf-16-nummer-3">(3) Når komiteen anbefaler at kandidaten skal få høve til ei mindre omarbeiding før endeleg innstilling, skal fakultetet vurdera<ul class="defaultList"><li data-li-identifier="-" data-name="-"><article class="listArticle" id="paragraf-16-nummer-3-punkt-1"><article class="legalP" id="paragraf-16-nummer-3-punkt-1-ledd-1">om det er grunnlag for å ta forslaget til følgje, jf. § 15 andre og tredje ledd eller</article></article></li><li data-li-identifier="-" data-name="-"><article class="listArticle" id="paragraf-16-nummer-3-punkt-2"><article class="legalP" id="paragraf-16-nummer-3-punkt-2-ledd-1">om fakultetet skal be komiteen gi endeleg innstilling utan at avhandlinga blir omarbeidd eller</article></article></li><li data-li-identifier="-" data-name="-"><article class="listArticle" id="paragraf-16-nummer-3-punkt-3"><article class="legalP" id="paragraf-16-nummer-3-punkt-3-ledd-1">gjera endeleg vedtak på grunnlag av innstillinga og eventuelle merknader frå kandidaten.</article></article></li></ul></article><article class="numberedLegalP" data-numerator="4" id="paragraf-16-nummer-4">(4) Fakultetet skal orientera kandidaten om utfallet av behandlinga.</article></article><article class="legalArticle" data-lovdata-URL="LTI/forskrift/2018-06-19-1186/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Ny levering</span></h2><article class="numberedLegalP" data-numerator="1" id="paragraf-17-nummer-1">(1) Ei doktoravhandling som vert underkjend, kan leverast til ny vurdering i omarbeidd form ein gong. Slik ny levering kan skje først seks månader etter at det første vedtaket vart gjort.</article><article class="numberedLegalP" data-numerator="2" id="paragraf-17-nummer-2">(2) Kandidaten skal opplysa at arbeidet har vore vurdert tidlegare utan at det vart funne verdig for forsvar. Fakultetet skal informera komiteen om dette. Komiteen kan få den første innstillinga på førespurnad.</article></article><article class="legalArticle" data-lovdata-URL="LTI/forskrift/2018-06-19-1186/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Prøveførelesing</span></h2><article class="numberedLegalP" data-numerator="1" id="paragraf-18-nummer-1">(1) Kandidaten skal halda prøveførelesing. Prøveførelesinga er ein sjølvstendig del av doktorgradsprøven og skal vera over oppgitt tema. Føremålet er å prøva kandidaten si evne til å tileigna seg kunnskapar ut over avhandlingstemaet og evna til å formidla desse. Komiteen fastset tittel på førelesinga.</article><article class="numberedLegalP" data-numerator="2" id="paragraf-18-nummer-2">(2) Fakultetet skal kunngjera tittelen på prøveførelesinga til kandidaten ti arbeidsdagar før førelesinga. Komiteen fastset tema. Temaet for førelesinga skal ikkje stå i direkte samband med temaet for avhandlinga.</article><article class="numberedLegalP" data-numerator="3" id="paragraf-18-nummer-3">(3) Tittelen på førelesinga skal kunngjerast etter at avhandlinga er levert, og førelesinga skal haldast før disputasen. Fakultetet bestemmer tidspunktet.</article><article class="numberedLegalP" data-numerator="4" id="paragraf-18-nummer-4">(4) Dersom førelesinga skal haldast før innstillinga er klar, kan fakultetet nemna opp ein eigen komité som fastset tema. Minst ein av medlemmene i avhandlingskomiteen skal vera med i førelesningskomiteen, som så langt råd er skal setjast saman i samsvar med krava i § 10 tredje ledd.</article><article class="numberedLegalP" data-numerator="5" id="paragraf-18-nummer-5">(5) Prøveførelesinga skjer på avhandlingsspråket eller norsk med mindre fakultetet godkjenner noko anna.</article><article class="numberedLegalP" data-numerator="6" id="paragraf-18-nummer-6">(6) Komiteen avgjer om prøveførelesninga er bestått eller ikkje bestått, og skal grunngi vedtaket dersom resultatet vert ikkje bestått. Førelesinga skal være bestått før det kan haldast disputas.</article><article class="numberedLegalP" data-numerator="7" id="paragraf-18-nummer-7">(7) Dersom resultatet på prøveførelesinga vert ikkje bestått, kan kandidaten melda seg til ny prøveførelesing. Prøveførelesinga skal haldast over nytt emne, snarast mogeleg og seinast innan seks månader. Så vidt mogeleg skal ho vurderast av den opphavlege komiteen. Ny prøveførelesing kan berre haldast ein gong.</article></article><article class="legalArticle" data-lovdata-URL="LTI/forskrift/2018-06-19-1186/§19" data-name="§19" id="paragraf-19"><h2 class="legalArticleHeader"><span class="legalArticleValue">§ 19</span>. <span class="legalArticleTitle">Forsvar av avhandlinga</span></h2><article class="numberedLegalP" data-numerator="1" id="paragraf-19-nummer-1">(1) Når doktoranden har halde prøveførelesinga og fått ho godkjend, skal han/ho forsvara avhandlinga i offentleg disputas. Tid og stad for disputasen skal offentleggjerast minst ti arbeidsdagar på førehand saman med opplysningar om korleis avhandlinga er offentleggjort.</article><article class="numberedLegalP" data-numerator="2" id="paragraf-19-nummer-2">(2) Disputasen skjer på avhandlingsspråket eller norsk med mindre fakultetet godkjenner noko anna.</article><article class="numberedLegalP" data-numerator="3" id="paragraf-19-nummer-3">(3) Det skal normalt vera to opponentar. Fakultetet peikar dei ut av og mellom medlemmene av komiteen. I særlege tilfelle kan fakultetet nemna opp opponentar som ikkje har vore medlemmer av komiteen.</article><article class="numberedLegalP" data-numerator="4" id="paragraf-19-nummer-4">(4) Disputasen vert leia av dekan eller den han/ho gir fullmakt. Den som leier disputasen, gjer kort greie for innleveringa og vurderinga av avhandlinga og for prøveførelesinga. Deretter gjer doktoranden greie for siktemålet med og resultatet av den vitskaplege undersøkinga. Første opponent innleier diskusjonen, og andre opponent avsluttar disputasen. Fakultetet kan fastsetja ei anna rekkefølgje og oppgåvefordeling mellom opponentane og mellom doktoranden og første opponent. Andre som er til stades og som ynskjer å opponera ex auditorio, må gi melding om dette til leiar for disputasen innan det tidspunktet leiar fastset og kunngjer ved opninga av disputasen.</article></article><article class="legalArticle" data-lovdata-URL="LTI/forskrift/2018-06-19-1186/§20" data-name="§20" id="paragraf-20"><h2 class="legalArticleHeader"><span class="legalArticleValue">§ 20</span>. <span class="legalArticleTitle">Godkjenning av doktorgradsprøven</span></h2><article class="numberedLegalP" data-numerator="1" id="paragraf-20-nummer-1">(1) Etter disputasen melder komiteen skriftleg frå om disputasen er godkjend / ikkje godkjend.</article><article class="numberedLegalP" data-numerator="2" id="paragraf-20-nummer-2">(2) Dersom disputasen ikkje vert godkjend, kan doktoranden melda seg til ny disputas. Ny disputas skal gjennomførast snarast mogeleg og seinast innan seks månader. Så vidt mogeleg skal han vurderast av den opphavlege komiteen. Ny disputas kan berre gjennomførast ein gong.</article><article class="numberedLegalP" data-numerator="3" id="paragraf-20-nummer-3">(3) Disputasen må vera godkjend før doktoranden kan bli kreert og få diplom/vitnemål.</article></article><article class="legalArticle" data-lovdata-URL="LTI/forskrift/2018-06-19-1186/§21" data-name="§21" id="paragraf-21"><h2 class="legalArticleHeader"><span class="legalArticleValue">§ 21</span>. <span class="legalArticleTitle">Kreering og diplom/vitnemål</span></h2><article class="numberedLegalP" data-numerator="1" id="paragraf-21-nummer-1">(1) Når eit fleirtal i komiteen har godkjent disputasen, er doktoranden kreert til doctor philosophiae (dr.philos.).</article><article class="numberedLegalP" data-numerator="2" id="paragraf-21-nummer-2">(2) Universitetet skriv ut diplom/vitnemål.</article></article><article class="legalArticle" data-lovdata-URL="LTI/forskrift/2018-06-19-1186/§22" data-name="§22" id="paragraf-22"><h2 class="legalArticleHeader"><span class="legalArticleValue">§ 22</span>. <span class="legalArticleTitle">Klage over avslag på søknad om å få framstilla seg</span></h2><article class="legalP" id="paragraf-22-ledd-1">Avslag på søknad om å få framstilla seg for prøven for dr.philos.-graden kan påklagast til universitetets klagenemnd etter reglane i forvaltningslova § 28 flg. Klage skal sendast til fakultetet.</article></article><article class="legalArticle" data-lovdata-URL="LTI/forskrift/2018-06-19-1186/§23" data-name="§23" id="paragraf-23"><h2 class="legalArticleHeader"><span class="legalArticleValue">§ 23</span>. <span class="legalArticleTitle">Klage over ikkje bestått doktoravhandling med disputas</span></h2><article class="legalP" id="paragraf-23-ledd-1">Stryk på (underkjenning av) avhandling med disputas kan påklagast til universitetets klagenemnd etter reglane i forvaltningslova § 28 flg, jf. uhl. § 4-13 fjerde ledd. Klage skal sendast fakultetet.</article></article><article class="legalArticle" data-lovdata-URL="LTI/forskrift/2018-06-19-1186/§23" data-name="§23" id="paragraf-24"><h2 class="legalArticleHeader"><span class="legalArticleValue">§ 23</span>. <span class="legalArticleTitle">Ikraftsetjing</span></h2><article class="legalP" id="paragraf-24-ledd-1">Forskrifta tek til å gjelda 1. august 2018. Frå same dato vert forskrift 15. desember 2005 nr. 4996 om graden doctor philosophiae (dr.philos.) ved Universitetet i Tromsø – Noregs arktiske universitet oppheva.</article></article><section class="section" id="kapittel-1" data-lovdata-URL="LTI/forskrift/2018-06-19-1186/KAPITTEL_1"><h2>Rettelser</h2><article class="gazettenote" data-gazette-note-date="2022-06-13" data-gazette-note-type="rettelse"><article class="defaultP">Forskrifta vart ved ein inkurie kunngjort med 2 x § 23. Paragrafoverskrifta «§ 23. Ikraftsetjing» skal lyde:</article><article class="futureLegalArticle" data-name="§24" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 24</span>. <span class="legalArticleTitle">Ikraftsetjing</span></span></article></article></section></main></body></html>