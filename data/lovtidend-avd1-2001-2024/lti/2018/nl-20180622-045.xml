<!DOCTYPE html><html lang="no"><head><title>Lov om endringer i arbeidsmiljøloven, folketrygdloven og enkelte andre lover</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2018-06-22-45</dd><dt class="dokid">DokumentID</dt><dd class="dokid">LTI/lov/2018-06-22-45</dd><dt class="ministry">Departement</dt><dd class="ministry"><ul><li>Arbeids- og sosialdepartementet</li></ul></dd><dt class="dateInForce">I kraft fra</dt><dd class="dateInForce">Kongen bestemmer</dd><dt class="changesToDocuments">Endrer</dt><dd class="changesToDocuments"><ul><li>lov/1997-02-28-19</li><li>lov/1997-06-13-44</li><li>lov/1997-06-13-45</li><li>lov/2005-06-17-62</li><li>lov/2017-06-16-67</li></ul></dd><dt class="legalArea">Rettsområde</dt><dd class="legalArea"><ul><li>Arbeidsrett &gt; Offentlige tjenestemenn</li> <li>HMS og beredskaps- og sikkerhetsrett &gt; Helse, miljø og sikkerhet</li> <li>Pensjons- og trygderett</li> <li>Selskaper, fond og foreninger &gt; Aksjeselskaper og allmennaksjeselskaper</li></ul></dd><dt class="dateOfPublication">Kunngjort</dt><dd class="dateOfPublication">2018-06-22 15:10</dd><dt class="journalNumber">Journalnummer</dt><dd class="journalNumber">2018-0506</dd><dt class="titleShort">Korttittel</dt><dd class="titleShort">Endringslov til arbeidsmiljøloven, folketrygdloven mv</dd><dt class="title">Tittel</dt><dd class="title">Lov om endringer i arbeidsmiljøloven, folketrygdloven og enkelte andre lover</dd><dt class="miscInformation">Annet om dokumentet</dt><dd class="miscInformation">Prop.57 L (2017–2018), Innst.356 L (2017–2018), Lovvedtak 68 (2017–2018). Stortingets første og andre gangs behandling hhv. 4. og 11. juni 2018. Fremmet av Arbeids- og sosialdepartementet.</dd><dt class="refid">RefID</dt><dd class="refid">lov/2018-06-22-45</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i arbeidsmiljøloven, folketrygdloven og enkelte andre lover<ul class="tocSubUl"><li>I<ul class="tocSubUl"><li>§ 19-9 a. Overgang fra uføretrygd til alderspensjon for personer født i 1944 til 1953</li><li>§ 25-6. Tap av retten til å praktisere for trygdens regning (Helsedirektoratets myndighet)</li><li>§ 25-7. Tap av retten til å praktisere for trygdens regning (Arbeids- og velferdsdirektoratets myndighet)</li><li>§ 25-7 a. Formell advarsel</li></ul></li><li>II</li><li>III</li><li>IV<ul class="tocSubUl"><li>§ 17-2 a. Frist for å fremme sak for Tvisteløsningsnemnda</li><li>§ 17-2 b. Gjenåpning</li><li>§ 17-2 c. Retting og tilleggsavgjørelse</li></ul></li><li>V</li><li>VI</li></ul></li></ul></dd></dl></header><main class="documentBody" data-lovdata-URL="LTI/lov/2018-06-22-45" id="dokument"><h1>Lov om endringer i arbeidsmiljøloven, folketrygdloven og enkelte andre lover</h1><article class="defaultP" data-text-size="small">Endringer i følgende lover:<ul class="defaultList" data-text-size="small"><li data-li-identifier="1" data-name="1"><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 28. februar 1997 nr. 19 om folketrygd (folketrygdloven).</article></article></li><li data-li-identifier="2" data-name="2"><article class="listArticle" data-text-size="small" id="punkt-2"><article class="legalP" id="punkt-2-ledd-1">Lov 13. juni 1997 nr. 44 om aksjeselskaper (aksjeloven).</article></article></li><li data-li-identifier="3" data-name="3"><article class="listArticle" data-text-size="small" id="punkt-3"><article class="legalP" id="punkt-3-ledd-1">Lov 13. juni 1997 nr. 45 om allmennaksjeselskaper (allmennaksjeloven).</article></article></li><li data-li-identifier="4" data-name="4"><article class="listArticle" data-text-size="small" id="punkt-4"><article class="legalP" id="punkt-4-ledd-1">Lov 17. juni 2005 nr. 62 om arbeidsmiljø, arbeidstid og stillingsvern mv. (arbeidsmiljøloven).</article></article></li><li data-li-identifier="5" data-name="5"><article class="listArticle" data-text-size="small" id="punkt-5"><article class="legalP" id="punkt-5-ledd-1">Lov 16. juni 2017 nr. 67 om statens ansatte mv. (statsansatteloven).</article></article></li></ul></article><section class="section" data-name="kapI" id="kapittel-1" data-lovdata-URL="LTI/lov/2018-06-22-45/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I lov 28. februar 1997 nr. 19 om folketrygd gjøres følgende endringer:</article> <article class="defaultP" margin-top="true">§ 19-9 a skal lyde:</article><article class="futureLegalArticle" data-name="§19-9a" id="kapittel-1-foreslåttparagraf-1"><span class="futureLegalArticleHeader">§ 19-9 a. <span class="legalArticleTitle">Overgang fra uføretrygd til alderspensjon for personer født i 1944 til 1953</span></span><article class="legalP" id="kapittel-1-foreslåttparagraf-1-ledd-1">Personer som er født i 1944 til 1953 og som mottok uføretrygd ved fylte 67 år, får et tillegg til alderspensjonen. Tillegget skal skjerme vedkommende for 0,25 prosentpoeng av virkningen av levealdersjusteringen etter § 19-6.</article><article class="legalP" id="kapittel-1-foreslåttparagraf-1-ledd-2">Ved gradert uføretrygd reduseres tillegget forholdsmessig.</article><article class="legalP" id="kapittel-1-foreslåttparagraf-1-ledd-3">Departementet kan gi forskrifter om beregning av tillegg etter denne paragrafen.</article></article> <article class="defaultP" margin-top="true">§ 25-6 skal lyde:</article><article class="futureLegalArticle" data-name="§25-6" id="kapittel-1-foreslåttparagraf-2"><span class="futureLegalArticleHeader">§ 25-6. <span class="legalArticleTitle">Tap av retten til å praktisere for trygdens regning (Helsedirektoratets myndighet)</span></span><article class="legalP" id="kapittel-1-foreslåttparagraf-2-ledd-1">Helsedirektoratet kan treffe vedtak om at det ikke skal ytes godtgjørelse for behandling eller tjeneste som utføres etter denne loven dersom en behandler eller tjenesteyter forsettlig eller grovt uaktsomt<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-2-ledd-1-punkt-1"><article class="legalP" id="kapittel-1-foreslåttparagraf-2-ledd-1-punkt-1-ledd-1">gjør seg skyldig i uberettiget utbetaling fra trygden,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-2-ledd-1-punkt-2"><article class="legalP" id="kapittel-1-foreslåttparagraf-2-ledd-1-punkt-2-ledd-1">ikke oppfyller lovbestemte plikter, eller</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-2-ledd-1-punkt-3"><article class="legalP" id="kapittel-1-foreslåttparagraf-2-ledd-1-punkt-3-ledd-1">gir misvisende opplysninger eller erklæringer som kan føre til uberettiget utbetaling av trygdeytelser.</article></article></li></ul><p class="leddfortsettelse">Vedtak etter første punktum gis rettsvirkning for alle lovens stønadsområder. Vedtaket kan gis virkning for inntil fem år.</p></article><article class="legalP" id="kapittel-1-foreslåttparagraf-2-ledd-2">Helsedirektoratet kan treffe vedtak om at det ikke skal ytes godtgjørelse for behandling eller tjeneste som utføres i henhold til folketrygdloven kapittel 5, dersom en behandler eller tjenesteyter uaktsomt gjør seg skyldig i forhold som nevnt i første ledd. Vedtaket kan gis virkning for inntil tre år.</article><article class="legalP" id="kapittel-1-foreslåttparagraf-2-ledd-3">Det ytes ikke stønad på grunnlag av erklæring eller uttalelse fra en behandler eller tjenesteyter som er fratatt retten til å praktisere for trygdens regning på det aktuelle området etter denne paragrafen eller § 25-7. Helsedirektoratet kan gi unntak dersom det vil være urimelig ikke å gi stønad.</article><article class="legalP" id="kapittel-1-foreslåttparagraf-2-ledd-4">Vedtak etter paragrafen er enkeltvedtak som kan påklages til Nasjonalt klageorgan for helsetjenesten.</article></article> <article class="defaultP" margin-top="true">§ 25-7 skal lyde:</article><article class="futureLegalArticle" data-name="§25-7" id="kapittel-1-foreslåttparagraf-3"><span class="futureLegalArticleHeader">§ 25-7. <span class="legalArticleTitle">Tap av retten til å praktisere for trygdens regning (Arbeids- og velferdsdirektoratets myndighet)</span></span><article class="legalP" id="kapittel-1-foreslåttparagraf-3-ledd-1">Arbeids- og velferdsdirektoratet kan treffe vedtak om at det ikke skal ytes godtgjørelse for behandling eller tjeneste som utføres etter denne loven dersom en behandler eller tjenesteyter forsettlig eller grovt uaktsomt<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-3-ledd-1-punkt-1"><article class="legalP" id="kapittel-1-foreslåttparagraf-3-ledd-1-punkt-1-ledd-1">gjør seg skyldig i uberettiget utbetaling fra trygden,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-3-ledd-1-punkt-2"><article class="legalP" id="kapittel-1-foreslåttparagraf-3-ledd-1-punkt-2-ledd-1">ikke oppfyller lovbestemte plikter, eller</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-3-ledd-1-punkt-3"><article class="legalP" id="kapittel-1-foreslåttparagraf-3-ledd-1-punkt-3-ledd-1">gir misvisende opplysninger eller erklæringer som kan føre til uberettiget utbetaling av trygdeytelser.</article></article></li></ul><p class="leddfortsettelse">Vedtak etter første punktum gis rettsvirkning for alle lovens stønadsområder. Vedtaket kan gis virkning for inntil fem år.</p></article><article class="legalP" id="kapittel-1-foreslåttparagraf-3-ledd-2">Arbeids- og velferdsdirektoratet kan treffe vedtak om at det ikke skal ytes godtgjørelse for behandling eller tjeneste som utføres i henhold til folketrygdloven, med unntak av kapittel 5, dersom en behandler eller tjenesteyter uaktsomt gjør seg skyldig i forhold som nevnt i første ledd. Vedtaket kan gis virkning for inntil tre år.</article><article class="legalP" id="kapittel-1-foreslåttparagraf-3-ledd-3">Det ytes ikke stønad på grunnlag av erklæring eller uttalelse fra en behandler eller tjenesteyter som er fratatt retten til å praktisere for trygdens regning på det aktuelle området etter denne paragrafen eller § 25-6. Arbeids- og velferdsdirektoratet kan gi unntak dersom det vil være urimelig ikke å gi stønad.</article><article class="legalP" id="kapittel-1-foreslåttparagraf-3-ledd-4">Vedtak etter paragrafen er enkeltvedtak som kan påklages til NAV Klageinstans eller til det organet som Arbeids- og velferdsdirektoratet bestemmer.</article></article> <article class="defaultP" margin-top="true">Ny § 25-7 a skal lyde:</article><article class="futureLegalArticle" data-name="§25-7a" id="kapittel-1-foreslåttparagraf-4"><span class="futureLegalArticleHeader">§ 25-7 a. <span class="legalArticleTitle">Formell advarsel</span></span><article class="legalP" id="kapittel-1-foreslåttparagraf-4-ledd-1">Arbeids- og velferdsdirektoratet kan i de mindre alvorlige tilfellene av tillitsbrudd som nevnt i § 25-7 første eller andre ledd, treffe vedtak om å gi behandler eller tjenesteyter en formell advarsel om at retten til å praktisere for trygdens regning kan bli fratatt vedkommende.</article><article class="legalP" id="kapittel-1-foreslåttparagraf-4-ledd-2">Vedtak om formell advarsel er enkeltvedtak som kan påklages til NAV Klageinstans eller til det organet som Arbeids- og velferdsdirektoratet bestemmer.</article></article></section><section class="section" data-name="kapII" id="kapittel-2" data-lovdata-URL="LTI/lov/2018-06-22-45/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">I lov 13. juni 1997 nr. 44 om aksjeselskaper skal § 6-35 andre ledd lyde:</article><article class="numberedLegalP" data-numerator="2" id="kapittel-2-nummer-1">(2) Det kan avtales mellom selskapet og et flertall av de ansatte eller lokale fagforeninger som representerer et flertall av de ansatte, at selskapet ikke skal ha bedriftsforsamling, jf. § 6-4 tredje ledd. Kongen kan gi nærmere regler om inngåelse av en slik avtale og avtalens innhold. Bestemmelsene om slik avtale i lov om allmennaksjeselskaper gjelder tilsvarende.</article></section><section class="section" data-name="kapIII" id="kapittel-3" data-lovdata-URL="LTI/lov/2018-06-22-45/KAPITTEL_3"><h2 data-text-align="center">III</h2><article class="legalP" id="kapittel-3-ledd-1">I lov 13. juni 1997 nr. 45 om allmennaksjeselskaper § 6-35 skal første til fjerde ledd lyde:</article><article class="numberedLegalP" data-numerator="1" id="kapittel-3-nummer-1">(1) I selskaper med flere enn 200 ansatte skal det velges en bedriftsforsamling på 12 medlemmer eller et høyere antall, delelig med tre, som fastsettes av generalforsamlingen.</article><article class="numberedLegalP" data-numerator="2" id="kapittel-3-nummer-2">(2) Det kan avtales mellom selskapet og et flertall av de ansatte eller lokale fagforeninger som representerer et flertall av de ansatte, at selskapet ikke skal ha bedriftsforsamling, jf. § 6-4 tredje ledd. Kongen kan gi nærmere regler om inngåelse av en slik avtale og avtalens innhold.</article><article class="numberedLegalP" data-numerator="3" id="kapittel-3-nummer-3">(3) To tredeler av bedriftsforsamlingens medlemmer med varamedlemmer velges av generalforsamlingen. I vedtektene kan valgretten overføres til andre, også til de ansatte i selskapet eller i et konsern eller en gruppe som selskapet tilhører. Valgrett etter annet punktum kan ikke overføres til bedriftsforsamlingen selv eller styret, eller til medlemmer av disse organene. Mer enn halvdelen av bedriftsforsamlingens medlemmer skal velges av generalforsamlingen.</article><article class="numberedLegalP" data-numerator="4" id="kapittel-3-nummer-4">(4) En tredel av bedriftsforsamlingens medlemmer med varamedlemmer velges av og blant de ansatte. Et flertall av de ansatte eller lokale fagforeninger som representerer et flertall av de ansatte, kan beslutte at det i tillegg skal velges observatører og varamedlemmer. Antallet observatører kan utgjøre inntil en halvdel av de ansattes medlemmer.</article></section><section class="section" data-name="kapIV" id="kapittel-4" data-lovdata-URL="LTI/lov/2018-06-22-45/KAPITTEL_4"><h2 data-text-align="center">IV</h2><article class="legalP" id="kapittel-4-ledd-1">I lov 17. juni 2005 nr. 62 om arbeidsmiljø, arbeidstid og stillingsvern mv. gjøres følgende endringer:</article> <article class="defaultP" margin-top="true">§ 1-2 tredje ledd skal lyde:</article><article class="numberedLegalP" data-numerator="3" id="kapittel-4-nummer-1">(3) Kongen kan gi forskrift om og i hvilken utstrekning bestemmelsene i kapittel 14, 15, 16 og 17 skal gjelde for arbeidstakere som omfattes av lov 16. juni 2017 nr. 67 om statens ansatte mv. (statsansatteloven) eller som er embetsmenn.</article> <article class="defaultP" margin-top="true">§ 12-11 femte ledd siste punktum oppheves.</article> <article class="defaultP" margin-top="true">§ 13-1 femte til sjuende ledd oppheves.</article> <article class="defaultP" margin-top="true">§ 14-3 første ledd skal lyde:</article><article class="numberedLegalP" data-numerator="1" id="kapittel-4-nummer-2">(1) Deltidsansatte har fortrinnsrett til utvidet stilling fremfor at arbeidsgiver foretar ny ansettelse i virksomheten. Fortrinnsretten kan også gjelde en del av en stilling.</article> <article class="defaultP" margin-top="true">§ 17-2 tredje, fjerde og nytt femte ledd skal lyde:</article><article class="numberedLegalP" data-numerator="3" id="kapittel-4-nummer-3">(3) Fristen for å bringe tvisten inn for domstolene er åtte uker fra det tidspunktet parten ble underrettet om nemndas avgjørelse.</article><article class="numberedLegalP" data-numerator="4" id="kapittel-4-nummer-4">(4) Reises det ikke søksmål innen fristen, har vedtaket virkning som en rettskraftig dom, og det kan fullbyrdes etter reglene som gjelder for dommer. Nemnda kan gi oppfriskning for oversittelse av fristen etter reglene i tvisteloven §§ 16-12 til 16-14. Et vedtak om oppfriskning kan bringes inn for tingretten.</article><article class="numberedLegalP" data-numerator="5" id="kapittel-4-nummer-5">(5) Departementet kan gi forskrift om oppnevning av nemndas medlemmer og om nemndas sammensetning og saksbehandling.</article> <article class="defaultP" margin-top="true">Ny § 17-2 a skal lyde:</article><article class="futureLegalArticle" data-name="§17-2a" id="kapittel-4-foreslåttparagraf-1"><span class="futureLegalArticleHeader">§ 17-2 a. <span class="legalArticleTitle">Frist for å fremme sak for Tvisteløsningsnemnda</span></span><article class="numberedLegalP" data-numerator="1" id="kapittel-4-foreslåttparagraf-1-nummer-1">(1) Det må reises sak for Tvisteløsningsnemnda senest fire uker etter at arbeidsgivers skriftlige avslag er kommet frem til arbeidstaker. Fristen beregnes og avbrytes etter reglene i domstolloven kapittel 8.</article><article class="numberedLegalP" data-numerator="2" id="kapittel-4-foreslåttparagraf-1-nummer-2">(2) I utdanningspermisjonssaker kan det fremmes sak senest fire uker etter utløpet av arbeidsgivers svarfrist etter § 12-11 femte ledd dersom arbeidsgiver ikke har svart innen fristen.</article><article class="numberedLegalP" data-numerator="3" id="kapittel-4-foreslåttparagraf-1-nummer-3">(3) Saker om rett til delvis permisjon etter § 12-6 skal tas til behandling selv om fireukersfristen er utløpt dersom oversittelsen av fristen skyldes en fødsel eller overtakelse av omsorg for et adoptivbarn eller fosterbarn. Saken må i så fall fremmes snarest mulig etter fødselen eller omsorgsovertakelsen.</article></article> <article class="defaultP" margin-top="true">Ny § 17-2 b skal lyde:</article><article class="futureLegalArticle" data-name="§17-2b" id="kapittel-4-foreslåttparagraf-2"><span class="futureLegalArticleHeader">§ 17-2 b. <span class="legalArticleTitle">Gjenåpning</span></span><article class="numberedLegalP" data-numerator="1" id="kapittel-4-foreslåttparagraf-2-nummer-1">(1) Nemndas rettskraftige avgjørelser og beslutninger kan gjenåpnes etter begjæring fra en part dersom<ul class="defaultList"><li data-li-identifier="a)" data-name="a)"><article class="listArticle" id="kapittel-4-foreslåttparagraf-2-nummer-1-punkt-1"><article class="legalP" id="kapittel-4-foreslåttparagraf-2-nummer-1-punkt-1-ledd-1">det foreligger brudd på habilitetskrav i forvaltningsloven § 6</article></article></li><li data-li-identifier="b)" data-name="b)"><article class="listArticle" id="kapittel-4-foreslåttparagraf-2-nummer-1-punkt-2"><article class="legalP" id="kapittel-4-foreslåttparagraf-2-nummer-1-punkt-2-ledd-1">det foreligger andre saksbehandlingsfeil, og det ikke kan utelukkes at feilen var bestemmende for avgjørelsens innhold</article></article></li><li data-li-identifier="c)" data-name="c)"><article class="listArticle" id="kapittel-4-foreslåttparagraf-2-nummer-1-punkt-3"><article class="legalP" id="kapittel-4-foreslåttparagraf-2-nummer-1-punkt-3-ledd-1">opplysninger om faktiske forhold som var ukjent da saken ble avgjort, tilsier at avgjørelsen høyst sannsynlig ville blitt et annen.</article></article></li></ul></article><article class="numberedLegalP" data-numerator="2" id="kapittel-4-foreslåttparagraf-2-nummer-2">(2) En sak kan ikke gjenåpnes<ul class="defaultList"><li data-li-identifier="a)" data-name="a)"><article class="listArticle" id="kapittel-4-foreslåttparagraf-2-nummer-2-punkt-1"><article class="legalP" id="kapittel-4-foreslåttparagraf-2-nummer-2-punkt-1-ledd-1">av en grunn som ble forkastet ved sakens behandling</article></article></li><li data-li-identifier="b)" data-name="b)"><article class="listArticle" id="kapittel-4-foreslåttparagraf-2-nummer-2-punkt-2"><article class="legalP" id="kapittel-4-foreslåttparagraf-2-nummer-2-punkt-2-ledd-1">av en grunn som parten burde ha gjort gjeldende under sakens ordinære behandling, ved søksmål til tingretten eller ved begjæring om oppfriskning</article></article></li><li data-li-identifier="c)" data-name="c)"><article class="listArticle" id="kapittel-4-foreslåttparagraf-2-nummer-2-punkt-3"><article class="legalP" id="kapittel-4-foreslåttparagraf-2-nummer-2-punkt-3-ledd-1">dersom det er rimelig sannsynlighetsovervekt for at en ny behandling av saken ikke vil lede til en endring av betydning for parten.</article></article></li></ul></article><article class="numberedLegalP" data-numerator="3" id="kapittel-4-foreslåttparagraf-2-nummer-3">(3) Et vedtak om gjenåpning treffes av nemndsleder.</article><article class="numberedLegalP" data-numerator="4" id="kapittel-4-foreslåttparagraf-2-nummer-4">(4) Et avslag på en begjæring om gjenåpning kan bringes inn for tingretten. For øvrig gjelder reglene i tvisteloven kapittel 31 så langt de passer.</article><article class="numberedLegalP" data-numerator="5" id="kapittel-4-foreslåttparagraf-2-nummer-5">(5) Dersom nemnda treffer vedtak om gjenåpning, har parten krav på å få dekket saksomkostninger etter reglene i forvaltningsloven § 36 første ledd. Forvaltningsloven § 36 andre ledd gjelder ikke.</article></article> <article class="defaultP" margin-top="true">Ny § 17-2 c skal lyde:</article><article class="futureLegalArticle" data-name="§17-2c" id="kapittel-4-foreslåttparagraf-3"><span class="futureLegalArticleHeader">§ 17-2 c. <span class="legalArticleTitle">Retting og tilleggsavgjørelse</span></span><article class="numberedLegalP" data-numerator="1" id="kapittel-4-foreslåttparagraf-3-nummer-1">(1) Nemnda kan rette et vedtak som på grunn av en skrive- eller regnefeil, misforståelse, forglemmelse eller lignende klar feil har fått en utforming som ikke stemte med nemndas mening.</article><article class="numberedLegalP" data-numerator="2" id="kapittel-4-foreslåttparagraf-3-nummer-2">(2) Er det ikke truffet avgjørelse om noe som skulle vært avgjort, kan det avsies en tilleggsavgjørelse dersom det fremmes en begjæring om det innen fristen for å bringe saken inn for tingretten, jf. § 17-2 tredje ledd.</article><article class="numberedLegalP" data-numerator="3" id="kapittel-4-foreslåttparagraf-3-nummer-3">(3) Nemndsleder kan treffe vedtak etter første og andre ledd.</article><article class="numberedLegalP" data-numerator="4" id="kapittel-4-foreslåttparagraf-3-nummer-4">(4) For øvrig gjelder tvisteloven §§ 19-8 og 19-9 tilsvarende.</article></article> <article class="defaultP" margin-top="true">§ 18-9 første ledd skal lyde:</article><article class="numberedLegalP" data-numerator="1" id="kapittel-4-nummer-6">(1) Den som vil oppføre en bygning eller utføre bygningsmessig arbeid som er søknadspliktig etter plan- og bygningsloven, og som skal brukes eller ventelig vil bli brukt av virksomhet som går inn under denne lov, har plikt til å innhente Arbeidstilsynets samtykke på forhånd.</article></section><section class="section" data-name="kapV" id="kapittel-5" data-lovdata-URL="LTI/lov/2018-06-22-45/KAPITTEL_5"><h2 data-text-align="center">V</h2><article class="legalP" id="kapittel-5-ledd-1">I lov 16. juni 2017 nr. 67 om statens ansatte mv. gjøres følgende endring:</article> <article class="defaultP" margin-top="true">§ 13 første ledd skal lyde:</article><article class="numberedLegalP" data-numerator="1" id="kapittel-5-nummer-1">(1) Deltidsansatte har fortrinnsrett til utvidet stilling fremfor at arbeidsgiver foretar ny ansettelse i virksomheten. Fortrinnsretten kan også gjelde en del av en stilling.</article></section><section class="section" data-name="kapVI" id="kapittel-6" data-lovdata-URL="LTI/lov/2018-06-22-45/KAPITTEL_6"><h2 data-text-align="center">VI</h2><article class="legalP" id="kapittel-6-ledd-1">Loven gjelder fra den tid Kongen bestemmer. Kongen kan sette i kraft de enkelte bestemmelsene til forskjellig tid.</article></section></main></body></html>