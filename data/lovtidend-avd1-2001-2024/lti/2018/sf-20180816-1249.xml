<!DOCTYPE html><html lang="no"><head><title>Forskrift om endring i forskrift om førerkort m.m.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2018-08-16-1249</dd><dt class="dokid">DokumentID</dt><dd class="dokid">LTI/forskrift/2018-08-16-1249</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="dateInForce">I kraft fra</dt><dd class="dateInForce">2018-09-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2004-01-19-298</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1965-06-18-4/§24</li><li>forskrift/1967-03-17-3462</li><li>forskrift/2003-09-29-1196</li></ul></dd><dt class="dateOfPublication">Kunngjort</dt><dd class="dateOfPublication">2018-08-20 14:10</dd><dt class="journalNumber">Journalnummer</dt><dd class="journalNumber">2018-0773</dd><dt class="titleShort">Korttittel</dt><dd class="titleShort">Endr. i førerkortforskriften</dd><dt class="title">Tittel</dt><dd class="title">Forskrift om endring i forskrift om førerkort m.m.</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Vegdirektoratet 16. august 2018 med hjemmel i lov 18. juni 1965. nr. 4 om vegtrafikk (vegtrafikkloven) § 24 jf. delegeringsvedtak 17. mars 1967 nr. 3462 og delegeringsvedtak 29. september 2003 nr. 1196.</dd><dt class="refid">RefID</dt><dd class="refid">forskrift/2018-08-16-1249</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om førerkort m.m.<ul class="tocSubUl"><li>I<ul class="tocSubUl"><li>§ 12-7. Unntak fra alderskrav for lærlinger i kran- og løfteoperasjonsfaget</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2018-08-16-1249" id="dokument"><h1>Forskrift om endring i forskrift om førerkort m.m.</h1><section class="section" data-name="kapI" id="kapittel-1" data-lovdata-URL="LTI/forskrift/2018-08-16-1249/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 19. januar 2004 nr. 298 om førerkort m.m. gjøres følgende endringer:</article> <article class="defaultP" margin-top="true">§ 2-1 skal lyde:</article><article class="legalP" id="kapittel-1-ledd-2">Med <i>førerett</i> forstås rett til å føre nærmere angitt kjøretøy.</article><article class="legalP" id="kapittel-1-ledd-3">Med <i>førerkort</i> forstås det dokument hvor føreretten er angitt. Førerett kan også følge av generell bestemmelse i denne forskrift eller av enkeltvedtak.</article><article class="legalP" id="kapittel-1-ledd-4">Med <i>søker om førerett</i> forstås en person som søker om førstegangsutstedelse, fornyelse, utvidelse eller tilbakelevering av førerkort for motorvogn eller innbytte av utenlandsk førerkort.</article><article class="legalP" id="kapittel-1-ledd-5">Med <i>fullverdig førerett</i> menes en førerett uten restriksjoner annet enn det som tilsvarer norsk førerett i den aktuelle klassen. I tillegg må all obligatorisk opplæring, samt alle teoretiske og praktiske prøver være bestått.</article><article class="legalP" id="kapittel-1-ledd-6">Med fullverdig førerkort menes et førerkort som gir uttrykk for at innehaveren innehar en fullverdig førerett.</article><article class="legalP" id="kapittel-1-ledd-7">Med <i>kompetansebevis</i> menes bevis for å ha gjennomgått spesiell opplæring, eventuelt etter avlagt prøve, for å kunne utføre visse former for transport eller kjøring.</article><article class="legalP" id="kapittel-1-ledd-8">Med <i>utstedelse av førerkort</i> menes enhver førerkorthandling fra førerkortmyndigheten som medfører produksjon av nytt førerkort, hva enten dette gjelder førerkort første gang, fornyelse, utvidelse, duplikat, innbytte eller utskifting.</article><article class="legalP" id="kapittel-1-ledd-9">Med <i>førstegangsutstedelse av førerkort</i> menes at norsk førerkort utstedes til person som ikke har hatt norsk førerkort i noen klasse tidligere. Utstedelse av førerkort ved innbytte av EØS-førerkort regnes ikke som førstegangsutstedelse.</article><article class="legalP" id="kapittel-1-ledd-10">Med <i>internasjonalt førerkort</i> menes førerkort utstedt på bakgrunn av nasjonalt førerkort i tilsvarende klasser, etter modeller i Genevekonvensjonen om vegtrafikk av 1949 eller Wienkonvensjonen om vegtrafikk av 1968.</article> <article class="defaultP" margin-top="true">§ 2-3 skal lyde:</article><article class="legalP" id="kapittel-1-ledd-11"><i>Fast bopel:</i> Med fast bopel menes det sted hvor en person vanligvis bor, det vil si minst 185 dager hvert kalenderår:<ul class="defaultList"><li data-li-identifier="1." data-name="1."><article class="listArticle" id="kapittel-1-ledd-11-punkt-1"><article class="legalP" id="kapittel-1-ledd-11-punkt-1-ledd-1">på grunn av personlig og ervervsmessig tilknytning, eller</article></article></li><li data-li-identifier="2." data-name="2."><article class="listArticle" id="kapittel-1-ledd-11-punkt-2"><article class="legalP" id="kapittel-1-ledd-11-punkt-2-ledd-1">dersom vedkommende ikke har noen ervervsmessig tilknytning, på grunn av personlig tilknytning som viser nære forbindelser mellom personen og stedet vedkommende bor.</article></article></li></ul></article><article class="legalP" id="kapittel-1-ledd-12">Dersom en person har personlig tilknytning til en annen stat enn der vedkommende har ervervsmessig tilknytning, og derfor vekselvis oppholder seg i to eller flere stater, skal fast bopel anses å være det sted hvor personen har sin personlige tilknytning, forutsatt at vedkommende regelmessig returnerer dit. Kravet om regelmessig retur gjelder ikke dersom personen oppholder seg i en annen stat for å utføre en tidsbegrenset oppgave. Studier ved universitet eller skole medfører ingen endring av fast bopel for personer med fast bopel i en annen EØS-stat.</article><article class="legalP" id="kapittel-1-ledd-13">En person anses å ha personlig tilknytning til den stat hvor vedkommende bor sammen med partner og/eller barn under 18 år. Dersom personen ikke har partner og/eller barn under 18 år, skal det legges vekt på hvor vedkommende ellers har nære personlige forbindelser.</article><article class="legalP" id="kapittel-1-ledd-14">I vurderingen av hvor en person skal anses å ha fast bopel tas det utgangspunkt i om vedkommende i Folkeregisteret er registrert som bosatt i Norge. Dersom personen mener folkeregistreringen ikke stemmer overens med faktisk fast bopel er det opp til vedkommende å dokumentere dette.</article><article class="legalP" id="kapittel-1-ledd-15">Fast bopel regnes normalt fra det tidspunkt personen får, eller skulle ha fått, fødselsnummer gjennom Folkeregisteret. Dette dokumenteres normalt med bostedsattest fra Folkeregisteret. For personer som søker asyl, regnes fast bopel som etablert fra det tidspunkt vedkommende er registrert, eller skulle vært registrert, som innkommet hos norsk myndighet.</article> <article class="defaultP" margin-top="true">§ 4-4 tredje ledd oppheves.</article> <article class="defaultP" margin-top="true">§ 4-5 andre ledd skal lyde:</article><article class="legalP" id="kapittel-1-ledd-16">For å oppnå uavbrutt førerett, må dokumentasjon for gjennomført sikkerhetskurs på bane eller glattkjøringskurs fremlegges før gyldighetstiden utløper. Føreretten kan gjenerverves senere ved dokumentasjon av gjennomført kurs. Når disse vilkårene foreligger, utstedes nytt førerkort med vanlig gyldighetstid regnet fra tidspunktet for den første utstedelsen hvis ikke ny helseattest fremlegges.</article> <article class="defaultP" margin-top="true">§ 5-5 første ledd skal lyde:</article><article class="legalP" id="kapittel-1-ledd-17">Den som har behov for det på grunn av løyveutdanning, kan gå opp til teoretisk førerprøve, uten at bestemmelsene i dette kapittel gjelder. Likevel skal bestemmelsene i § 5-1 annet ledd og tredje ledd andre punktum gjelde. Videre skal det fremlegges akseptabel legitimasjon med navn, fødselsnummer (11 siffer) og fotografi av nyere dato.</article> <article class="defaultP" margin-top="true">§ 6-1 skal lyde:</article><article class="legalP" id="kapittel-1-ledd-18">Førerkortet må fornyes før utløpsdato for at føreretten skal ha uavbrutt gyldighet. Saksbehandlingsreglene i kapittel 5 gjelder. Førerkortbildet er gyldig i inntil 15 år. Førerkortklassenes gyldighetsperiode beregnes etter reglene i § 4-1. Ved fornyelse av klassene C1, C1E, C, CE, D1, D1E, D og DE må søker fremlegge helseattest. Det samme gjelder for andre førerkortklasser som er gitt kortere gyldighetstid på grunn av helsemessige forhold og ved fornyelse av førerkort i klassene A, A2, A1, AM, B, B1, BE, S og T når søker har fylt 75 år.</article><article class="legalP" id="kapittel-1-ledd-19">Førerkortinnehaver som har ervervet klasse C1 og eventuelt klasse C1E uten krav om praktisk prøve, og ikke senere har bestått en praktisk prøve i aktuell klasse eller en likestilt/mer omfattende klasse etter opplistingen i tredje ledd, må før fornyelse av klasse C1/C1E som er utløpt med mer enn fem år bestå en praktisk prøve. Har vedkommende i tillegg fått klasse D1E uten krav om praktisk prøve, gjelder tilsvarende. Det er tilstrekkelig at prøven bestås i den mest omfattende klassen som ønskes fornyet jf. tredje ledd siste punktum.</article><article class="legalP" id="kapittel-1-ledd-20">Har føreretten vært tilbakekalt eller inndratt av domstolene eller politiet, kan nytt førerkort utstedes når søker dokumenterer at vilkårene foreligger for gjenerverv av føreretten. Dersom søker har flere førerkortklasser og det stilles vilkår om prøve for gjenerverv av føreretten er det tilstrekkelig at prøve bestås i den mest omfattende klassen som ønskes tilbakelevert. Som mest omfattende førerkortklasse regnes i stigende rekkefølge: B, BE, C1/D1, C1E/D1E, C, D, DE, CE. Prøve i klasse B, C, C1, D, D1, eventuelt med tilhenger, anses å dekke klassene A, A2, A1, AM, S og T.</article> <article class="defaultP" margin-top="true">§ 12-6 skal lyde:</article><article class="legalP" id="kapittel-1-ledd-21">Motorvogn som på grunn av vekt eller dimensjoner ikke tillates brukt på offentlig veg, og som klassifiseres som lastebil (bil gruppe N 3), kan på avsperret område føres av person med førerkort i klasse B. Før kjøring må vedkommende ha gjennomgått relevant bedriftsintern opplæring og obligatorisk opplæring og prøve fastsatt av arbeidsmiljømyndighetene.</article> <article class="defaultP" margin-top="true">Ny § 12-7 skal lyde:</article><article class="futureLegalArticle" data-name="§12-7" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 12-7</span>. <span class="legalArticleTitle">Unntak fra alderskrav for lærlinger i kran- og løfteoperasjonsfaget</span></span><article class="legalP" id="kapittel-1-foreslåttparagraf-1-ledd-1">Lærling som har inngått lærekontrakt med godkjent lærebedrift og bestått førerprøve i klasse B, kan fra fylte 18 år avlegge førerprøve i klasse C. Etter bestått førerprøve i klasse C kan lærlingen få utstedt førerkort i klasse C1.</article><article class="legalP" id="kapittel-1-foreslåttparagraf-1-ledd-2">Lærlingen kan med førerkort i klasse C1 føre mobilkran med ubegrenset tillatt totalvekt under oppdrag for godkjent lærebedrift. Lærekontrakt og dokumentasjon på at lærebedriften er godkjent etter opplæringslova må medbringes under kjøring.</article><article class="legalP" id="kapittel-1-foreslåttparagraf-1-ledd-3">Førerkort i klasse C kan utstedes ved fylte 21 år.</article></article> <article class="defaultP" margin-top="true">§ 14-3 tredje ledd oppheves.</article> <article class="defaultP" margin-top="true">Nytt § 14-5 sjette ledd skal lyde:</article><article class="legalP" id="kapittel-1-ledd-22">Til § 4-4 annet ledd. Innehaver av midlertidig førerkort klasse B, med to års gyldighetstid, utstedt før 1. mars 1995, kan få utstedt førerkort med vanlig gyldighetstid.</article> <article class="defaultP" margin-top="true">§ 14-5 nåværende sjette til ellevte ledd blir syvende til tolvte ledd.</article> <article class="defaultP" margin-top="true">Vedlegg 1 § 1 bokstav d skal lyde:<ul class="defaultList"><li data-li-identifier="d)" data-name="d)"><article class="listArticle" id="kapittel-1-ledd-22-punkt-1"><article class="legalP" id="kapittel-1-ledd-22-punkt-1-ledd-1"><i>Søker om førerett:</i> Person som søker om førstegangsutstedelse, fornyelse, utvidelse eller tilbakelevering av førerkort for motorvogn eller innbytte av utenlandsk førerkort</article></article></li></ul></article> <article class="defaultP" margin-top="true">I Vedlegg 4 – Førerkortkoder gjøres følgende endringer:</article> <article class="defaultP" margin-top="true">Kode 25 skal lyde: <table><tbody><tr><td data-text-align="left" data-vertical-align="top">25</td><td data-text-align="left" data-vertical-align="top">Tilpasset gassbetjening</td></tr></tbody></table></article> <article class="defaultP" margin-top="true">Kode 32 skal lyde <table><tbody><tr><td data-text-align="left" data-vertical-align="top">32</td><td data-text-align="left" data-vertical-align="top">Kombinert driftsbrems og gassbetjening</td></tr></tbody></table></article> <article class="defaultP" margin-top="true">Kode 33 skal lyde: <table><tbody><tr><td data-text-align="left" data-vertical-align="top">33</td><td data-text-align="left" data-vertical-align="top">Kombinert driftsbrems, gassbetjening og styringssystem</td></tr></tbody></table></article> <article class="defaultP" margin-top="true">Kode 50 skal lyde: <table><tbody><tr><td data-text-align="left" data-vertical-align="top">50</td><td data-text-align="left" data-vertical-align="top">Begrenset til ett bestemt kjøretøy: registreringsnummer, eller understellsnummer for ikke registreringspliktige kjøretøy</td></tr></tbody></table></article> <article class="defaultP" margin-top="true">Kode 51 skal lyde: <table><tbody><tr><td data-text-align="left" data-vertical-align="top">51</td><td data-text-align="left" data-vertical-align="top">Begrenset til ett bestemt kjøretøy/registreringsnummer VRN (denne koden skal ikke benyttes etter 1. januar 2017)</td></tr></tbody></table></article> <article class="defaultP" margin-top="true">Vedlegg 5 § 1 nytt femte ledd skal lyde:</article><article class="legalP" id="kapittel-1-ledd-23">Personer som har rett til å føre motorredskap uten begrensninger jf. andre ledd kan gis dispensasjon til å føre alle typer mobilkran. Dispensasjon forutsetter at førerkortinnehaver dokumenterer oppfylte helsekrav for førerkortgruppe 2 og arbeidsforhold som innebærer føring av mobilkran. Dispensasjonen gis for inntil 5 år om gangen med maksimal gyldighet til fylte 70 år. For søker som har fylt 66 år kan det gis dispensasjon med gyldighet til 71-årsdagen. Etter fylte 70 år kan dispensasjon gis for ett år om gangen. Vedtaksbrevet må medbringes under kjøring.</article> <article class="defaultP" margin-top="true">Vedlegg 6 § 2 nytt niende ledd skal lyde:</article><article class="legalP" id="kapittel-1-ledd-24">Personer som har rett til å føre motorredskap uten begrensninger jf. første ledd kan gis dispensasjon til å føre alle typer mobilkran. Dispensasjon forutsetter at førerkortinnehaver dokumenterer oppfylte helsekrav for førerkortgruppe 2 og arbeidsforhold som innebærer føring av mobilkran. Dispensasjonen gis for inntil 5 år om gangen med maksimal gyldighet til fylte 70 år. For søker som har fylt 66 år kan det gis dispensasjon med gyldighet til 71 års-dagen. Etter fylte 70 år kan dispensasjon gis for ett år om gangen. Vedtaksbrevet må medbringes under kjøring.</article> <article class="defaultP" margin-top="true">Vedlegg 6 § 5 skal lyde:</article><article class="legalP" id="kapittel-1-ledd-25">Innehaver av førerkort i klassene B eller T, utstedt før 1. januar 2005, har førerett i Norge for traktor, med eller uten tilhenger. Ved utskifting videreføres denne retten ved påføring av klasse T med kode 142.</article><article class="legalP" id="kapittel-1-ledd-26">Innehaver av førerkort i klasse BE, utstedt etter 1. januar 2005 har førerett i Norge for traktor, med konstruktiv hastighet ikke over 40 km/t og tillatt totalvekt ikke over 25&#xa0;000 kg, med eller uten tilhenger. Ved utskifting videreføres denne retten ved påføring av klasse T, med kode 144.</article><article class="legalP" id="kapittel-1-ledd-27">Innehaver av førerkort i klasse C, utstedt etter 1. januar 2005 har førerett for traktor, med eller uten tilhenger med tillatt totalvekt på høyst 750 kg. Ved utskifting videreføres denne retten ved påføring av klasse T, med kode 143.</article><article class="legalP" id="kapittel-1-ledd-28">Innehaver av førerkort i klasse CE, utstedt etter 1. januar 2005 har førerett for traktor, med eller uten tilhenger. Ved utskifting videreføres denne retten ved påføring av klasse T, med kode 142.</article><article class="legalP" id="kapittel-1-ledd-29">Bestemmelsene om førerett i denne paragrafen gjelder også for innehaver av førerkort klasse B som er utstedt i annen EØS-stat henholdsvis før og etter 1. januar 2005. Ved innbytte videreføres retten som beskrevet ovenfor. Førerkort tilsvarende klasse T utstedt i annen EØS-stat gir ikke førerett i klasse T i Norge.</article> <article class="defaultP" margin-top="true">Vedlegg 6 § 6 første ledd skal lyde:</article><article class="legalP" id="kapittel-1-ledd-30">Innehaver av førerkort i klassene A, A (begrenset til å gjelde beltemotorsykkel), A1, B, S eller T utstedt før 1. juli 2006 har førerett i Norge for beltemotorsykkel, uavhengig av effektforhold. Ved utskifting av førerkort i klassene nevnt i første punktum utstedt før 1. juli 2006 videreføres denne retten ved påføring av klasse S.</article></section><section class="section" data-name="kapII" id="kapittel-2" data-lovdata-URL="LTI/forskrift/2018-08-16-1249/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft 1. september 2018.</article></section></main></body></html>