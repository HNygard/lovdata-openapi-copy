<!DOCTYPE html><html lang="no"><head><title>Forskrift om endring i forskrift om systemansvaret i kraftsystemet</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2018-05-29-806</dd><dt class="dokid">DokumentID</dt><dd class="dokid">LTI/forskrift/2018-05-29-806</dd><dt class="ministry">Departement</dt><dd class="ministry"><ul><li>Olje- og energidepartementet</li></ul></dd><dt class="dateInForce">I kraft fra</dt><dd class="dateInForce">2018-07-01, 2019-01-01, 2019-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2002-05-07-448</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>forskrift/1990-12-07-959/§9-1</li><li>lov/1990-06-29-50/§10-6</li></ul></dd><dt class="dateOfPublication">Kunngjort</dt><dd class="dateOfPublication">2018-06-06 14:30</dd><dt class="journalNumber">Journalnummer</dt><dd class="journalNumber">2018-0461</dd><dt class="titleShort">Korttittel</dt><dd class="titleShort">Endr. i forskrift om systemansvaret i kraftsystemet</dd><dt class="title">Tittel</dt><dd class="title">Forskrift om endring i forskrift om systemansvaret i kraftsystemet</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Norges vassdrags- og energidirektorat 29. mai 2018 med hjemmel i forskrift 7. desember 1990 nr. 959 om produksjon, omforming, overføring, omsetning, fordeling og bruk av energi m.m. (energilovforskriften) § 9-1 og lov 29. juni 1990 nr. 50 om produksjon, omforming, overføring, omsetning, fordeling og bruk av energi m.m. (energiloven) § 10-6.</dd><dt class="refid">RefID</dt><dd class="refid">forskrift/2018-05-29-806</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om systemansvaret i kraftsystemet<ul class="tocSubUl"><li>I<ul class="tocSubUl"><li>§ 3. Definisjoner</li><li>§ 5. Flaskehalser og budområder</li><li>§ 6. Fastsettelse av handelskapasitet</li><li>§ 8. Anmelding</li><li>§ 8a. Planlegging av produksjon</li><li>§ 8b. Planlegging av effektregulering</li><li>§ 14a. Rapportering av anleggsdata før idriftssettelse</li><li>§ 19. Jordstrømkompensering</li><li>§ 21. Systemvern</li><li>§ 22. Feilanalyse og statistikk</li><li>§ 27. Betaling</li><li>§ 28. Forhold til forvaltningsloven og offentleglova</li><li>§ 28a. Retningslinjer</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2018-05-29-806" id="dokument"><h1>Forskrift om endring i forskrift om systemansvaret i kraftsystemet</h1><section class="section" data-name="kapI" id="kapittel-1" data-lovdata-URL="LTI/forskrift/2018-05-29-806/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 7. mai 2002 nr. 448 om systemansvaret i kraftsystemet gjøres følgende endringer:</article> <article class="defaultP" margin-top="true">§ 3 skal lyde:</article><article class="futureLegalArticle" data-name="§3" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></span><article class="legalP" id="kapittel-1-foreslåttparagraf-1-ledd-1">I denne forskrift menes med:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-1-ledd-1-punkt-1"><article class="legalP" id="kapittel-1-foreslåttparagraf-1-ledd-1-punkt-1-ledd-1"><i>Driftsforstyrrelse:</i> automatisk, påtvungen eller utilsiktet utkobling.</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-1-ledd-1-punkt-2"><article class="legalP" id="kapittel-1-foreslåttparagraf-1-ledd-1-punkt-2-ledd-1"><i>Døgnmarkedet:</i> marked hvor kontrakter for kjøp og salg av elektrisk energi handles, per tidsenhet, for fysisk levering neste døgn.</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-1-ledd-1-punkt-3"><article class="legalP" id="kapittel-1-foreslåttparagraf-1-ledd-1-punkt-3-ledd-1"><i>Budområde:</i> et geografisk avgrenset område, innad hvor markedsaktører kan handle energi uten allokering av handelskapasitet.</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-1-ledd-1-punkt-4"><article class="legalP" id="kapittel-1-foreslåttparagraf-1-ledd-1-punkt-4-ledd-1"><i>Flaskehals:</i> situasjon som oppstår når utvekslingsbehovet i nettet overstiger overføringsgrensen.</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-1-ledd-1-punkt-5"><article class="legalP" id="kapittel-1-foreslåttparagraf-1-ledd-1-punkt-5-ledd-1"><i>Overføringsgrense:</i> maksimalt tillatt overført aktiv effekt i overføringssnitt eller på en enkelt overføringslinje.</article></article></li><li data-li-identifier="f)" data-name="f)"><article class="listArticle" id="kapittel-1-foreslåttparagraf-1-ledd-1-punkt-6"><article class="legalP" id="kapittel-1-foreslåttparagraf-1-ledd-1-punkt-6-ledd-1"><i>Momentan balanse:</i> likevekt mellom samlet forbruk og samlet produksjon av kraft, hensyntatt kraftutveksling med tilknyttede kraftsystemer.</article></article></li></ul></article></article> <article class="defaultP" margin-top="true">§ 5 skal lyde:</article><article class="futureLegalArticle" data-name="§5" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 5</span>. <span class="legalArticleTitle">Flaskehalser og budområder</span></span><article class="legalP" id="kapittel-1-foreslåttparagraf-2-ledd-1">Systemansvarlig skal håndtere alle flaskehalser i regional- og transmisjonsnettet.</article><article class="legalP" id="kapittel-1-foreslåttparagraf-2-ledd-2">Systemansvarlig skal fastsette budområder for å håndtere store og langvarige flaskehalser i regional- og transmisjonsnettet.</article><article class="legalP" id="kapittel-1-foreslåttparagraf-2-ledd-3">Systemansvarlig skal normalt fastsette separate budområder ved forventet energiknapphet i et avgrenset geografisk område.</article><article class="legalP" id="kapittel-1-foreslåttparagraf-2-ledd-4">Flaskehalser i regional- og transmisjonsnettet som ikke håndteres ved bruk av budområder, skal systemansvarlig normalt håndtere ved bruk av regulerkraftmarkedet. Merkostnaden ved å fravike normal rekkefølge for effektuering av regulerkraft skal dekkes av systemansvarlig.</article><article class="legalP" id="kapittel-1-foreslåttparagraf-2-ledd-5">Systemansvarlig skal informere aktørene i kraftmarkedet om fastsatte budområder i rimelig tid før de tas i bruk. Systemansvarlig skal skriftlig informere Norges vassdrags- og energidirektorat før øvrige aktører informeres.</article></article> <article class="defaultP" margin-top="true">§ 6 skal lyde:</article><article class="futureLegalArticle" data-name="§6" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 6</span>. <span class="legalArticleTitle">Fastsettelse av handelskapasitet</span></span><article class="legalP" id="kapittel-1-foreslåttparagraf-3-ledd-1">Systemansvarlig har ansvar for fastsettelse av handelskapasitet mellom budområder, per tidsenhet.</article><article class="legalP" id="kapittel-1-foreslåttparagraf-3-ledd-2">Systemansvarlig skal offentliggjøre informasjon knyttet til tilgjengelig handelskapasitet i rimelig tid før de tas i bruk.</article></article> <article class="defaultP" margin-top="true">§ 7 første ledd første punktum skal lyde:</article><article class="legalP" id="kapittel-1-ledd-2">Konsesjonær i regional- og transmisjonsnettet skal utarbeide og skriftlig rapportere til systemansvarlig oversikt over egne anleggsdelers maksimale overføringsgrenser.</article> <article class="defaultP" margin-top="true">§ 7 andre ledd første punktum skal lyde:</article><article class="legalP" id="kapittel-1-ledd-3">Systemansvarlig kan fastsette driftsmessige overføringsgrenser i regional- og transmisjonsnettet.</article> <article class="defaultP" margin-top="true">§ 8 skal lyde:</article><article class="futureLegalArticle" data-name="§8" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 8</span>. <span class="legalArticleTitle">Anmelding</span></span><article class="legalP" id="kapittel-1-foreslåttparagraf-4-ledd-1">Konsesjonær skal ved anmelding i de enkelte budområdene med den tidsoppløsning som døgnmarkedet klareres for, sørge for planlagt balanse mellom sine forpliktelser og rettigheter, inklusive egen produksjon.</article><article class="legalP" id="kapittel-1-foreslåttparagraf-4-ledd-2">Systemansvarlig skal innhente informasjon fra den avregningsansvarlige for å avdekke systematiske overtredelser av bestemmelsene i første ledd og rapportere eventuelle avvik til Norges vassdrags- og energidirektorat.</article></article> <article class="defaultP" margin-top="true">Ny § 8a skal lyde:</article><article class="futureLegalArticle" data-name="§8a" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 8a</span>. <span class="legalArticleTitle">Planlegging av produksjon</span></span><article class="legalP" id="kapittel-1-foreslåttparagraf-5-ledd-1">Konsesjonær skal for hvert budområde rapportere til systemansvarlig egen produksjonsplan med tilhørende regulerstyrke og tilgjengelig reserve (for stasjon/stasjonsgruppe). Rapporteringen skal skje innenfor de frister og inneholde opplysninger fastsatt av systemansvarlig. Systemansvarlig fastsetter frist for å sende inn endring i produksjonsplaner. Etter utløpet av den fastsatte fristen kan konsesjonær ikke endre produksjonsplanen uten samtykke fra systemansvarlig.</article><article class="legalP" id="kapittel-1-foreslåttparagraf-5-ledd-2">Produksjonsplanen skal utarbeides i samsvar med konsesjonærens forpliktelser og rettigheter.</article><article class="legalP" id="kapittel-1-foreslåttparagraf-5-ledd-3">Konsesjonær plikter å følge innmeldt produksjonsplan.</article></article> <article class="defaultP" margin-top="true">Ny § 8b skal lyde:</article><article class="futureLegalArticle" data-name="§8b" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 8b</span>. <span class="legalArticleTitle">Planlegging av effektregulering</span></span><article class="legalP" id="kapittel-1-foreslåttparagraf-6-ledd-1">Systemansvarlig kan fastsette tidsoppløsning for endringer i planlagt produksjon og kreve at produksjonsplanen justeres for å redusere strukturelle ubalanser. Systemansvarlig skal betale produsenten for påført ubalanse. Betalingen skal fastsettes med utgangspunkt i aktuelle markedspriser.</article><article class="legalP" id="kapittel-1-foreslåttparagraf-6-ledd-2">Systemansvarlig kan pålegge konsesjonæren å tilpasse sine produksjonsplaner til begrensninger i overføringsnettet ved planlagte driftsstanser eller driftsforstyrrelser. Systemansvarlig fastsetter hvordan ledig kapasitet skal fordeles mellom flere konsesjonærer.</article><article class="legalP" id="kapittel-1-foreslåttparagraf-6-ledd-3">Store sluttbrukere og sluttbrukere som deltar i balansemarkeder skal rapportere planlagt effektregulering. Systemansvarlig kan fastsette grenser for planlagt effektregulering over likestrømsforbindelser og hos store sluttbrukere.</article></article> <article class="defaultP" margin-top="true">§ 12 første ledd første punktum skal lyde:</article><article class="legalP" id="kapittel-1-ledd-4">Konsesjonær skal utarbeide og skriftlig rapportere til systemansvarlig plan for effektiv gjenoppretting av normal drift av egne anlegg, ved driftsforstyrrelser i regional- og transmisjonsnettet og tilknyttede produksjonsenheter.</article> <article class="defaultP" margin-top="true">§ 14 første ledd første punktum skal lyde:</article><article class="legalP" id="kapittel-1-ledd-5">Konsesjonær skal informere systemansvarlig om planer for nye anlegg eller endring av egne anlegg i eller tilknyttet regional- og transmisjonsnettet, når andre konsesjonærer blir berørt av dette.</article> <article class="defaultP" margin-top="true">§ 14 andre ledd første punktum skal lyde:</article><article class="legalP" id="kapittel-1-ledd-6">Områdekonsesjonær skal informere systemansvarlig om planer for nye eller endringer i eksisterende produksjonsanlegg i eget distribusjonsnett når disse planene kan ha vesentlig betydning for driften og utnyttelsen av regional- eller transmisjonsnettet.</article> <article class="defaultP" margin-top="true">§ 14a skal lyde:</article><article class="futureLegalArticle" data-name="§14a" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 14a</span>. <span class="legalArticleTitle">Rapportering av anleggsdata før idriftssettelse</span></span><article class="legalP" id="kapittel-1-foreslåttparagraf-7-ledd-1">Konsesjonær for anlegg i eller tilknyttet regional- eller transmisjonsnettet plikter å rapportere anleggsdata til systemansvarlig.</article><article class="legalP" id="kapittel-1-foreslåttparagraf-7-ledd-2">Eiere av produksjonsanlegg tilknyttet distribusjonsnettet plikter å rapportere anleggsdata til systemansvarlig.</article><article class="legalP" id="kapittel-1-foreslåttparagraf-7-ledd-3">Rapporteringen etter første og annet ledd skal skje før nye anlegg eller endringer i eksisterende anlegg settes i drift. For produksjonsanlegg tilknyttet distribusjonsnett skal områdekonsesjonær kontrollere at anleggsdata er rapportert til systemansvarlig før nye anlegg eller endringer i eksisterende anlegg kan settes i drift.</article><article class="legalP" id="kapittel-1-foreslåttparagraf-7-ledd-4">Systemansvarlig skal fastsette en nedre ytelsesgrense for hvilke produksjonsanlegg tilknyttet distribusjonsnettet som omfattes av plikten i første og andre ledd.</article><article class="legalP" id="kapittel-1-foreslåttparagraf-7-ledd-5">Systemansvarlig skal fastsette format, innhold og frist for rapportering etter denne paragrafen.</article><article class="legalP" id="kapittel-1-foreslåttparagraf-7-ledd-6">Systemansvarlig skal sørge for systemer og rutiner som sikrer en effektiv rapportering i henhold til denne bestemmelsen.</article><article class="legalP" id="kapittel-1-foreslåttparagraf-7-ledd-7">Systemansvarlig skal fortløpende oversende til Norges vassdrags- og energidirektorat opplysninger innrapportert etter første og andre ledd, etter de kravene Norges vassdrags- og energidirektorat setter.</article></article> <article class="defaultP" margin-top="true">§ 15 første ledd skal lyde:</article><article class="legalP" id="kapittel-1-ledd-7">Systemansvarlig kan fastsette spenningsgrenser og grenser for utveksling av reaktiv effekt i regional- og transmisjonsnettet.</article> <article class="defaultP" margin-top="true">§ 15 andre ledd skal lyde:</article><article class="legalP" id="kapittel-1-ledd-8">Produksjonsenheter tilknyttet regional- og transmisjonsnettet skal bidra med produksjon av reaktiv effekt innenfor enhetenes tekniske begrensninger.</article> <article class="defaultP" margin-top="true">§ 15 tredje ledd skal lyde:</article><article class="legalP" id="kapittel-1-ledd-9">Systemansvarlig kan vedta hvordan den reaktive reguleringen skal benyttes i produksjonsenheter tilknyttet regional- eller transmisjonsnettet.</article> <article class="defaultP" margin-top="true">§ 16 første ledd første punktum skal lyde:</article><article class="legalP" id="kapittel-1-ledd-10">Systemansvarlig kan vedta de til enhver tid driftsbetingede bryterstillinger i regional- og transmisjonsnettet (koblingsbilde).</article> <article class="defaultP" margin-top="true">§ 16 andre ledd første punktum skal lyde:</article><article class="legalP" id="kapittel-1-ledd-11">Konsesjonær skal melde planlagte koblinger som kan påvirke driften av regional- og transmisjonsnettet til systemansvarlig når andre konsesjonærer blir berørt av koblingen.</article> <article class="defaultP" margin-top="true">§ 16a første ledd skal lyde:</article><article class="legalP" id="kapittel-1-ledd-12">Systemansvarlig skal utarbeide og kontinuerlig oppdatere detaljskjema for regional- og transmisjonsnettet samt tilknyttede forbruks- og produksjonsenheter.</article> <article class="defaultP" margin-top="true">§ 17 første ledd første punktum skal lyde:</article><article class="legalP" id="kapittel-1-ledd-13">Ved behov for driftsstanser i regional- og transmisjonsnettet og tilknyttede produksjonsenheter, som kan påvirke andre konsesjonærer, skal konsesjonær sende plan for driftsstans til systemansvarlig i rimelig tid før ønsket tidspunkt for driftsstans.</article> <article class="defaultP" margin-top="true">§ 17 andre ledd første punktum skal lyde:</article><article class="legalP" id="kapittel-1-ledd-14">Systemansvarlig skal samordne og fatte vedtak om konsesjonærenes planlagte driftsstanser i regional- og transmisjonsnettet, og tilknyttede produksjonsenheter.</article> <article class="defaultP" margin-top="true">§ 17 tredje ledd første punktum skal lyde:</article><article class="legalP" id="kapittel-1-ledd-15">Systemansvarlig skal samordne og fatte vedtak om ikke planlagte driftsstanser i regional- og transmisjonsnettet, og tilknyttede produksjonsenheter, som kan påvirke andre konsesjonærer.</article> <article class="defaultP" margin-top="true">§ 19 skal lyde:</article><article class="futureLegalArticle" data-name="§19" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 19</span>. <span class="legalArticleTitle">Jordstrømkompensering</span></span><article class="legalP" id="kapittel-1-foreslåttparagraf-8-ledd-1">Systemansvarlig kan fastsette hvilken løsning for jordstrømkompensering som skal benyttes i regional- og transmisjonsnettet.</article></article> <article class="defaultP" margin-top="true">§ 20 første ledd skal lyde:</article><article class="legalP" id="kapittel-1-ledd-16">Systemansvarlig kan fastsette type, plassering og innstilling av vern og gjeninnkoblingsutstyr i regional- og transmisjonsnettet, og tilknyttede produksjonsenheter (reléplaner).</article> <article class="defaultP" margin-top="true">§ 21 skal lyde:</article><article class="futureLegalArticle" data-name="§21" id="kapittel-1-foreslåttparagraf-9"><span class="futureLegalArticleHeader"><span class="legalArticleValue">§ 21</span>. <span class="legalArticleTitle">Systemvern</span></span><article class="legalP" id="kapittel-1-foreslåttparagraf-9-ledd-1">Systemansvarlig kan kreve installasjon og drift av utstyr for automatiske inngrep i kraftsystemet for å unngå sammenbrudd eller for å øke overføringsgrenser i regional- og transmisjonsnettet (systemvern).</article><article class="legalP" id="kapittel-1-foreslåttparagraf-9-ledd-2">Hendelsesstyrt systemvern som innebærer utkobling av sluttbrukere tilknyttet distribusjonsnett, kan kun benyttes som midlertidig tiltak.</article><article class="legalP" id="kapittel-1-foreslåttparagraf-9-ledd-3">Systemansvarlig skal betale for kostnadene forbundet med systemvern etablert som følge av vedtak etter første ledd. Betalingen skal dekke kostnader ved installasjon, drift, vedlikehold og avinstallasjon av vern og sambandsløsninger.</article><article class="legalP" id="kapittel-1-foreslåttparagraf-9-ledd-4">Når systemvern innebærer utkobling av produsenter eller sluttbrukere, skal også kostnader for utkoblingsobjektene som følge av aktivering og utløsning av vern dekkes. Ved utkobling av sluttbrukere skal systemansvarlig betale sluttbrukere i regional- og transmisjonsnett og berørt nettkonsesjonær ved utkobling av sluttbrukere i distribusjonsnett. Betalingen skal fastsettes med utgangspunkt i berørte sluttbrukeres avbruddskostnader jf. kapittel 9 i forskrift 11. mars 1999 nr. 302 om økonomisk og teknisk rapportering, inntektsramme for nettvirksomheten og tariffer. Systemansvarlig skal kun betale for utkobling i tidsrommet systemvernet var korrekt utløst.</article><article class="legalP" id="kapittel-1-foreslåttparagraf-9-ledd-5">Systemansvarlig kan pålegge konsesjonær å aktivere, deaktivere eller endre innstillinger på systemvern etablert etter første ledd.</article><article class="legalP" id="kapittel-1-foreslåttparagraf-9-ledd-6">Konsesjonær kan ikke installere, idriftsette, aktivere eller deaktivere systemvern i regional- og transmisjonsnettet uten etter vedtak av systemansvarlig.</article></article> <article class="defaultP" margin-top="true">§ 22 skal lyde:</article><article class="futureLegalArticle" data-name="§22" id="kapittel-1-foreslåttparagraf-10"><span class="futureLegalArticleHeader"><span class="legalArticleValue">§ 22</span>. <span class="legalArticleTitle">Feilanalyse og statistikk</span></span><article class="legalP" id="kapittel-1-foreslåttparagraf-10-ledd-1">Konsesjonær skal innen fire uker analysere og rapportere til systemansvarlig alle driftsforstyrrelser i eget transmisjons- og regionalnett.</article><article class="legalP" id="kapittel-1-foreslåttparagraf-10-ledd-2">Konsesjonær skal innen fire uker analysere og rapportere til systemansvarlig alle driftsforstyrrelser i egne produksjonsanlegg og tilhørende nettanlegg tilknyttet transmisjons- eller regionalnett.</article><article class="legalP" id="kapittel-1-foreslåttparagraf-10-ledd-3">Sluttbrukere skal innen fire uker analysere og rapportere til systemansvarlig alle driftsforstyrrelser i egne nettanlegg i eller tilknyttet transmisjons- eller regionalnett.</article><article class="legalP" id="kapittel-1-foreslåttparagraf-10-ledd-4">Konsesjonær skal innen åtte uker analysere og rapportere til systemansvarlig alle driftsforstyrrelser i eget høyspenningsdistribusjonsnett.</article><article class="legalP" id="kapittel-1-foreslåttparagraf-10-ledd-5">Konsesjonær skal innen åtte uker rapportere til systemansvarlig alle driftsforstyrrelser i eget lavspenningsdistribusjonsnett.</article><article class="legalP" id="kapittel-1-foreslåttparagraf-10-ledd-6">Ansvarlig konsesjonær i henhold til forskrift 30. november 2004 nr. 1557 om leveringskvalitet i kraftsystemet § 2A-3 skal innen fire uker rapportere til systemansvarlig alle planlagte utkoblinger i transmisjons- og regionalnett som har medført avbrudd hos sluttbrukere.</article><article class="legalP" id="kapittel-1-foreslåttparagraf-10-ledd-7">Ansvarlig konsesjonær i henhold til forskrift 30. november 2004 nr. 1557 om leveringskvalitet i kraftsystemet § 2A-3 skal innen åtte uker rapportere til systemansvarlig alle planlagte utkoblinger i høy- og lavspenningsdistribusjonsnett som har medført avbrudd hos sluttbrukere.</article><article class="legalP" id="kapittel-1-foreslåttparagraf-10-ledd-8">Dersom tungtveiende grunner tilsier det, kan konsesjonær avgi en foreløpig rapport etter første til tredje ledd og endelig rapport på et senere tidspunkt. Konsesjonær skal innen fristen i første til tredje ledd informere systemansvarlig om årsak til utsettelsen og angi estimert tid for endelig rapport. Systemansvarlig kan sette ny frist for rapportering.</article><article class="legalP" id="kapittel-1-foreslåttparagraf-10-ledd-9">Resultatet av feilanalyser etter første til fjerde ledd, samt underlaget for feilanalysen, skal lagres av den rapporteringspliktige konsesjonæren i 10 år.</article><article class="legalP" id="kapittel-1-foreslåttparagraf-10-ledd-10">Systemansvarlig skal fastsette format for og innhold i analyse og rapportering etter første til syvende ledd. Systemansvarlig skal fastsette hvilke sluttbrukere som er rapporteringspliktig etter tredje ledd.</article><article class="legalP" id="kapittel-1-foreslåttparagraf-10-ledd-11">Systemansvarlig skal koordinere analysen der hvor flere konsesjonærer er involvert.</article><article class="legalP" id="kapittel-1-foreslåttparagraf-10-ledd-12">Systemansvarlig skal innen fire uker etter mottatt rapport kontrollere innholdet i analysen av driftsforstyrrelser rapportert etter første til tredje ledd.</article><article class="legalP" id="kapittel-1-foreslåttparagraf-10-ledd-13">Systemansvarlig skal distribuere analyseresultater, samt utarbeide og distribuere statistikk over rapporterte driftsforstyrrelser.</article><article class="legalP" id="kapittel-1-foreslåttparagraf-10-ledd-14">Systemansvarlig skal skriftlig rapportere til Norges vassdrags- og energidirektorat, dersom konsesjonærer ikke oppfyller sin plikt i henhold til denne paragrafen.</article><article class="legalP" id="kapittel-1-foreslåttparagraf-10-ledd-15">Norges vassdrags- og energidirektorat kan pålegge systemansvarlig å etteranalysere hendelser rapportert etter første til fjerde ledd.</article></article> <article class="defaultP" margin-top="true">§ 27 skal lyde:</article><article class="futureLegalArticle" data-name="§27" id="kapittel-1-foreslåttparagraf-11"><span class="futureLegalArticleHeader"><span class="legalArticleValue">§ 27</span>. <span class="legalArticleTitle">Betaling</span></span><article class="legalP" id="kapittel-1-foreslåttparagraf-11-ledd-1">Betaling etter § 8b første ledd, § 9 første ledd, § 15 fjerde og siste ledd, § 17 siste ledd og § 21 tredje og fjerde ledd skal fastsettes ved vedtak av systemansvarlig. Systemansvarlig skal treffe slike vedtak uten ugrunnet opphold.</article></article> <article class="defaultP" margin-top="true">§ 28 skal lyde:</article><article class="futureLegalArticle" data-name="§28" id="kapittel-1-foreslåttparagraf-12"><span class="futureLegalArticleHeader"><span class="legalArticleValue">§ 28</span>. <span class="legalArticleTitle">Forhold til forvaltningsloven og offentleglova</span></span><article class="legalP" id="kapittel-1-foreslåttparagraf-12-ledd-1">Forvaltningsloven og offentleglova gjelder i saker hvor systemansvarlig treffer enkeltvedtak.</article><article class="legalP" id="kapittel-1-foreslåttparagraf-12-ledd-2">Systemansvarliges vedtak etter denne forskriften kan påklages til Norges vassdrags- og energidirektorat. Vedtak i klagesak kan ikke påklages.</article><article class="legalP" id="kapittel-1-foreslåttparagraf-12-ledd-3">Avgjørelser fattet i medhold av § 5, § 7 annet ledd, § 8, § 8a, § 8b, § 9 første ledd første punktum, § 11, § 12 annet til femte ledd, § 13 annet og tredje ledd, § 15, § 16, § 17 tredje og fjerde ledd og § 21 femte ledd er systemkritiske vedtak dersom det er mindre enn tre måneder fra tidspunktet saksbehandlingen tidligst kan påbegynnes til vedtaket må iverksettes.</article><article class="legalP" id="kapittel-1-foreslåttparagraf-12-ledd-4">Systemkritiske vedtak skal av systemansvarlig betegnes som systemkritiske vedtak overfor de berørte parter. Dersom systemkritiske vedtak hvor systemansvarlig pålegger andre konsesjonærer en aktiv handling, fattes muntlig, og hvor konsesjonær ikke etterlever det systemkritiske vedtaket, skal systemansvarlig så snart som mulig oversende konsesjonær skriftlig bekreftelse på tidspunktet for når det er truffet et systemkritisk vedtak samt innholdet i vedtaket.</article><article class="legalP" id="kapittel-1-foreslåttparagraf-12-ledd-5">Systemkritiske vedtak er unntatt forvaltningsloven kapittel IV–VI og VIII.</article><article class="legalP" id="kapittel-1-foreslåttparagraf-12-ledd-6">Systemansvarlig skal etablere et system for arkivering og loggføring av systemkritiske vedtak. Systemet skal vise antall vedtak per bestemmelse i denne forskriften.</article><article class="legalP" id="kapittel-1-foreslåttparagraf-12-ledd-7">Systemansvarlig skal gjennomføre taleregistrering av alle telefonsamtaler mellom systemansvarlig og andre konsesjonærer når det fattes systemkritiske vedtak. Systemansvarlig skal lagre taleregistreringen i 6 måneder. Norges vassdrags- og energidirektorat skal på forespørsel ha tilgang til registreringene.</article></article> <article class="defaultP" margin-top="true">Ny § 28a skal lyde:</article><article class="futureLegalArticle" data-name="§28a" id="kapittel-1-foreslåttparagraf-13"><span class="futureLegalArticleHeader"><span class="legalArticleValue">§ 28a</span>. <span class="legalArticleTitle">Retningslinjer</span></span><article class="legalP" id="kapittel-1-foreslåttparagraf-13-ledd-1">Systemansvarlig skal utøve myndigheten som nevnt i denne forskrift § 5, § 6, § 8, § 8a, § 8b, § 14a, § 21 og § 22 i tråd med retningslinjer godkjent av Norges vassdrags- og energidirektorat.</article><article class="legalP" id="kapittel-1-foreslåttparagraf-13-ledd-2">Systemansvarlig skal utarbeide forslag til retningslinjer som sendes berørte aktører på høring. Forslaget sendes deretter til Norges vassdrags- og energidirektorat for godkjenning sammen med en oppsummering av høringsuttalelsene. Godkjennelse kan nektes dersom Norges vassdrags- og energidirektorat finner at retningslinjene ikke er hensiktsmessig utformet. Før iverksettelse skal berørte aktører varsles og gis en rimelig frist for å tilpasse seg de nye retningslinjene.</article><article class="legalP" id="kapittel-1-foreslåttparagraf-13-ledd-3">Annet ledd gjelder tilsvarende ved endring av retningslinjene. Norges vassdrags- og energidirektorat kan gi pålegg om endring av retningslinjene.</article><article class="legalP" id="kapittel-1-foreslåttparagraf-13-ledd-4">Ved fastsettelse av systemkritiske vedtak kan retningslinjene fravikes dersom dette er nødvendig for å forhindre eller begrense konsekvensene av anstrengte driftssituasjoner eller driftsforstyrrelser. I slike tilfeller skal systemansvarlig i etterkant innen rimelig tid gi Norges vassdrags- og energidirektorat og berørte aktører en skriftlig begrunnelse for vedtaket.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2018-05-29-806/KAPITTEL_2"><h2 data-text-align="center">II</h2><article class="centeredP" data-text-align="center"><i>Ikrafttredelse</i></article><ul class="defaultList"><li data-li-identifier="1." data-name="1."><article class="listArticle" id="kapittel-2-punkt-1"><article class="legalP" id="kapittel-2-punkt-1-ledd-1">Ny § 28a trer i kraft 1. juli 2018.</article></article></li><li data-li-identifier="2." data-name="2."><article class="listArticle" id="kapittel-2-punkt-2"><article class="legalP" id="kapittel-2-punkt-2-ledd-1">Endringene i § 3 og § 22 trer i kraft 1. januar 2019.</article></article></li><li data-li-identifier="3." data-name="3."><article class="listArticle" id="kapittel-2-punkt-3"><article class="legalP" id="kapittel-2-punkt-3-ledd-1">Øvrige endringer trer i kraft 1. juli 2019.</article></article></li></ul><article class="centeredP" data-text-align="center"><i>Overgangsregler</i></article><ul class="defaultList"><li data-li-identifier="1." data-name="1."><article class="listArticle" id="kapittel-2-punkt-4"><article class="legalP" id="kapittel-2-punkt-4-ledd-1">§ 28a andre ledd skal gjelde fra ikrafttredelsen, 1. juli 2018. For saker som gjelder § 22, skal § 28a første og tredje ledd gjelde fra 1. januar 2019. § 28a skal gjelde fullt ut fra 1. juli 2019.</article></article></li><li data-li-identifier="2." data-name="2."><article class="listArticle" id="kapittel-2-punkt-5"><article class="legalP" id="kapittel-2-punkt-5-ledd-1">Definisjonen i § 3 a) skal gjelde fra ikrafttredelsen, 1. januar 2019. De øvrige endringene i § 3 skal gjelde fra 1. juli 2019.</article></article></li></ul></section></main></body></html>