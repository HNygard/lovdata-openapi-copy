<!DOCTYPE html><html lang="no"><head><title>Forskrift om opptak til Universitetet i Bergen</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2018-11-27-1907</dd><dt class="dokid">DokumentID</dt><dd class="dokid">LTI/forskrift/2018-11-27-1907</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="dateInForce">I kraft fra</dt><dd class="dateInForce">2019-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2012-02-16-872</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-6</li><li>lov/2005-04-01-15/§3-7</li><li>forskrift/2005-12-01-1392/§2</li><li>forskrift/2017-01-06-13/§1-1</li></ul></dd><dt class="dateOfPublication">Kunngjort</dt><dd class="dateOfPublication">2018-12-14 16:45</dd><dt class="journalNumber">Journalnummer</dt><dd class="journalNumber">2018-1157</dd><dt class="titleShort">Korttittel</dt><dd class="titleShort">Forskrift om opptak til Universitetet i Bergen</dd><dt class="title">Tittel</dt><dd class="title">Forskrift om opptak til Universitetet i Bergen</dd><dt class="miscInformation">Annet om dokumentet</dt><dd class="miscInformation"><strong>Heimel:</strong> Fastsett av styret for Universitetet i Bergen 27. november 2018 med heimel i lov 1. april 2005 nr. 15 om universiteter og høyskoler (universitets- og høyskoleloven) § 3-6 og § 3-7, forskrift 1. desember 2005 nr. 1392 om krav til mastergrad § 2 og forskrift 6. januar 2017 nr. 13 om opptak til høgre utdanning § 1-1 fjerde ledd.</dd><dt class="refid">RefID</dt><dd class="refid">forskrift/2018-11-27-1907</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om opptak til Universitetet i Bergen<ul class="tocSubUl"><li>Kapittel 1. Verkeområde<ul class="tocSubUl"><li>§ 1-1. Verkeområde</li><li>§ 1-2. Avvik frå deler av forskrifta</li></ul></li><li>Kapittel 2. Minstekrav for opptak<ul class="tocSubUl"><li>§ 2-1. Generelle føresegner</li><li>§ 2-2. Opptaksgrunnlag masterutdanning</li><li>§ 2-3. Opptaksgrunnlag enkeltemne</li></ul></li><li>Kapittel 3. Realkompetanse<ul class="tocSubUl"><li>§ 3-1. Realkompetanse</li></ul></li><li>Kapittel 4. Kvotar og opptaksrammer<ul class="tocSubUl"><li>§ 4-1. Kvotar og opptaksrammer</li></ul></li><li>Kapittel 5. Rangering<ul class="tocSubUl"><li>§ 5-1. Poengutrekning og rangering av søkjarar til grunnutdanningar</li><li>§ 5-2. Generelle føresegner om rangering av søkjarar til studium i lokale opptak</li><li>§ 5-3. Poengutrekning og rangering av søkjarar til 2-årige masterprogram</li><li>§ 5-4. Poengutrekning og rangering av søkjarar til erfaringsbaserte masterprogram</li><li>§ 5-5. Rangering av søkjarar som ikkje kan poengutreknast</li></ul></li><li>Kapittel 6. Tilbod på visse vilkår<ul class="tocSubUl"><li>§ 6-1. Tilbod på visse vilkår</li><li>§ 6-2. Generelle føresegner om tilbod og opptak på visse vilkår</li></ul></li><li>Kapittel 7. Felles føresegner om administrative forhold<ul class="tocSubUl"><li>§ 7-1. Reservert studieplass</li><li>§ 7-2. Førehandsløfte</li><li>§ 7-3. Fristar</li><li>§ 7-4. Verifisering av dokumentasjon</li><li>§ 7-5. Klage</li><li>§ 7-6. Opptakskomité</li></ul></li><li>Kapittel 8. Utfyllande reglar<ul class="tocSubUl"><li>§ 8-1. Utfyllande reglar</li><li>§ 8-2. Iverksetjing</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2018-11-27-1907" id="dokument"><h1>Forskrift om opptak til Universitetet i Bergen</h1><section class="section" data-name="kap1" id="kapittel-1" data-lovdata-URL="LTI/forskrift/2018-11-27-1907/KAPITTEL_1"><h2>Kapittel 1. Verkeområde</h2><article class="legalArticle" data-lovdata-URL="LTI/forskrift/2018-11-27-1907/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Verkeområde</span></h3><article class="numberedLegalP" data-numerator="1" id="kapittel-1-paragraf-1-nummer-1">(1) Forskrifta gjeld opptak til utdanning ved Universitetet i Bergen til og med masternivå, utanom desse:<ul class="defaultList"><li data-li-identifier="-" data-name="-"><article class="listArticle" id="kapittel-1-paragraf-1-nummer-1-punkt-1"><article class="legalP" id="kapittel-1-paragraf-1-nummer-1-punkt-1-ledd-1">Praktisk-pedagogisk utdanning</article></article></li><li data-li-identifier="-" data-name="-"><article class="listArticle" id="kapittel-1-paragraf-1-nummer-1-punkt-2"><article class="legalP" id="kapittel-1-paragraf-1-nummer-1-punkt-2-ledd-1">Etter- og vidareutdanning, likevel slik at erfaringsbaserte masterprogram er omfatta</article></article></li><li data-li-identifier="-" data-name="-"><article class="listArticle" id="kapittel-1-paragraf-1-nummer-1-punkt-3"><article class="legalP" id="kapittel-1-paragraf-1-nummer-1-punkt-3-ledd-1">Spesialistutdanning i odontologi</article></article></li><li data-li-identifier="-" data-name="-"><article class="listArticle" id="kapittel-1-paragraf-1-nummer-1-punkt-4"><article class="legalP" id="kapittel-1-paragraf-1-nummer-1-punkt-4-ledd-1">Kvalifiseringsprogrammet for tannlegar utdanna utanfor EU/EØS</article></article></li><li data-li-identifier="-" data-name="-"><article class="listArticle" id="kapittel-1-paragraf-1-nummer-1-punkt-5"><article class="legalP" id="kapittel-1-paragraf-1-nummer-1-punkt-5-ledd-1">Fellesgradar</article></article></li><li data-li-identifier="-" data-name="-"><article class="listArticle" id="kapittel-1-paragraf-1-nummer-1-punkt-6"><article class="legalP" id="kapittel-1-paragraf-1-nummer-1-punkt-6-ledd-1">Studium innan utøvande og skapande kunst</article></article></li><li data-li-identifier="-" data-name="-"><article class="listArticle" id="kapittel-1-paragraf-1-nummer-1-punkt-7"><article class="legalP" id="kapittel-1-paragraf-1-nummer-1-punkt-7-ledd-1">Norskkurs.</article></article></li></ul></article><article class="numberedLegalP" data-numerator="2" id="kapittel-1-paragraf-1-nummer-2">(2) Lov 1. april 2005 nr. 15 om universiteter og høyskoler (universitets- og høyskoleloven), forskrift 6. januar 2017 nr. 13 om opptak til høgre utdanning (forskrift om opptak til høgre utdanning), forskrift 1. desember 2005 nr. 1392 om krav til mastergrad (mastergradsforskrifta), lov 10. februar 1967 om behandlingsmåten i forvaltningssaker (forvaltningsloven), og dessutan andre nasjonale avgjersler, er overordna denne forskrifta og gjeld føre forskrifta ved eventuell motstrid.</article></article><article class="legalArticle" data-lovdata-URL="LTI/forskrift/2018-11-27-1907/§1-2" data-name="§1-2" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">Avvik frå deler av forskrifta</span></h3><article class="legalP" id="kapittel-1-paragraf-2-ledd-1">Fakulteta søkjer Styret om å fråvike føresegna i § 2-2 for ein fastsett prøveperiode på inntil tre år. Det er ein føresetnad at effekten av tiltaket blir evaluert etter enda periode.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2018-11-27-1907/KAPITTEL_2"><h2>Kapittel 2. Minstekrav for opptak</h2><article class="legalArticle" data-lovdata-URL="LTI/forskrift/2018-11-27-1907/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Generelle føresegner</span></h3><article class="numberedLegalP" data-numerator="1" id="kapittel-2-paragraf-1-nummer-1">(1) Minstekrav for opptak til utdanning som gjev studiepoeng ved Universitetet i Bergen er som hovudregel generell studiekompetanse eller tilsvarande realkompetanse, slik dette er fastsett i forskrift om opptak til høgre utdanning, kapittel 2. Det gjeld unntak frå dette for dei utdanningane som er omfatta av kapittel 3 i forskrift om opptak til høgre utdanning.</article><article class="numberedLegalP" data-numerator="2" id="kapittel-2-paragraf-1-nummer-2">(2) Søkjarar med utdanning frå land utanfor Norden, må dokumentere at dei oppfyller krav til norsk- og engelskkunnskapar slik dette er fastsett i forskrift om opptak til høgre utdanning, jf. § 2-2.</article><article class="numberedLegalP" data-numerator="3" id="kapittel-2-paragraf-1-nummer-3">(3) For opptak til engelskspråklege studieprogram eller studieretningar gjeld ikkje norskkravet i forskrift om opptak til høgre utdanning.</article><article class="numberedLegalP" data-numerator="4" id="kapittel-2-paragraf-1-nummer-4">(4) Søkjarar til engelskspråklege masterprogram må dokumentere engelskkunnskapar på høgre nivå med eitt av følgjande alternativ:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-1-nummer-4-punkt-1"><article class="legalP" id="kapittel-2-paragraf-1-nummer-4-punkt-1-ledd-1">Engelsk frå Vg1 i norsk vidaregåande skule (140 årstimar) med karakteren 4 eller betre, eventuelt engelsk som programfag med minimum 140 årstimar.</article></article></li><li data-li-identifier="b)" data-name="b)"><article class="listArticle" id="kapittel-2-paragraf-1-nummer-4-punkt-2"><article class="legalP" id="kapittel-2-paragraf-1-nummer-4-punkt-2-ledd-1">International English Language Testing Service (IELTS) med minimum overall band score 6.5 poeng.</article></article></li><li data-li-identifier="c)" data-name="c)"><article class="listArticle" id="kapittel-2-paragraf-1-nummer-4-punkt-3"><article class="legalP" id="kapittel-2-paragraf-1-nummer-4-punkt-3-ledd-1">Test of English as a Foreign Language (TOEFL), minst 90 poeng for Internet-based test (IBT).</article></article></li><li data-li-identifier="d)" data-name="d)"><article class="listArticle" id="kapittel-2-paragraf-1-nummer-4-punkt-4"><article class="legalP" id="kapittel-2-paragraf-1-nummer-4-punkt-4-ledd-1">PTE Academic Pearson Test of English (PTE), med minst 62 poeng.</article></article></li><li data-li-identifier="e)" data-name="e)"><article class="listArticle" id="kapittel-2-paragraf-1-nummer-4-punkt-5"><article class="legalP" id="kapittel-2-paragraf-1-nummer-4-punkt-5-ledd-1">Annan dokumentasjon kan godkjennast etter individuell vurdering.</article></article></li><li data-li-identifier="f)" data-name="f)"><article class="listArticle" id="kapittel-2-paragraf-1-nummer-4-punkt-6"><article class="legalP" id="kapittel-2-paragraf-1-nummer-4-punkt-6-ledd-1">Enkeltstudium kan fastsetje strengare krav til engelskkunnskapar i den aktuelle studieplanen.</article></article></li></ul></article><article class="numberedLegalP" data-numerator="5" id="kapittel-2-paragraf-1-nummer-5">(5) Søkjarar til tospråklege program eller studieretningar, må dokumentere språkkunnskapar etter reglane som gjeld for norskspråklege program eller for engelskspråklege program. For framandspråklege masterprogram, som ikkje har undervisning på norsk eller engelsk, kan eigne språkkrav fastsetjast i studieplanen.</article><article class="numberedLegalP" data-numerator="6" id="kapittel-2-paragraf-1-nummer-6">(6) Fakultetet sjølv kan fastsetje særskilde opptakskrav for opptak til masterprogram.</article><article class="numberedLegalP" data-numerator="7" id="kapittel-2-paragraf-1-nummer-7">(7) Retten til opptak kan vere avgrensa av reglar om progresjon og vurderingsgjentak, jf. § 4-6 og § 6-8 i forskrift om opptak, studier, vurdering og grader ved Universitetet i Bergen. Styret kan fastsetje at opptak til studium på nytt, ikkje skal være mogleg.</article></article><article class="legalArticle" data-lovdata-URL="LTI/forskrift/2018-11-27-1907/§2-2" data-name="§2-2" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Opptaksgrunnlag masterutdanning</span></h3><article class="numberedLegalP" data-numerator="1" id="kapittel-2-paragraf-2-nummer-1">(1) For opptak til masterprogram gjeld mastergradsforskrifta § 3, § 4, og § 5 og eventuelle rammeplanar.</article><article class="numberedLegalP" data-numerator="2" id="kapittel-2-paragraf-2-nummer-2">(2) Nærare krav til fagleg grunnlag og faglege minstekrav for den enkelte utdanninga blir fastsett i studieplanen, jf. § 2 i mastergradforskrifta.</article><article class="numberedLegalP" data-numerator="3" id="kapittel-2-paragraf-2-nummer-3">(3) For opptak til 2-årig masterprogram etter § 3 i mastergradforskrifta gjeld følgjande:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-2-nummer-3-punkt-1"><article class="legalP" id="kapittel-2-paragraf-2-nummer-3-punkt-1-ledd-1">Opptaksgrunnlaget er ein fullført bachelorgrad eller tilsvarande utdanning.</article></article></li><li data-li-identifier="b)" data-name="b)"><article class="listArticle" id="kapittel-2-paragraf-2-nummer-3-punkt-2"><article class="legalP" id="kapittel-2-paragraf-2-nummer-3-punkt-2-ledd-1">Søkjarar må dokumentere ei fagleg fordjuping på minimum 80 studiepoeng relevant for studiet dei søkjer opptak til.</article></article></li><li data-li-identifier="c)" data-name="c)"><article class="listArticle" id="kapittel-2-paragraf-2-nummer-3-punkt-3"><article class="legalP" id="kapittel-2-paragraf-2-nummer-3-punkt-3-ledd-1">Fakultetet sjølv fastset kva emne ved UiB som inngår i den faglege fordjupinga. Dette skal gå fram av studieplanen.</article></article></li><li data-li-identifier="c)" data-name="c)"><article class="listArticle" id="kapittel-2-paragraf-2-nummer-3-punkt-4"><article class="legalP" id="kapittel-2-paragraf-2-nummer-3-punkt-4-ledd-1">I heilt spesielle tilfelle kan annan dokumentert kompetanse godkjennast som heilt eller delvis likeverdig med kravet i b), føresett at søkjaren har dei nødvendige faglege føresetnadene for å gjennomføre studiet. Nærare føresegn om kva utdanningar dette kan gjelde for er gitt i utfyllande retningslinjer for opptak til UiB.</article></article></li><li data-li-identifier="d)" data-name="d)"><article class="listArticle" id="kapittel-2-paragraf-2-nummer-3-punkt-5"><article class="legalP" id="kapittel-2-paragraf-2-nummer-3-punkt-5-ledd-1">Emna som utgjer den faglege fordjupinga, skal ha eit vekta gjennomsnitt på minimum karakteren C eller betre, etter retningslinene for utrekning av karakterpoeng i § 5-3.</article></article></li></ul></article><article class="numberedLegalP" data-numerator="4" id="kapittel-2-paragraf-2-nummer-4">(4) For opptak til erfaringsbasert masterprogram etter § 5 i mastergradsforskrifta skal krav til eventuell fagleg fordjuping og karaktergjennomsnitt fastsetjast i studieplanen. Det er krav om minst to års relevant praksis for opptak til erfaringsbaserte masterprogram. Det kan krevjast relevant praksis utover dette, men likevel ikkje meir enn fire år.</article><article class="numberedLegalP" data-numerator="5" id="kapittel-2-paragraf-2-nummer-5">(5) Søkjarar til internasjonale gradsstudium som kjem frå land/statar/område utanfor EU/EØS og Sveits må dokumentere tilfredsstillande finansiering, jf. krava i utlendingslova § 58.</article></article><article class="legalArticle" data-lovdata-URL="LTI/forskrift/2018-11-27-1907/§2-3" data-name="§2-3" id="kapittel-2-paragraf-3"><h3 class="legalArticleHeader"><span class="legalArticleValue">§ 2-3</span>. <span class="legalArticleTitle">Opptaksgrunnlag enkeltemne</span></h3><article class="legalP" id="kapittel-2-paragraf-3-ledd-1">For opptak til enkeltemne må søkjaren dekke minstekrava for opptak til den utdanninga som emna ein søkjer opptak til, inngår i. Eventuelle krav om fagleg forkunnskap for emnet må òg dekkast. Opptakskrava kan fråvikast for avtalestudentar som skal ta enkeltemne eller semesterstudium.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2018-11-27-1907/KAPITTEL_3"><h2>Kapittel 3. Realkompetanse</h2><article class="legalArticle" data-lovdata-URL="LTI/forskrift/2018-11-27-1907/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Realkompetanse</span></h3><article class="numberedLegalP" data-numerator="1" id="kapittel-3-paragraf-1-nummer-1">(1) Søkjarar som er 25 år eller eldre i opptaksåret, og som manglar generell studiekompetanse, kan få opptak på grunnlag av realkompetanse, jf. universitets- og høgskulelova § 3-6 (2) og forskrift om opptak til høgre utdanning § 3-1.</article><article class="numberedLegalP" data-numerator="2" id="kapittel-3-paragraf-1-nummer-2">(2) For å få tilbod om studieplass må søkjaren dokumentere likeverdige ferdigheiter og kunnskapar som søkjarar som får tilbod om plass etter ordinære rangeringsreglar, jf. kapittel 5 i denne forskrifta.</article><article class="numberedLegalP" data-numerator="3" id="kapittel-3-paragraf-1-nummer-3">(3) Nærare reglar om opptak på grunnlag av realkompetanse er fastsette i utfyllande retningsliner for opptak til UiB.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2018-11-27-1907/KAPITTEL_4"><h2>Kapittel 4. Kvotar og opptaksrammer</h2><article class="legalArticle" data-lovdata-URL="LTI/forskrift/2018-11-27-1907/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Kvotar og opptaksrammer</span></h3><article class="numberedLegalP" data-numerator="1" id="kapittel-4-paragraf-1-nummer-1">(1) Styret sjølv fastset årleg talet på studieplassar for dei enkelte studieprogramma, jf. § 3-7 femte ledd i universitets- og høyskoleloven.</article><article class="numberedLegalP" data-numerator="2" id="kapittel-4-paragraf-1-nummer-2">(2) Opptak til studia kan skje på grunnlag av rangering innanfor kvotar. Ein kvote er eit bestemt tal eller ein bestemt del av studieplassane som blir fordelte blant søkjarar som tilfredsstiller nærare bestemte krav.</article><article class="numberedLegalP" data-numerator="3" id="kapittel-4-paragraf-1-nummer-3">(3) Kvota blir fastsett i studieplanen.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2018-11-27-1907/KAPITTEL_5"><h2>Kapittel 5. Rangering</h2><article class="legalArticle" data-lovdata-URL="LTI/forskrift/2018-11-27-1907/§5-1" data-name="§5-1" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">Poengutrekning og rangering av søkjarar til grunnutdanningar</span></h3><article class="numberedLegalP" data-numerator="1" id="kapittel-5-paragraf-1-nummer-1">(1) Ved opptak til grunnutdanningar blir søkjarane sine poeng rekna ut og dei blir rangerte etter reglane i kapittel 7 i forskrift om opptak til høgre utdanning.</article><article class="numberedLegalP" data-numerator="2" id="kapittel-5-paragraf-1-nummer-2">(2) Realkompetansesøkjarar blir rangerte i forhold til andre søkjarar på grunnlag av ei heilskapleg skjønnsmessig vurdering. Omfanget og relevansen av praksis, utdanning og motivasjon blir vektlagd.</article></article><article class="legalArticle" data-lovdata-URL="LTI/forskrift/2018-11-27-1907/§5-2" data-name="§5-2" id="kapittel-5-paragraf-2"><h3 class="legalArticleHeader"><span class="legalArticleValue">§ 5-2</span>. <span class="legalArticleTitle">Generelle føresegner om rangering av søkjarar til studium i lokale opptak</span></h3><article class="numberedLegalP" data-numerator="1" id="kapittel-5-paragraf-2-nummer-1">(1) Grunnlaget for rangeringa er den dokumentasjonen som kvalifiserer søkjaren for opptak til eit studium, jf. kapittel 2 i denne forskrifta. Søkjarane blir rangerte på grunnlag av konkurransepoeng.</article><article class="numberedLegalP" data-numerator="2" id="kapittel-5-paragraf-2-nummer-2">(2) Dersom ein søkjar har fleire opptaksgrunnlag, blir det grunnlaget som gir gunstigast resultat for søkjaren lagt til grunn.</article><article class="numberedLegalP" data-numerator="3" id="kapittel-5-paragraf-2-nummer-3">(3) Ved lik poengsum skal plassen fordelast etter loddtrekning.</article><article class="numberedLegalP" data-numerator="4" id="kapittel-5-paragraf-2-nummer-4">(4) Dersom det har vist seg umogeleg å fylle studieplassane på eit studium, kan ein tilby dei ledige studieplassane til kvalifiserte søkjarar fortløpande, utan omsyn til rangeringsreglane elles. Søknader som er mottekne etter fristen, skal rangerast etter søknadsdato.</article></article><article class="legalArticle" data-lovdata-URL="LTI/forskrift/2018-11-27-1907/§5-3" data-name="§5-3" id="kapittel-5-paragraf-3"><h3 class="legalArticleHeader"><span class="legalArticleValue">§ 5-3</span>. <span class="legalArticleTitle">Poengutrekning og rangering av søkjarar til 2-årige masterprogram</span></h3><article class="numberedLegalP" data-numerator="1" id="kapittel-5-paragraf-3-nummer-1">(1) Søkjarar til 2-årige masterprogram blir rangerte innbyrdes på grunnlag av konkurransepoeng. I konkurransepoenga til ein søkjar kan summen av følgjande poeng inngå:<ul class="defaultList"><li data-li-identifier="a)" data-name="a)"><article class="listArticle" id="kapittel-5-paragraf-3-nummer-1-punkt-1"><article class="legalP" id="kapittel-5-paragraf-3-nummer-1-punkt-1-ledd-1">Karakterpoeng: Det blir rekna ut eit vekta karaktergjennomsnitt, med to desimalar av den faglege fordjupinga, jf. § 2-2 (3) b). Vekta til kvar einskild karakter er talet på studiepoeng i det aktuelle emnet.</article></article></li><li data-li-identifier="b)" data-name="b)"><article class="listArticle" id="kapittel-5-paragraf-3-nummer-1-punkt-2"><article class="legalP" id="kapittel-5-paragraf-3-nummer-1-punkt-2-ledd-1">Andre tilleggspoeng: Med utgangspunkt i særlege omsyn som er knytte til enkelte studium, kan det fastsetjast andre poengtypar i studieplanen.</article></article></li></ul></article><article class="numberedLegalP" data-numerator="2" id="kapittel-5-paragraf-3-nummer-2">(2) For søkjarar med bokstavkarakterar blir følgjande omrekningsskala nytta som grunnlag for utrekning av gjennomsnittskarakter: A=5, B=4, C=3, D=2, E=1. Nærare føresegn om omrekning av karakterar frå andre karakterskalaer er gitt i utfyllande retningsliner for opptak til UiB.</article><article class="numberedLegalP" data-numerator="3" id="kapittel-5-paragraf-3-nummer-3">(3) I særskilde tilfelle kan anna utdanning enn den som inngår i det formelle opptaksgrunnlaget, bli teken med i rangeringa. Søknaden blir då rangert etter § 5-5 i denne forskrifta.</article></article><article class="legalArticle" data-lovdata-URL="LTI/forskrift/2018-11-27-1907/§5-4" data-name="§5-4" id="kapittel-5-paragraf-4"><h3 class="legalArticleHeader"><span class="legalArticleValue">§ 5-4</span>. <span class="legalArticleTitle">Poengutrekning og rangering av søkjarar til erfaringsbaserte masterprogram</span></h3><article class="legalP" id="kapittel-5-paragraf-4-ledd-1">Rangeringsgrunnlag, rangeringsmetode og eventuell bruk av individuell vurdering for erfaringsbaserte masterprogram fastsetjast i studieplanen.</article></article><article class="legalArticle" data-lovdata-URL="LTI/forskrift/2018-11-27-1907/§5-5" data-name="§5-5" id="kapittel-5-paragraf-5"><h3 class="legalArticleHeader"><span class="legalArticleValue">§ 5-5</span>. <span class="legalArticleTitle">Rangering av søkjarar som ikkje kan poengutreknast</span></h3><article class="numberedLegalP" data-numerator="1" id="kapittel-5-paragraf-5-nummer-1">(1) For kvalifiserte søkjarar som ikkje kan poengutreknast, skal rangeringa gjerast etter ei skjønnsmessig vurdering av søkjaren sitt opptaksgrunnlag.</article><article class="numberedLegalP" data-numerator="2" id="kapittel-5-paragraf-5-nummer-2">(2) For å få tilbod om opptak blir det kravd likeverdige ferdigheiter og kunnskapar med søkjarar som får tilbod om opptak etter rangering på grunnlag av poengutrekning.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2018-11-27-1907/KAPITTEL_6"><h2>Kapittel 6. Tilbod på visse vilkår</h2><article class="legalArticle" data-lovdata-URL="LTI/forskrift/2018-11-27-1907/§6-1" data-name="§6-1" id="kapittel-6-paragraf-1"><h3 class="legalArticleHeader"><span class="legalArticleValue">§ 6-1</span>. <span class="legalArticleTitle">Tilbod på visse vilkår</span></h3><article class="legalP" id="kapittel-6-paragraf-1-ledd-1">Universitetet kan gi tilbod om studieplass på visse vilkår til søkjarar som ikkje tilfredsstiller heile opptakskravet på det tidspunktet dei får tilbod om studieplass, men som har dokumentert at dei vil dekke kravet før studiestart.</article></article><article class="legalArticle" data-lovdata-URL="LTI/forskrift/2018-11-27-1907/§6-2" data-name="§6-2" id="kapittel-6-paragraf-2"><h3 class="legalArticleHeader"><span class="legalArticleValue">§ 6-2</span>. <span class="legalArticleTitle">Generelle føresegner om tilbod og opptak på visse vilkår</span></h3><article class="numberedLegalP" data-numerator="1" id="kapittel-6-paragraf-2-nummer-1">(1) Søkjarar som har fått opptak eller tilbod etter føresetnadane gitt i § 6-1 og som ikkje innfrir vilkåra for opptak innan den fristen som er stilt i samband med tilbodet om studieplass, misser retten til studieplass.</article><article class="numberedLegalP" data-numerator="2" id="kapittel-6-paragraf-2-nummer-2">(2) Det kan ikkje bli gitt opptak eller tilbod på visse vilkår til søkjarar som ikkje kan dokumentere tilstrekkelege kunnskapar i norsk og engelsk, jf. § 2-1.</article><article class="numberedLegalP" data-numerator="3" id="kapittel-6-paragraf-2-nummer-3">(3) Det kan ikkje bli gitt tilbod på visse vilkår til internasjonale søkjarar som må ha opphaldsløyve for å få studieløyve.</article></article></section><section class="section" data-name="kap7" id="kapittel-7" data-lovdata-URL="LTI/forskrift/2018-11-27-1907/KAPITTEL_7"><h2>Kapittel 7. Felles føresegner om administrative forhold</h2><article class="legalArticle" data-lovdata-URL="LTI/forskrift/2018-11-27-1907/§7-1" data-name="§7-1" id="kapittel-7-paragraf-1"><h3 class="legalArticleHeader"><span class="legalArticleValue">§ 7-1</span>. <span class="legalArticleTitle">Reservert studieplass</span></h3><article class="numberedLegalP" data-numerator="1" id="kapittel-7-paragraf-1-nummer-1">(1) Tildelt studieplass kan reserverast til neste gong det er opptak til studiet dersom det ligg føre dokumenterte, tungtvegande grunnar. Det blir normalt ikkje innvilga reservert plass for meir enn eitt år.</article><article class="numberedLegalP" data-numerator="2" id="kapittel-7-paragraf-1-nummer-2">(2) Søknad om reservasjon av studieplass må leggast fram innan tre veker etter at ein har motteke tilbod om studieplass.</article><article class="numberedLegalP" data-numerator="3" id="kapittel-7-paragraf-1-nummer-3">(3) Med tungtvegande grunnar er det her meint verneplikt, graviditet, sjukdom, ulukker eller dødsfall i nær familie. Andre tungtvegande grunnar utanfor kontrollen til søkjaren kan òg gi grunnlag for reservert studieplass. Grunn må dokumenterast med attest frå lege, anna helsepersonell, politi eller tilsvarande.</article></article><article class="legalArticle" data-lovdata-URL="LTI/forskrift/2018-11-27-1907/§7-2" data-name="§7-2" id="kapittel-7-paragraf-2"><h3 class="legalArticleHeader"><span class="legalArticleValue">§ 7-2</span>. <span class="legalArticleTitle">Førehandsløfte</span></h3><article class="legalP" id="kapittel-7-paragraf-2-ledd-1">Ved dokumentert behov kan det bli gitt førehandsløfte til kvalifiserte søkjarar med poengsum som er lik eller høgare enn medianen ved siste opptak. Nærare føresegn om førehandsløfte gis i utfyllande retningslinjer for opptak til Universitetet i Bergen.</article></article><article class="legalArticle" data-lovdata-URL="LTI/forskrift/2018-11-27-1907/§7-3" data-name="§7-3" id="kapittel-7-paragraf-3"><h3 class="legalArticleHeader"><span class="legalArticleValue">§ 7-3</span>. <span class="legalArticleTitle">Fristar</span></h3><article class="numberedLegalP" data-numerator="1" id="kapittel-7-paragraf-3-nummer-1">(1) Søknadsfristar for opptak til studium ved Universitetet i Bergen blir kunngjorde. Eigne fristar kan gjelde dersom det gis tilbod om tidleg opptak.</article><article class="numberedLegalP" data-numerator="2" id="kapittel-7-paragraf-3-nummer-2">(2) All utdanning, praksis og andre høve som gir grunnlag for opptak, må vere dokumentert ved utløp av søknadsfristen. Søkjarane skal ettersende endeleg dokumentasjon på fastsett måte og innan den fristen som er gitt av Universitetet i Bergen.</article></article><article class="legalArticle" data-lovdata-URL="LTI/forskrift/2018-11-27-1907/§7-4" data-name="§7-4" id="kapittel-7-paragraf-4"><h3 class="legalArticleHeader"><span class="legalArticleValue">§ 7-4</span>. <span class="legalArticleTitle">Verifisering av dokumentasjon</span></h3><article class="legalP" id="kapittel-7-paragraf-4-ledd-1">Universitetet kan krevje at søkjarane legg fram original av dokument som skal liggje til grunn for opptak for å vurdere om desse er ekte, jf. universitets- og høyskoleloven § 3-7 sjette ledd.</article></article><article class="legalArticle" data-lovdata-URL="LTI/forskrift/2018-11-27-1907/§7-5" data-name="§7-5" id="kapittel-7-paragraf-5"><h3 class="legalArticleHeader"><span class="legalArticleValue">§ 7-5</span>. <span class="legalArticleTitle">Klage</span></h3><article class="numberedLegalP" data-numerator="1" id="kapittel-7-paragraf-5-nummer-1">(1) Enkeltvedtak som er gjorde med heimel i denne forskrifta, kan klagast på, jf. forvaltningslova § 28 til § 32. Klagefristen er 3 veker frå den dagen resultatet av opptaket er offentleggjort, eventuelt 3 veker frå den dagen søkjaren har motteke grunngjeving.</article><article class="numberedLegalP" data-numerator="2" id="kapittel-7-paragraf-5-nummer-2">(2) Klage på enkeltvedtak i samband med opptak organisert gjennom Samordna opptak, blir handsama av Nasjonal klagenemnd, jf. universitets- og høyskoleloven § 5-1 sjuande ledd og forskrift om opptak til høgre utdanning § 8-1.</article><article class="numberedLegalP" data-numerator="3" id="kapittel-7-paragraf-5-nummer-3">(3) Klager som gjeld opptak etter universitets- og høyskoleloven § 3-6 andre og tredje ledd, blir handsama av Klagenemnda ved Universitetet i Bergen, jf. forskrift om opptak til høgre utdanning § 8-1 andre ledd.</article><article class="numberedLegalP" data-numerator="4" id="kapittel-7-paragraf-5-nummer-4">(4) Klage på enkeltvedtak i samband med opptak til studium som ikkje inngår i samordna opptak, blir handsama av klagenemnda ved Universitetet i Bergen, jf. universitets- og høyskoleloven § 5-1.</article></article><article class="legalArticle" data-lovdata-URL="LTI/forskrift/2018-11-27-1907/§7-6" data-name="§7-6" id="kapittel-7-paragraf-6"><h3 class="legalArticleHeader"><span class="legalArticleValue">§ 7-6</span>. <span class="legalArticleTitle">Opptakskomité</span></h3><article class="numberedLegalP" data-numerator="1" id="kapittel-7-paragraf-6-nummer-1">(1) Ved behov kan Universitetet i Bergen utnemne ein sentral opptakskomité.</article><article class="numberedLegalP" data-numerator="2" id="kapittel-7-paragraf-6-nummer-2">(2) Opptakskomiteen handsamar etter behov søknadar som krev skjønsmessig vurdering ved kvalifisering, og i særskilde høve ved rangering.</article><article class="numberedLegalP" data-numerator="3" id="kapittel-7-paragraf-6-nummer-3">(3) Opptakskomiteen skal som hovudregel setjast saman av eitt medlem frå kvart fakultet, minst eitt medlem frå det organet som styret nemner opp til å gjennomføre opptaket og minst éin student.</article></article></section><section class="section" data-name="kap8" id="kapittel-8" data-lovdata-URL="LTI/forskrift/2018-11-27-1907/KAPITTEL_8"><h2>Kapittel 8. Utfyllande reglar</h2><article class="legalArticle" data-lovdata-URL="LTI/forskrift/2018-11-27-1907/§8-1" data-name="§8-1" id="kapittel-8-paragraf-1"><h3 class="legalArticleHeader"><span class="legalArticleValue">§ 8-1</span>. <span class="legalArticleTitle">Utfyllande reglar</span></h3><article class="numberedLegalP" data-numerator="1" id="kapittel-8-paragraf-1-nummer-1">(1) Styret, eller det organet styret nemner opp, kan gi utfyllande reglar og retningsliner innanfor ramma av denne forskrifta.</article><article class="numberedLegalP" data-numerator="2" id="kapittel-8-paragraf-1-nummer-2">(2) Vesentlege endringar i opptakskrava for eit studieprogram skal vere klart for søkjarane minst eitt år før dei tek til å gjelde.</article><article class="numberedLegalP" data-numerator="3" id="kapittel-8-paragraf-1-nummer-3">(3) Styret pliktar å opprette overgangsreglar i dei tilfella vesentlege endringar ikkje er gjort kjende for søkjarane i tide.</article></article><article class="legalArticle" data-lovdata-URL="LTI/forskrift/2018-11-27-1907/§8-2" data-name="§8-2" id="kapittel-8-paragraf-2"><h3 class="legalArticleHeader"><span class="legalArticleValue">§ 8-2</span>. <span class="legalArticleTitle">Iverksetjing</span></h3><article class="legalP" id="kapittel-8-paragraf-2-ledd-1">Forskrifta tek til å gjelde 1. januar 2019. Oppheva frå same dato blir:<ul class="defaultList"><li data-li-identifier="-" data-name="-"><article class="listArticle" id="kapittel-8-paragraf-2-ledd-1-punkt-1"><article class="legalP" id="kapittel-8-paragraf-2-ledd-1-punkt-1-ledd-1">Forskrift 16. februar 2012 nr. 872 om opptak, studier, vurdering og grader ved Universitetet i Bergen § 4.1.1 tredje og fjerde ledd.</article></article></li><li data-li-identifier="-" data-name="-"><article class="listArticle" id="kapittel-8-paragraf-2-ledd-1-punkt-2"><article class="legalP" id="kapittel-8-paragraf-2-ledd-1-punkt-2-ledd-1">Reglement for opptak av internasjonale søkere.</article></article></li></ul></article></article></section></main></body></html>