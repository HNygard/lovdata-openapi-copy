<!DOCTYPE html><html lang="no"><head><title>Forskrift om tilskot frå Merkur-programmet (Merkur-forskrifta)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2018-05-23-748</dd><dt class="dokid">DokumentID</dt><dd class="dokid">LTI/forskrift/2018-05-23-748</dd><dt class="ministry">Departement</dt><dd class="ministry"><ul><li>Kommunal- og moderniseringsdepartementet</li></ul></dd><dt class="dateInForce">I kraft fra</dt><dd class="dateInForce">2018-06-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2018-05-24 14:50</dd><dt class="journalNumber">Journalnummer</dt><dd class="journalNumber">2018-0425</dd><dt class="titleShort">Korttittel</dt><dd class="titleShort">Merkur-forskrifta</dd><dt class="title">Tittel</dt><dd class="title">Forskrift om tilskot frå Merkur-programmet (Merkur-forskrifta)</dd><dt class="miscInformation">Annet om dokumentet</dt><dd class="miscInformation"><strong>Heimel:</strong> Fastsett av Kommunal- og moderniseringsdepartementet 23. mai 2018 med heimel i dei årlege budsjettvedtaka til Stortinget, kapittel 550, post 73.</dd><dt class="refid">RefID</dt><dd class="refid">forskrift/2018-05-23-748</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskot frå Merkur-programmet (Merkur-forskrifta)<ul class="tocSubUl"><li>Kapittel 1 – Felles reglar for tilskotsordningane<ul class="tocSubUl"><li>§ 1. Føremål</li><li>§ 2. Kva forskrifta gjeld</li><li>§ 3. Kven ordningane gjeld for</li><li>§ 4. Krav til søknad om tilskot</li><li>§ 5. Sakshandsaminga</li><li>§ 6. Rapporteringsplikt for tilskotsmottakaren</li><li>§ 7. Tilsyn med tilskota. Høve til å kontrollere at vilkåra for tilskotet er oppfylte</li><li>§ 8. Redusert utbetaling</li><li>§ 9. Stans av utbetalinga. Tilbakebetaling av tilskot</li></ul></li><li>Kapittel 2 – Investeringsstøtte til daglegvarebutikkar<ul class="tocSubUl"><li>§ 10. Føremål</li><li>§ 11. Tildelingsreglar</li><li>§ 12. Utrekningsreglar</li><li>§ 13. Rapporteringsplikt</li><li>§ 14. Utbetaling</li></ul></li><li>Kapittel 3 – Utviklingsstøtte til daglegvarebutikkar<ul class="tocSubUl"><li>§ 15. Føremål</li><li>§ 16. Tildelingsreglar</li><li>§ 17. Bruken av utviklingsstøtta</li><li>§ 18. Utrekningsreglar</li><li>§ 19. Rapporteringsplikt</li><li>§ 20. Utbetaling</li></ul></li><li>Kapittel 4 – Servicetilskot til dei minste daglegvarebutikkane<ul class="tocSubUl"><li>§ 21. Føremål</li><li>§ 22. Tildelingsreglar</li><li>§ 23. Bruken av servicestøtta</li><li>§ 24. Utrekningsreglar</li><li>§ 25. Rapporteringsplikt og søknad om fornya støtte</li><li>§ 26. Utbetaling</li></ul></li><li>Kapittel 5 – Investeringstilskot til drivstoffanlegg i tilknyting til daglegvarebutikkar<ul class="tocSubUl"><li>§ 27. Føremål</li><li>§ 28. Kven som kan få tilskot</li><li>§ 29. Reglar for tildeling og utrekning</li><li>§ 30. Rapportering</li><li>§ 31. Utbetaling</li></ul></li><li>Kapittel 6 – Utviklingstilskot til bokhandlar<ul class="tocSubUl"><li>§ 32. Mål</li><li>§ 33. Tildelingsreglar</li><li>§ 34. Bruken av utviklingsstøtta</li><li>§ 35. Utrekningsreglar</li><li>§ 36. Rapportering</li><li>§ 37. Utbetaling</li></ul></li><li>Kapittel 7 – Avsluttande reglar<ul class="tocSubUl"><li>§ 38. Kontroll og evaluering</li><li>§ 39. Dispensasjon</li><li>§ 40. Overgangsregler</li><li>§ 41. Ikraftsetjing</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2018-05-23-748" id="dokument"><h1>Forskrift om tilskot frå Merkur-programmet (Merkur-forskrifta)</h1><section class="section" data-name="kap1" id="kapittel-1" data-lovdata-URL="LTI/forskrift/2018-05-23-748/KAPITTEL_1"><h2>Kapittel 1 – Felles reglar for tilskotsordningane</h2><article class="legalArticle" data-lovdata-URL="LTI/forskrift/2018-05-23-748/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Føremål</span></h3><article class="legalP" id="kapittel-1-paragraf-1-ledd-1">Føremålet er å sikre innbyggjarar i distrikta tilgang til ein daglegvarebutikk i nærleiken, med god kvalitet og med tilleggstenester som aukar omsetninga, sikrar vidare drift og kjem innbyggjarane og lokalsamfunnet til gode.</article></article><article class="legalArticle" data-lovdata-URL="LTI/forskrift/2018-05-23-748/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Kva forskrifta gjeld</span></h3><article class="legalP" id="kapittel-1-paragraf-2-ledd-1">Forskrifta gjeld desse tilskotsordningane:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-2-ledd-1-punkt-1"><article class="legalP" id="kapittel-1-paragraf-2-ledd-1-punkt-1-ledd-1">Investeringstilskot til daglegvarebutikkar (kapittel 2)</article></article></li><li data-li-identifier="b)" data-name="b)"><article class="listArticle" id="kapittel-1-paragraf-2-ledd-1-punkt-2"><article class="legalP" id="kapittel-1-paragraf-2-ledd-1-punkt-2-ledd-1">Utviklingstilskot til daglegvarebutikkar (kapittel 3)</article></article></li><li data-li-identifier="c)" data-name="c)"><article class="listArticle" id="kapittel-1-paragraf-2-ledd-1-punkt-3"><article class="legalP" id="kapittel-1-paragraf-2-ledd-1-punkt-3-ledd-1">Servicetilskot (kapittel 4)</article></article></li><li data-li-identifier="d)" data-name="d)"><article class="listArticle" id="kapittel-1-paragraf-2-ledd-1-punkt-4"><article class="legalP" id="kapittel-1-paragraf-2-ledd-1-punkt-4-ledd-1">Investeringstilskot til drivstoffanlegg ved daglegvarebutikkar (kapittel 5)</article></article></li><li data-li-identifier="e)" data-name="e)"><article class="listArticle" id="kapittel-1-paragraf-2-ledd-1-punkt-5"><article class="legalP" id="kapittel-1-paragraf-2-ledd-1-punkt-5-ledd-1">Utviklingstilskot til bokhandlar (kapittel 6).</article></article></li></ul></article><article class="legalP" id="kapittel-1-paragraf-2-ledd-2">Det er ikkje mogleg å søkje utviklingstilskot og servicetilskot same år. Ein søkjar kan berre få tilskot til tiltak som ikkje er starta før søknaden er ferdig handsama.</article></article><article class="legalArticle" data-lovdata-URL="LTI/forskrift/2018-05-23-748/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Kven ordningane gjeld for</span></h3><article class="legalP" id="kapittel-1-paragraf-3-ledd-1">Merkur-butikkar er ein daglegvarebutikk som deltek i Merkur sitt kompetanseprogram, sjå merkur-programmet.no. Butikkar som forpliktar seg til å delta i Merkur-programmet kan også søkje. Tilskotsordningane gjeld Merkur-butikkar i område med få innbyggjarar, som har eit varetilbod som dekkjer det alminnelege ernæringsbehovet og andre grunnleggjande behov for daglegvarer i eit hushald, og er opne heile året. For kapittel 4 om servicetilskot gjeld eigne opningstider, jf. § 22 bokstav e. Ytterligare krav står under kapitla for dei ulike ordninga.</article><article class="legalP" id="kapittel-1-paragraf-3-ledd-2">Merkur-styret kan etter ei særskild vurdering godkjenne butikkar som ikkje oppfyller tildelingsreglane for den enkelte ordninga.</article><article class="legalP" id="kapittel-1-paragraf-3-ledd-3">Tilskot kan også bli gitt til bokhandlar i distrikta, sjå kapittel 6, for nærare informasjon om kva krav som gjeld.</article></article><article class="legalArticle" data-lovdata-URL="LTI/forskrift/2018-05-23-748/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Krav til søknad om tilskot</span></h3><article class="legalP" id="kapittel-1-paragraf-4-ledd-1">Ein søknad skal innehalde desse opplysningane:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-4-ledd-1-punkt-1"><article class="legalP" id="kapittel-1-paragraf-4-ledd-1-punkt-1-ledd-1">Organisasjonsnummer og namn på ansvarleg prosjekteigar.</article></article></li><li data-li-identifier="b)" data-name="b)"><article class="listArticle" id="kapittel-1-paragraf-4-ledd-1-punkt-2"><article class="legalP" id="kapittel-1-paragraf-4-ledd-1-punkt-2-ledd-1">Talet på husstandar kring butikken, avstand til næraste innkjøpsalternativ, omsetnad og opningstider (sjå tildelingsreglar under kvar ordning).</article></article></li><li data-li-identifier="c)" data-name="c)"><article class="listArticle" id="kapittel-1-paragraf-4-ledd-1-punkt-3"><article class="legalP" id="kapittel-1-paragraf-4-ledd-1-punkt-3-ledd-1">Målgruppe for tiltaket, og ein omtale av tiltaket.</article></article></li><li data-li-identifier="d)" data-name="d)"><article class="listArticle" id="kapittel-1-paragraf-4-ledd-1-punkt-4"><article class="legalP" id="kapittel-1-paragraf-4-ledd-1-punkt-4-ledd-1">Forventa verknad av tiltaket.</article></article></li><li data-li-identifier="e)" data-name="e)"><article class="listArticle" id="kapittel-1-paragraf-4-ledd-1-punkt-5"><article class="legalP" id="kapittel-1-paragraf-4-ledd-1-punkt-5-ledd-1">Ein framdriftsplan for gjennomføringa av aktivitetane i tiltaket.</article></article></li><li data-li-identifier="f)" data-name="f)"><article class="listArticle" id="kapittel-1-paragraf-4-ledd-1-punkt-6"><article class="legalP" id="kapittel-1-paragraf-4-ledd-1-punkt-6-ledd-1">Eit budsjett.</article></article></li><li data-li-identifier="g)" data-name="g)"><article class="listArticle" id="kapittel-1-paragraf-4-ledd-1-punkt-7"><article class="legalP" id="kapittel-1-paragraf-4-ledd-1-punkt-7-ledd-1">Ein finansieringsplan.</article></article></li><li data-li-identifier="h)" data-name="h)"><article class="listArticle" id="kapittel-1-paragraf-4-ledd-1-punkt-8"><article class="legalP" id="kapittel-1-paragraf-4-ledd-1-punkt-8-ledd-1">Ei stadfesting av at søkjaren på søknadstidspunktet ikkje har fått anna bagatellmessig støtte i søknadsåret og dei to føregåande åra, jf. regelverket for offentleg støtte. Øvre beløpsgrense for bagatellmessig støtte er 200&#xa0;000 euro over eit tidsrom på tre år.</article></article></li></ul></article><article class="legalP" id="kapittel-1-paragraf-4-ledd-2">For utviklingsstøtte og støtte til bokhandlarar er det mindre avvik frå desse krava.</article></article><article class="legalArticle" data-lovdata-URL="LTI/forskrift/2018-05-23-748/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Sakshandsaminga</span></h3><article class="legalP" id="kapittel-1-paragraf-5-ledd-1">Søkjaren må sende inn søknad gjennom den elektroniske forvaltningsportalen til departementet, regionalforvaltning.no.</article><article class="legalP" id="kapittel-1-paragraf-5-ledd-2">Sekretariatet for Merkur-programmet tildeler tilskot.</article><article class="legalP" id="kapittel-1-paragraf-5-ledd-3">Søknadar om investeringstilskot, utviklingstilskot og servicetilskot til daglegvarebutikkar og investeringstilskot til drivstoffanlegg blir handsama etter kvart som dei blir sende inn.</article><article class="legalP" id="kapittel-1-paragraf-5-ledd-4">Ved akutt behov for nytt utstyr, til dømes i samband med havari, skal søkjaren kontakte Merkur-sekretariatet.</article><article class="legalP" id="kapittel-1-paragraf-5-ledd-5">Utviklingstilskot til bokhandlar blir handsama éin gong i året, etter ein frist som blir kunngjord kvart år.</article><article class="legalP" id="kapittel-1-paragraf-5-ledd-6">Merkur-styret er klageinstans for klage på vedtaka frå sekretariatet. Kommunal- og moderniseringsdepartementet er klageinstans for vedtaka frå styret.</article></article><article class="legalArticle" data-lovdata-URL="LTI/forskrift/2018-05-23-748/§6" data-name="§6" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Rapporteringsplikt for tilskotsmottakaren</span></h3><article class="legalP" id="kapittel-1-paragraf-6-ledd-1">Ein tilskotsmottakar skal rapportere om kva pengane er brukte til, eller kva som er resultata av tiltaket, i regionalforvaltning.no. Tilskotsmottakar skal sette opp rekneskapen slik at det kan samanliknast med budsjettet i søknaden. For utviklingsstøtte finnst eigne rapporteringsregler, jf. § 19.</article><article class="legalP" id="kapittel-1-paragraf-6-ledd-2">Tilskotsmottakar skal melde frå dersom det oppstår forhold som fører til endringar i høve til føresetnadane som går fram av søknaden eller tilsegnsvedtaket. Rapporteringsplikta er nærare forklart i dei enkelte ordningane.</article><article class="legalP" id="kapittel-1-paragraf-6-ledd-3">Tilskotsmottakaren skal be om godkjenning på førehand frå Merkur-sekretariatet, dersom det er ønskeleg å gjere endringar i prosjektet det er søkt om støtte til. Merkur-sekretariatet skal då vurdere om tilskotet skal reduserast, trekkast tilbake, eller om endringane samsvarar med forskrift og tilskotsbrev.</article></article><article class="legalArticle" data-lovdata-URL="LTI/forskrift/2018-05-23-748/§7" data-name="§7" id="kapittel-1-paragraf-7"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Tilsyn med tilskota. Høve til å kontrollere at vilkåra for tilskotet er oppfylte</span></h3><article class="legalP" id="kapittel-1-paragraf-7-ledd-1">Sekretariatet for Merkur-programmet og Merkur-konsulentane fører tilsyn og kontroll med at krava i forskrift og tilskotsbrev er oppfylte.</article><article class="legalP" id="kapittel-1-paragraf-7-ledd-2">Tilskotsmottakar plikter å gi dei opplysningar og den dokumentasjon som er naudsynt for å gjennomføre kontrollen.</article></article><article class="legalArticle" data-lovdata-URL="LTI/forskrift/2018-05-23-748/§8" data-name="§8" id="kapittel-1-paragraf-8"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Redusert utbetaling</span></h3><article class="legalP" id="kapittel-1-paragraf-8-ledd-1">Krev prosjektet mindre kapital enn budsjettet tilskotet byggjer på, kan Merkur-sekretariatet redusere utbetalinga tilsvarande.</article></article><article class="legalArticle" data-lovdata-URL="LTI/forskrift/2018-05-23-748/§9" data-name="§9" id="kapittel-1-paragraf-9"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Stans av utbetalinga. Tilbakebetaling av tilskot</span></h3><article class="legalP" id="kapittel-1-paragraf-9-ledd-1">Merkur-sekretariatet kan stanse utbetalinga av heile eller delar av tilskotet, eller krevje tilbakebetaling, dersom<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-9-ledd-1-punkt-1"><article class="legalP" id="kapittel-1-paragraf-9-ledd-1-punkt-1-ledd-1">mottakaren har gitt urette, misvisande eller mangelfulle opplysningar og tildelinga byggjer på slike opplysningar</article></article></li></ul><p class="leddfortsettelse">b) mottakaren utan samtykkje frå Merkur-sekretariatet har endra prosjektet slik at det ikkje oppfyller krava i forskrifta og vedtaket om tilskot</p><ul class="defaultList"><li data-li-identifier="c)" data-name="c)"><article class="listArticle" id="kapittel-1-paragraf-9-ledd-1-punkt-2"><article class="legalP" id="kapittel-1-paragraf-9-ledd-1-punkt-2-ledd-1">mottakaren søkjer gjeldsforhandlingar, går konkurs eller avviklar verksemda</article></article></li><li data-li-identifier="d)" data-name="d)"><article class="listArticle" id="kapittel-1-paragraf-9-ledd-1-punkt-3"><article class="legalP" id="kapittel-1-paragraf-9-ledd-1-punkt-3-ledd-1">mottakaren ikkje rapporterer før sluttdatoen eller rapporteringsfristen i tildelingsvedtaket går ut.</article></article></li></ul></article></article></section><section class="section" data-name="kap2" id="kapittel-2" data-lovdata-URL="LTI/forskrift/2018-05-23-748/KAPITTEL_2"><h2>Kapittel 2 – Investeringsstøtte til daglegvarebutikkar</h2><article class="legalArticle" data-lovdata-URL="LTI/forskrift/2018-05-23-748/§10" data-name="§10" id="kapittel-2-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Føremål</span></h3><article class="legalP" id="kapittel-2-paragraf-1-ledd-1">Investeringsstøtta skal bidra til at daglegvarebutikkar blir moderniserte, meir lønnsame og gir innbyggjarane i lokalsamfunnet betre tenester.</article></article><article class="legalArticle" data-lovdata-URL="LTI/forskrift/2018-05-23-748/§11" data-name="§11" id="kapittel-2-paragraf-2"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Tildelingsreglar</span></h3><article class="legalP" id="kapittel-2-paragraf-2-ledd-1">Ein daglegvarebutikk kan søkje om investeringstilskot til fysiske investeringar viss den oppfyller krava i § 3, 1. ledd og i tillegg<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-2-ledd-1-punkt-1"><article class="legalP" id="kapittel-2-paragraf-2-ledd-1-punkt-1-ledd-1">har ein nærmarknad på under 200 hushald</article></article></li><li data-li-identifier="b)" data-name="b)"><article class="listArticle" id="kapittel-2-paragraf-2-ledd-1-punkt-2"><article class="legalP" id="kapittel-2-paragraf-2-ledd-1-punkt-2-ledd-1">har ein avstand på minst 10 kilometer til næraste alternative innkjøpsstad, eller ligg på stader utan fast vegsamband, eller er einaste daglegvarebutikk på ei øy</article></article></li><li data-li-identifier="c)" data-name="c)"><article class="listArticle" id="kapittel-2-paragraf-2-ledd-1-punkt-3"><article class="legalP" id="kapittel-2-paragraf-2-ledd-1-punkt-3-ledd-1">er open heile året</article></article></li><li data-li-identifier="d)" data-name="d)"><article class="listArticle" id="kapittel-2-paragraf-2-ledd-1-punkt-4"><article class="legalP" id="kapittel-2-paragraf-2-ledd-1-punkt-4-ledd-1">har inntil 10 millionar kroner i årsomsetning eksklusiv meirverdiavgift, drivstoff, kraftfôr og gjødsel.</article></article></li></ul></article><article class="legalP" id="kapittel-2-paragraf-2-ledd-2">Søknaden må vere på minimum 25&#xa0;000 kroner for å bli handsama.</article><article class="legalP" id="kapittel-2-paragraf-2-ledd-3">Maksimalt støttebeløp er inntil 400&#xa0;000 kroner eksklusiv meirverdiavgift kvart år.</article><article class="legalP" id="kapittel-2-paragraf-2-ledd-4">Merkur-sekretariatet vil prioritere dei søknadar som best støtter opp om måla for ordninga.</article></article><article class="legalArticle" data-lovdata-URL="LTI/forskrift/2018-05-23-748/§12" data-name="§12" id="kapittel-2-paragraf-3"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Utrekningsreglar</span></h3><article class="legalP" id="kapittel-2-paragraf-3-ledd-1">Ein butikk som har inntil 7 millionar kroner i omsetning kan få tilskot med inntil 75 prosent av dei totale kostnadene i prosjektet.</article><article class="legalP" id="kapittel-2-paragraf-3-ledd-2">Ein butikk som har mellom 7 og 10 millionar kroner i omsetning kan få tilskot med inntil 50 prosent av dei totale kostnadene i prosjektet.</article><article class="legalP" id="kapittel-2-paragraf-3-ledd-3">Inntil 50 prosent av dei totale kostnadene i prosjektet kan støttast.</article></article><article class="legalArticle" data-lovdata-URL="LTI/forskrift/2018-05-23-748/§13" data-name="§13" id="kapittel-2-paragraf-4"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Rapporteringsplikt</span></h3><article class="legalP" id="kapittel-2-paragraf-4-ledd-1">Mottakaren av tilskotet skal rapportere om:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-4-ledd-1-punkt-1"><article class="legalP" id="kapittel-2-paragraf-4-ledd-1-punkt-1-ledd-1">tilskotet som blei tildelt</article></article></li><li data-li-identifier="b)" data-name="b)"><article class="listArticle" id="kapittel-2-paragraf-4-ledd-1-punkt-2"><article class="legalP" id="kapittel-2-paragraf-4-ledd-1-punkt-2-ledd-1">fakturainformasjon med <ul class="defaultList"><li data-li-identifier="1" data-name="1"><article class="listArticle" id="kapittel-2-paragraf-4-ledd-1-punkt-2-ledd-1-punkt-1"><article class="legalP" id="kapittel-2-paragraf-4-ledd-1-punkt-2-ledd-1-punkt-1-ledd-1">fakturanummer</article></article></li><li data-li-identifier="2" data-name="2"><article class="listArticle" id="kapittel-2-paragraf-4-ledd-1-punkt-2-ledd-1-punkt-2"><article class="legalP" id="kapittel-2-paragraf-4-ledd-1-punkt-2-ledd-1-punkt-2-ledd-1">fakturadato</article></article></li><li data-li-identifier="3" data-name="3"><article class="listArticle" id="kapittel-2-paragraf-4-ledd-1-punkt-2-ledd-1-punkt-3"><article class="legalP" id="kapittel-2-paragraf-4-ledd-1-punkt-2-ledd-1-punkt-3-ledd-1">leverandør</article></article></li><li data-li-identifier="4" data-name="4"><article class="listArticle" id="kapittel-2-paragraf-4-ledd-1-punkt-2-ledd-1-punkt-4"><article class="legalP" id="kapittel-2-paragraf-4-ledd-1-punkt-2-ledd-1-punkt-4-ledd-1">type investering</article></article></li><li data-li-identifier="5" data-name="5"><article class="listArticle" id="kapittel-2-paragraf-4-ledd-1-punkt-2-ledd-1-punkt-5"><article class="legalP" id="kapittel-2-paragraf-4-ledd-1-punkt-2-ledd-1-punkt-5-ledd-1">brutto kostnad</article></article></li><li data-li-identifier="6" data-name="6"><article class="listArticle" id="kapittel-2-paragraf-4-ledd-1-punkt-2-ledd-1-punkt-6"><article class="legalP" id="kapittel-2-paragraf-4-ledd-1-punkt-2-ledd-1-punkt-6-ledd-1">netto kostnad</article></article></li></ul></article></article></li><li data-li-identifier="c)" data-name="c)"><article class="listArticle" id="kapittel-2-paragraf-4-ledd-1-punkt-3"><article class="legalP" id="kapittel-2-paragraf-4-ledd-1-punkt-3-ledd-1">eventuelle avvik i høve til søknaden.</article></article></li></ul></article></article><article class="legalArticle" data-lovdata-URL="LTI/forskrift/2018-05-23-748/§14" data-name="§14" id="kapittel-2-paragraf-5"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Utbetaling</span></h3><article class="legalP" id="kapittel-2-paragraf-5-ledd-1">Tilskotet blir utbetalt når prosjektet er ferdig, rapportering gjennomført og oppmoding om utbetaling er sendt inn.</article><article class="legalP" id="kapittel-2-paragraf-5-ledd-2">For tilsegn under 50&#xa0;000 kroner held det med prosjektrekneskap i samsvar med budsjett signert av styreleiar eller dagleg leiar.</article><article class="legalP" id="kapittel-2-paragraf-5-ledd-3">For tilsegn frå 50&#xa0;000 til 200&#xa0;000 kroner må prosjektrekneskapet bli stadfesta av rekneskapsførar. For tilsegn over 200&#xa0;000 kroner må prosjektrekneskapet bli stadfesta av ein godkjent rekneskapsførar eller med ein revisorattestasjon.</article><article class="legalP" id="kapittel-2-paragraf-5-ledd-4">Er tilskotet avgjerande for at prosjektet blir gjennomført og kostnadene blir dokumenterte undervegs, kan delar av tilskotet bli betalt ut tidlegare. Som dokumenterte kostnader reknar ein faktura, betalingskvittering og naudsynt attestasjon.</article><article class="legalP" id="kapittel-2-paragraf-5-ledd-5">Dei siste 25 prosentane av tilskotsbeløpet skal først betalast ut etter at prosjektet er gjennomført.</article><article class="legalP" id="kapittel-2-paragraf-5-ledd-6">Investeringstilskotet er skattefritt for butikkar som ligg innanfor verkeområdet for distriktsretta investeringsstøtte.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2018-05-23-748/KAPITTEL_3"><h2>Kapittel 3 – Utviklingsstøtte til daglegvarebutikkar</h2><article class="legalArticle" data-lovdata-URL="LTI/forskrift/2018-05-23-748/§15" data-name="§15" id="kapittel-3-paragraf-1"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Føremål</span></h3><article class="legalP" id="kapittel-3-paragraf-1-ledd-1">Utviklingsstøtte skal vere med på å byggje opp større kompetanse i daglegvarebutikken, mobilisere bygdefolket til lokal handel, og leggje til rette for tilleggsaktivitetar i butikken som passar best for lokalsamfunnet.</article></article><article class="legalArticle" data-lovdata-URL="LTI/forskrift/2018-05-23-748/§16" data-name="§16" id="kapittel-3-paragraf-2"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Tildelingsreglar</span></h3><article class="legalP" id="kapittel-3-paragraf-2-ledd-1">Utviklingsstøtta kan bli gitt til daglegvarebutikkar som oppfyller krava i § 3, 1. ledd og i tillegg<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-2-ledd-1-punkt-1"><article class="legalP" id="kapittel-3-paragraf-2-ledd-1-punkt-1-ledd-1">har ein nærmarknad på under 200 hushald</article></article></li><li data-li-identifier="b)" data-name="b)"><article class="listArticle" id="kapittel-3-paragraf-2-ledd-1-punkt-2"><article class="legalP" id="kapittel-3-paragraf-2-ledd-1-punkt-2-ledd-1">har mellom 3 og 7 millionar kroner i årsomsetning eksklusiv meirverdiavgift, drivstoff og kraftfôr/gjødsel</article></article></li><li data-li-identifier="c)" data-name="c)"><article class="listArticle" id="kapittel-3-paragraf-2-ledd-1-punkt-3"><article class="legalP" id="kapittel-3-paragraf-2-ledd-1-punkt-3-ledd-1">må butikken ha minimum 20 kilometer i avstand til næraste alternative innkjøpsstad eller være lokalisert til ein stad utan fast vegsamband eller være einaste daglegvarebutikk på ei øy.</article></article></li></ul></article></article><article class="legalArticle" data-lovdata-URL="LTI/forskrift/2018-05-23-748/§17" data-name="§17" id="kapittel-3-paragraf-3"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Bruken av utviklingsstøtta</span></h3><article class="legalP" id="kapittel-3-paragraf-3-ledd-1">Utviklingsstøtte skal gå til tidsavgrensa utviklingstiltak, mobiliseringstiltak, kompetansetiltak, lokalsamfunnstiltak, vurdering av og tilrettelegging for tilleggsfunksjonar, og andre utviklingstiltak som ikkje har karakter av investeringar.</article></article><article class="legalArticle" data-lovdata-URL="LTI/forskrift/2018-05-23-748/§18" data-name="§18" id="kapittel-3-paragraf-4"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Utrekningsreglar</span></h3><article class="legalP" id="kapittel-3-paragraf-4-ledd-1">Søknaden må vere på minimum 25&#xa0;000 kroner for å bli handsama, og maksimalt støttebeløp er avgrensa til 50&#xa0;000 kroner eksklusiv meirverdiavgift kvart år. Utviklingsstøtta kan dekkje 100 prosent av kostnadane.</article></article><article class="legalArticle" data-lovdata-URL="LTI/forskrift/2018-05-23-748/§19" data-name="§19" id="kapittel-3-paragraf-5"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Rapporteringsplikt</span></h3><article class="legalP" id="kapittel-3-paragraf-5-ledd-1">Mottakaren av tilskotet skal rapportere om:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-5-ledd-1-punkt-1"><article class="legalP" id="kapittel-3-paragraf-5-ledd-1-punkt-1-ledd-1">tiltak eller aktivitetar</article></article></li><li data-li-identifier="b)" data-name="b)"><article class="listArticle" id="kapittel-3-paragraf-5-ledd-1-punkt-2"><article class="legalP" id="kapittel-3-paragraf-5-ledd-1-punkt-2-ledd-1">dato for tiltak eller aktivitetar</article></article></li><li data-li-identifier="c)" data-name="c)"><article class="listArticle" id="kapittel-3-paragraf-5-ledd-1-punkt-3"><article class="legalP" id="kapittel-3-paragraf-5-ledd-1-punkt-3-ledd-1">gjennomføring, deltakarar og resultat</article></article></li><li data-li-identifier="d)" data-name="d)"><article class="listArticle" id="kapittel-3-paragraf-5-ledd-1-punkt-4"><article class="legalP" id="kapittel-3-paragraf-5-ledd-1-punkt-4-ledd-1">kor mange timar det er brukt på tiltaket eller aktivitetane</article></article></li><li data-li-identifier="e)" data-name="e)"><article class="listArticle" id="kapittel-3-paragraf-5-ledd-1-punkt-5"><article class="legalP" id="kapittel-3-paragraf-5-ledd-1-punkt-5-ledd-1">kostnadene ved tiltaket eller aktivitetane.</article></article></li></ul></article></article><article class="legalArticle" data-lovdata-URL="LTI/forskrift/2018-05-23-748/§20" data-name="§20" id="kapittel-3-paragraf-6"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Utbetaling</span></h3><article class="legalP" id="kapittel-3-paragraf-6-ledd-1">Tilskotet blir vanlegvis betalt ut etter at prosjektet eller tiltaket er ferdig, rapporteringsplikta overhaldt og Merkur-konsulenten har stadfesta informasjonen.</article><article class="legalP" id="kapittel-3-paragraf-6-ledd-2">Utviklingsstøtta er skattepliktig.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2018-05-23-748/KAPITTEL_4"><h2>Kapittel 4 – Servicetilskot til dei minste daglegvarebutikkane</h2><article class="legalArticle" data-lovdata-URL="LTI/forskrift/2018-05-23-748/§21" data-name="§21" id="kapittel-4-paragraf-1"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Føremål</span></h3><article class="legalP" id="kapittel-4-paragraf-1-ledd-1">Servicestøtta skal bidra til å oppretthalde dei aller minste daglegvarebutikkane. Servicetilskotet skal bidra til tilleggsoppgåver til lokalsamfunnet og det lokale næringslivet.</article></article><article class="legalArticle" data-lovdata-URL="LTI/forskrift/2018-05-23-748/§22" data-name="§22" id="kapittel-4-paragraf-2"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Tildelingsreglar</span></h3><article class="legalP" id="kapittel-4-paragraf-2-ledd-1">Tilskotet kan bli gitt til daglegvarebutikkar som oppfyller alle krava § 3, 1. ledd og i tillegg<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-2-ledd-1-punkt-1"><article class="legalP" id="kapittel-4-paragraf-2-ledd-1-punkt-1-ledd-1">har ein nærmarknad på under 200 hushald</article></article></li><li data-li-identifier="b)" data-name="b)"><article class="listArticle" id="kapittel-4-paragraf-2-ledd-1-punkt-2"><article class="legalP" id="kapittel-4-paragraf-2-ledd-1-punkt-2-ledd-1">har minst tre tilleggstenester i tillegg til sal av daglegvarer, til dømes post og bank i butikk, tipping, kaffikrok, turistanlegg, kommunalt servicekontor, sal av drivstoff, kafé/pub</article></article></li><li data-li-identifier="c)" data-name="c)"><article class="listArticle" id="kapittel-4-paragraf-2-ledd-1-punkt-3"><article class="legalP" id="kapittel-4-paragraf-2-ledd-1-punkt-3-ledd-1">har under 3 millionar kroner i årsomsetning eksklusiv meirverdiavgift, drivstoff, kraftfôr og gjødsel</article></article></li><li data-li-identifier="d)" data-name="d)"><article class="listArticle" id="kapittel-4-paragraf-2-ledd-1-punkt-4"><article class="legalP" id="kapittel-4-paragraf-2-ledd-1-punkt-4-ledd-1">har minimum 20 kilometer til næraste alternative innkjøpsstad, eller er lokalisert til stader utan fast vegsamband eller er einaste daglegvarebutikk på ei øy</article></article></li><li data-li-identifier="e)" data-name="e)"><article class="listArticle" id="kapittel-4-paragraf-2-ledd-1-punkt-5"><article class="legalP" id="kapittel-4-paragraf-2-ledd-1-punkt-5-ledd-1">vere open heile året, og ha ope minst 3 kvardagar per veke i lågsesongen.</article></article></li></ul></article></article><article class="legalArticle" data-lovdata-URL="LTI/forskrift/2018-05-23-748/§23" data-name="§23" id="kapittel-4-paragraf-3"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Bruken av servicestøtta</span></h3><article class="legalP" id="kapittel-4-paragraf-3-ledd-1">Servicestøtta kan brukast til utviklings- og driftskostnader, og mindre investeringar som bidreg til å nå målet med ordninga.</article></article><article class="legalArticle" data-lovdata-URL="LTI/forskrift/2018-05-23-748/§24" data-name="§24" id="kapittel-4-paragraf-4"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Utrekningsreglar</span></h3><article class="legalP" id="kapittel-4-paragraf-4-ledd-1">Servicestøtta er på inntil 100&#xa0;000 kroner kvart år.</article></article><article class="legalArticle" data-lovdata-URL="LTI/forskrift/2018-05-23-748/§25" data-name="§25" id="kapittel-4-paragraf-5"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Rapporteringsplikt og søknad om fornya støtte</span></h3><article class="legalP" id="kapittel-4-paragraf-5-ledd-1">Butikken skal før 1. mai året etter tilskotsåret levere ein sluttrapport om kva støtta er brukt til, og korleis servicestøtta har bidrege til å halde butikken og servicefunksjonane oppe. Rapporten skal og innehalde omsetningsrapport (varegruppe og nøkkeltal) frå butikkdatasystemet per 31. desember i tilskotsåret, og ei oversikt over tilleggstenester.</article><article class="legalP" id="kapittel-4-paragraf-5-ledd-2">Er vilkåra for tilskot til butikken framleis oppfylte, kan butikken søkje om nytt, årleg tilskot når sluttrapport blir levert.</article></article><article class="legalArticle" data-lovdata-URL="LTI/forskrift/2018-05-23-748/§26" data-name="§26" id="kapittel-4-paragraf-6"><h3 class="legalArticleHeader"><span class="legalArticleValue">§ 26</span>. <span class="legalArticleTitle">Utbetaling</span></h3><article class="legalP" id="kapittel-4-paragraf-6-ledd-1">75 prosent av støtta blir betalt ut når mottakaren har akseptert vilkåra i tilskotsbrevet, dei resterande 25 prosentane blir betalte ut når rapporten for bruken av midlane er sendt inn og godkjend.</article><article class="legalP" id="kapittel-4-paragraf-6-ledd-2">Ei tildeling må vere betalt ut seinast 31. desember året etter at tilskotet blei gitt.</article><article class="legalP" id="kapittel-4-paragraf-6-ledd-3">Servicetilskotet er skattepliktig.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2018-05-23-748/KAPITTEL_5"><h2>Kapittel 5 – Investeringstilskot til drivstoffanlegg i tilknyting til daglegvarebutikkar</h2><article class="legalArticle" data-lovdata-URL="LTI/forskrift/2018-05-23-748/§27" data-name="§27" id="kapittel-5-paragraf-1"><h3 class="legalArticleHeader"><span class="legalArticleValue">§ 27</span>. <span class="legalArticleTitle">Føremål</span></h3><article class="legalP" id="kapittel-5-paragraf-1-ledd-1">Investeringsstøtta til drivstoffanlegg skal tryggje drivstofftilgangen i distrikta.</article></article><article class="legalArticle" data-lovdata-URL="LTI/forskrift/2018-05-23-748/§28" data-name="§28" id="kapittel-5-paragraf-2"><h3 class="legalArticleHeader"><span class="legalArticleValue">§ 28</span>. <span class="legalArticleTitle">Kven som kan få tilskot</span></h3><article class="legalP" id="kapittel-5-paragraf-2-ledd-1">Ordninga gjeld i hovudsak drivstoffanlegg ved Merkur-butikkar. Andre verksemder som driv eller eig drivstoffanlegg, kan i heilt særskilde høve òg bli omfatta av ordninga.</article><article class="legalP" id="kapittel-5-paragraf-2-ledd-2">Anlegg som er eigde av oljeselskap, er ikkje omfatta av støtteordninga.</article><article class="legalP" id="kapittel-5-paragraf-2-ledd-3">Anlegg som i hovudsak forsyner eigne køyretøy, fartøy og landbruksmaskiner, er heller ikkje omfatta av ordninga.</article></article><article class="legalArticle" data-lovdata-URL="LTI/forskrift/2018-05-23-748/§29" data-name="§29" id="kapittel-5-paragraf-3"><h3 class="legalArticleHeader"><span class="legalArticleValue">§ 29</span>. <span class="legalArticleTitle">Reglar for tildeling og utrekning</span></h3><article class="legalP" id="kapittel-5-paragraf-3-ledd-1">Desse kriteria skal vere oppfylte:<ul class="defaultList"><li data-li-identifier="a)" data-name="a)"><article class="listArticle" id="kapittel-5-paragraf-3-ledd-1-punkt-1"><article class="legalP" id="kapittel-5-paragraf-3-ledd-1-punkt-1-ledd-1">Anlegget skal vere avgjerande for å sikre lokalbefolkninga tilgang på drivstoff.</article></article></li><li data-li-identifier="b)" data-name="b)"><article class="listArticle" id="kapittel-5-paragraf-3-ledd-1-punkt-2"><article class="legalP" id="kapittel-5-paragraf-3-ledd-1-punkt-2-ledd-1">Salsvolumet kan ikkje overstige 500 000 liter drivstoff kvart år. Anlegg som omset under 300&#xa0;000 liter blir prioriterte.</article></article></li></ul></article><article class="legalP" id="kapittel-5-paragraf-3-ledd-2">Drivstoffanlegg som ikkje er knytte til ein Merkur-butikk, skal i tillegg<ul class="defaultList"><li data-li-identifier="a)" data-name="a)"><article class="listArticle" id="kapittel-5-paragraf-3-ledd-2-punkt-1"><article class="legalP" id="kapittel-5-paragraf-3-ledd-2-punkt-1-ledd-1">ha ein avstand på minimum 20 kilometer til næraste drivstoffanlegg eller vere lokalisert til stader utan fast vegsamband eller vere einaste drivstoffanlegg på ei øy.</article></article></li></ul></article><article class="legalP" id="kapittel-5-paragraf-3-ledd-3">Maksimalt støttebeløp er 500&#xa0;000 kroner eksklusiv meirverdiavgift kvart år. Investeringsstøtta til drivstoffanlegg kan dekkje inntil 50 prosent av investeringsbehovet.</article><article class="legalP" id="kapittel-5-paragraf-3-ledd-4">Investeringsstøtta til drivstoffanlegg skal gå til opprusting av eksisterande anlegg. Ordninga kan òg yte støtte til etablering av nye drivstoffanlegg i tilknyting til daglegvarebutikkar. Anlegg som ligg på stadar der avstandane til næraste drivstofftilbod er lange, skal prioriterast. Ein kan søkje om støtte til investeringar i både stasjonære og mobile drivstoffanlegg.</article></article><article class="legalArticle" data-lovdata-URL="LTI/forskrift/2018-05-23-748/§30" data-name="§30" id="kapittel-5-paragraf-4"><h3 class="legalArticleHeader"><span class="legalArticleValue">§ 30</span>. <span class="legalArticleTitle">Rapportering</span></h3><article class="legalP" id="kapittel-5-paragraf-4-ledd-1">For tilsegn under 50 000 kroner held det med ein eigenerklæring frå dagleg leiar eller styreleiar. For tilsegn frå 50 00 til 200 000 kroner må prosjektrekneskapet bli stadfesta av rekneskapsførar. For tilsegn over 200 000 kroner må prosjektrekneskapet bli stadfesta av ein autorisert revisor.</article></article><article class="legalArticle" data-lovdata-URL="LTI/forskrift/2018-05-23-748/§31" data-name="§31" id="kapittel-5-paragraf-5"><h3 class="legalArticleHeader"><span class="legalArticleValue">§ 31</span>. <span class="legalArticleTitle">Utbetaling</span></h3><article class="legalP" id="kapittel-5-paragraf-5-ledd-1">Støtta blir vanlegvis betalt ut etter at prosjektet er ferdig.</article><article class="legalP" id="kapittel-5-paragraf-5-ledd-2">Er utbetaling av tilskotet avgjerande for at prosjektet blir gjennomført, og kostnadene blir dokumenterte undervegs, kan delar av tilskotet bli betalt ut tidlegare. Krav til dokumentasjon er faktura, betalingskvittering og naudsynt attestasjon.</article><article class="legalP" id="kapittel-5-paragraf-5-ledd-3">Ved delutbetalingar blir dei siste 25 prosentane først betalte ut etter at prosjektet er gjennomført.</article><article class="legalP" id="kapittel-5-paragraf-5-ledd-4">Investeringstilskotet er skattefritt for butikkar som ligg innanfor verkeområdet for distriktsretta investeringsstøtte.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2018-05-23-748/KAPITTEL_6"><h2>Kapittel 6 – Utviklingstilskot til bokhandlar</h2><article class="legalArticle" data-lovdata-URL="LTI/forskrift/2018-05-23-748/§32" data-name="§32" id="kapittel-6-paragraf-1"><h3 class="legalArticleHeader"><span class="legalArticleValue">§ 32</span>. <span class="legalArticleTitle">Mål</span></h3><article class="legalP" id="kapittel-6-paragraf-1-ledd-1">Utviklingstilskotet skal bidra til å styrkje grunnlaget for lønnsam bokhandeldrift i distrikta.</article></article><article class="legalArticle" data-lovdata-URL="LTI/forskrift/2018-05-23-748/§33" data-name="§33" id="kapittel-6-paragraf-2"><h3 class="legalArticleHeader"><span class="legalArticleValue">§ 33</span>. <span class="legalArticleTitle">Tildelingsreglar</span></h3><article class="legalP" id="kapittel-6-paragraf-2-ledd-1">Det kan gis tilskot til bokhandlar som<ul class="defaultList"><li data-li-identifier="a)" data-name="a)"><article class="listArticle" id="kapittel-6-paragraf-2-ledd-1-punkt-1"><article class="legalP" id="kapittel-6-paragraf-2-ledd-1-punkt-1-ledd-1">er lokaliserte i ein tettstad i distrikta</article></article></li><li data-li-identifier="b)" data-name="b)"><article class="listArticle" id="kapittel-6-paragraf-2-ledd-1-punkt-2"><article class="legalP" id="kapittel-6-paragraf-2-ledd-1-punkt-2-ledd-1">er den einaste bokhandelen i tettstaden eller handelsområdet</article></article></li><li data-li-identifier="c)" data-name="c)"><article class="listArticle" id="kapittel-6-paragraf-2-ledd-1-punkt-3"><article class="legalP" id="kapittel-6-paragraf-2-ledd-1-punkt-3-ledd-1">har ei total omsetning på mindre enn 7 millionar kroner eksklusiv meirverdiavgift.</article></article></li></ul></article><article class="legalP" id="kapittel-6-paragraf-2-ledd-2">Merkur-sekretariatet vil prioritere dei søknadane som best støttar opp om måla for ordninga.</article></article><article class="legalArticle" data-lovdata-URL="LTI/forskrift/2018-05-23-748/§34" data-name="§34" id="kapittel-6-paragraf-3"><h3 class="legalArticleHeader"><span class="legalArticleValue">§ 34</span>. <span class="legalArticleTitle">Bruken av utviklingsstøtta</span></h3><article class="legalP" id="kapittel-6-paragraf-3-ledd-1">Utviklingstilskotet skal nyttast til tidsavgrensa tiltak som skal utvikle bokhandelen som kulturarena og møteplass i lokalsamfunnet. Utviklingsstøtta skal brukast til tiltak for å styrkje og utvikle drifta av butikken, mellom anna til tilrettelegging for tilleggsfunksjonar.</article><article class="legalP" id="kapittel-6-paragraf-3-ledd-2">Dette kan omfatte mindre nye investeringar, marknadsføring av ulike samarbeidsprosjekt og gjennomføring av arrangement i bokhandelen.</article><article class="legalP" id="kapittel-6-paragraf-3-ledd-3">Generelle kostnader til marknadsføring som er ein del av den ordinære drifta, kjem ikkje inn under denne ordninga.</article></article><article class="legalArticle" data-lovdata-URL="LTI/forskrift/2018-05-23-748/§35" data-name="§35" id="kapittel-6-paragraf-4"><h3 class="legalArticleHeader"><span class="legalArticleValue">§ 35</span>. <span class="legalArticleTitle">Utrekningsreglar</span></h3><article class="legalP" id="kapittel-6-paragraf-4-ledd-1">Kvar butikk kan søkje om inntil 50&#xa0;000 kroner kvart år.</article></article><article class="legalArticle" data-lovdata-URL="LTI/forskrift/2018-05-23-748/§36" data-name="§36" id="kapittel-6-paragraf-5"><h3 class="legalArticleHeader"><span class="legalArticleValue">§ 36</span>. <span class="legalArticleTitle">Rapportering</span></h3><article class="legalP" id="kapittel-6-paragraf-5-ledd-1">Mottakar skal sende inn prosjektrekneskap i samsvar med budsjett, signert av styreleiar eller dagleg leiar, som viser kva tilskotet er brukt til. Rekneskapen skal settast opp slik at budsjetterte utgifter kan samanliknast med utgiftene i prosjektet.</article></article><article class="legalArticle" data-lovdata-URL="LTI/forskrift/2018-05-23-748/§37" data-name="§37" id="kapittel-6-paragraf-6"><h3 class="legalArticleHeader"><span class="legalArticleValue">§ 37</span>. <span class="legalArticleTitle">Utbetaling</span></h3><article class="legalP" id="kapittel-6-paragraf-6-ledd-1">Støtta blir betalt ut etter at prosjektet er ferdig, og etter at kostnadene til dei innvilga utviklingstiltaka eller aktivitetane er dokumenterte og stadfesta av Merkur-konsulenten.</article><article class="legalP" id="kapittel-6-paragraf-6-ledd-2">Utviklingsstøtta er skattepliktig.</article></article></section><section class="section" data-name="kap7" id="kapittel-7" data-lovdata-URL="LTI/forskrift/2018-05-23-748/KAPITTEL_7"><h2>Kapittel 7 – Avsluttande reglar</h2><article class="legalArticle" data-lovdata-URL="LTI/forskrift/2018-05-23-748/§38" data-name="§38" id="kapittel-7-paragraf-1"><h3 class="legalArticleHeader"><span class="legalArticleValue">§ 38</span>. <span class="legalArticleTitle">Kontroll og evaluering</span></h3><article class="legalP" id="kapittel-7-paragraf-1-ledd-1">Riksrevisjonen, departementet og forvaltar kan kontrollere at vilkåra for å motteke tilskot, er oppfylt av tilskotsmottakaren. Tilskotsmottakar plikter å gi dei opplysningane og den dokumentasjonen som er naudsynt for å gjennomføre kontrollen.</article><article class="legalP" id="kapittel-7-paragraf-1-ledd-2">Tilskotsmottakar plikter også å medverke til at den som skal evaluere det enkelte prosjektet får tilgang til dei opplysninga og dokumenta som er naudsynte for å gjere ein forsvarlig evaluering.</article></article><article class="legalArticle" data-lovdata-URL="LTI/forskrift/2018-05-23-748/§39" data-name="§39" id="kapittel-7-paragraf-2"><h3 class="legalArticleHeader"><span class="legalArticleValue">§ 39</span>. <span class="legalArticleTitle">Dispensasjon</span></h3><article class="legalP" id="kapittel-7-paragraf-2-ledd-1">Departementet kan i særlege høve dispensere frå denne forskrifta.</article></article><article class="legalArticle" data-lovdata-URL="LTI/forskrift/2018-05-23-748/§40" data-name="§40" id="kapittel-7-paragraf-3"><h3 class="legalArticleHeader"><span class="legalArticleValue">§ 40</span>. <span class="legalArticleTitle">Overgangsregler</span></h3><article class="legalP" id="kapittel-7-paragraf-3-ledd-1">For tilskot gitt før 1. juni 2018 gjeld dei vilkåra som er fastsett i tilsegnsbrevet.</article></article><article class="legalArticle" data-lovdata-URL="LTI/forskrift/2018-05-23-748/§41" data-name="§41" id="kapittel-7-paragraf-4"><h3 class="legalArticleHeader"><span class="legalArticleValue">§ 41</span>. <span class="legalArticleTitle">Ikraftsetjing</span></h3><article class="legalP" id="kapittel-7-paragraf-4-ledd-1">Forskrifta blir sett i kraft 1. juni 2018.</article></article></section></main></body></html>