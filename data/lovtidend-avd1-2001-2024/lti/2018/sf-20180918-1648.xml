<!DOCTYPE html><html lang="no"><head><title>Instruks om bruk av elektrosjokkvåpen i politiet – prøveordning</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2018-09-18-1648</dd><dt class="dokid">DokumentID</dt><dd class="dokid">LTI/forskrift/2018-09-18-1648</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="dateInForce">I kraft fra</dt><dd class="dateInForce">2019-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-08-04-53/§29</li><li>forskrift/2015-07-02-1088/§1-1</li></ul></dd><dt class="dateOfPublication">Kunngjort</dt><dd class="dateOfPublication">2018-11-05 14:20</dd><dt class="journalNumber">Journalnummer</dt><dd class="journalNumber">2018-0964</dd><dt class="titleShort">Korttittel</dt><dd class="titleShort">Instruks om bruk av elektrosjokkvåpen i politiet – prøveordning</dd><dt class="title">Tittel</dt><dd class="title">Instruks om bruk av elektrosjokkvåpen i politiet – prøveordning</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Justis- og beredskapsdepartementet 18. september 2018 med hjemmel i lov 4. august 1995 nr. 53 om politiet (politiloven) § 29 og våpeninstruks 2. juli 2015 nr. 1088 for politiet § 1-1 fjerde ledd.</dd><dt class="refid">RefID</dt><dd class="refid">forskrift/2018-09-18-1648</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Instruks om bruk av elektrosjokkvåpen i politiet – prøveordning<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li><li>§ 4. Kompetanse</li><li>§ 5. Utlevering og bæring</li><li>§ 6. Bruk</li><li>§ 7. Oppbevaring</li><li>§ 8. Oversikt over bruk og trussel om bruk</li><li>§ 9. Evaluering</li><li>§ 10. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2018-09-18-1648" id="dokument"><h1>Instruks om bruk av elektrosjokkvåpen i politiet – prøveordning</h1> <article class="defaultP" margin-top="true"><i>Forord</i></article><article class="legalP" id="ledd-1">Politiets maktbruk er regulert i lov 4. august 1995 nr. 53 om politiet (politiloven) § 6 og alminnelig tjenesteinstruks 22. juni 1990 nr. 3963 for politiet (politiinstruksen) § 3-1 og § 3-2, hvor det fremgår at politiet kan anvende makt under tjenesteutførelsen i den utstrekning det er nødvendig og forsvarlig. De maktmidler som anvendes, må være nødvendige og stå i forhold til situasjonens alvor, tjenestehandlingens art og formål og omstendighetene for øvrig.</article><article class="legalP" id="ledd-2">Når flere alternative maktmidler kan anvendes i en situasjon, skal det minst inngripende effektive maktmiddel som hovedregel velges først. Det vil bero på en konkret vurdering hva som i den enkelte situasjon anses for å være det lempeligste maktmiddel.</article><article class="legalP" id="ledd-3">Elektrosjokkvåpen er i dag ikke godkjent for bruk i politiet. Det er imidlertid besluttet at elektrosjokkvåpen skal prøves ut i utvalgte politidistrikter, før det vurderes en eventuell permanent ordning.</article><article class="legalP" id="ledd-4">Dersom prøveordningen resulterer i innføring av elektrosjokkvåpen vil det bli vurdert å innarbeide de relevante bestemmelsene i våpeninstruks 2. juli 2015 nr. 1088 for politiet (våpeninstruksen).</article><article class="legalArticle" data-lovdata-URL="LTI/forskrift/2018-09-18-1648/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med denne instruksen er å regulere bruken av elektrosjokkvåpen i forbindelse med prøveordningen. Instruksen fastsettes med hjemmel i politiloven § 29 første ledd, jf. våpeninstruksen § 1-1 fjerde ledd, hvor det fremgår at for prøveprosjekt med elektrosjokkvåpen gjelder særskilt instruks fastsatt av Justis- og beredskapsdepartementet.</article></article><article class="legalArticle" data-lovdata-URL="LTI/forskrift/2018-09-18-1648/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Instruksen gjelder for utpekte politidistrikter som faller inn under prøveordningen, og for utpekte polititjenestepersoner som har politimyndighet i medhold av politiloven § 20 og som har gjennomført nødvendig opplæring.</article></article><article class="legalArticle" data-lovdata-URL="LTI/forskrift/2018-09-18-1648/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><article class="legalP" id="paragraf-3-ledd-1">I denne instruks forstås med:<p class="leddfortsettelse"><i>Elektrosjokkvåpen</i>: våpen som avfyrer elektroder eller piler som leder strøm til muskulaturen og gir elektrisk støt til den personen som våpenet anvendes mot.</p><p class="leddfortsettelse"><i>Politisjef</i>: politimester, visepolitimester og annen fast stedfortreder.</p><p class="leddfortsettelse"><i>Operasjonsleder</i>: den som er tilsatt i funksjon som operasjonsleder eller midlertidig fungerer som operasjonsleder.</p><p class="leddfortsettelse"><i>Innsatsleder</i>:</p><ul class="defaultList"><li data-li-identifier="-" data-name="-"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">Tjenesteperson som er tilsatt i funksjon som innsatsleder eller midlertidig fungerer som innsatsleder</article></article></li><li data-li-identifier="-" data-name="-"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">Tjenesteperson utpekt som delleder av innsatsleder</article></article></li><li data-li-identifier="-" data-name="-"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">Tjenesteperson utpekt av operasjonsleder for det enkelte tjenesteoppdrag</article></article></li><li data-li-identifier="-" data-name="-"><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1">Tjenesteperson som leder tjenesteoppdraget etter ordreinstruks 11. mai 2010 for politiet § 9.</article></article></li></ul><p class="leddfortsettelse">Med <i>tjenesteperson</i> menes i denne instruksen utpekte polititjenestepersoner som har politimyndighet i medhold av politiloven § 20.</p></article></article><article class="legalArticle" data-lovdata-URL="LTI/forskrift/2018-09-18-1648/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Kompetanse</span></h2><article class="legalP" id="paragraf-4-ledd-1">Elektrosjokkvåpen kan bare utleveres til og brukes av utpekte polititjenestepersoner som har bestått nødvendig opplæring for bruk av elektrosjokkvåpen. Det skal gjennomføres relevant vedlikeholdstrening. Slik vedlikeholdstrening kan inngå som en del av taktisk maktmiddelbruk i et øvingsscenario.</article><article class="legalP" id="paragraf-4-ledd-2">Opplæringen ivaretas med grunnlag i opplæringsprogram utarbeidet av Politihøgskolen.</article></article><article class="legalArticle" data-lovdata-URL="LTI/forskrift/2018-09-18-1648/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Utlevering og bæring</span></h2><article class="legalP" id="paragraf-5-ledd-1">Elektrosjokkvåpen utleveres til utpekte polititjenestepersoner, og skal bæres med mindre det vil være uhensiktsmessig i utførelsen av tjenesten, eller annet besluttes av politisjef, operasjonsleder, innsatsleder eller den som for øvrig leder tjenesteoppdraget.</article></article><article class="legalArticle" data-lovdata-URL="LTI/forskrift/2018-09-18-1648/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Bruk</span></h2><article class="legalP" id="paragraf-6-ledd-1">Elektrosjokkvåpen kan benyttes i situasjoner hvor det er fare for liv eller alvorlig personskade, eller når en tjenestehandling ellers ikke kan gjennomføres uten at tjenesteperson eller andre personer utsettes for fare for liv eller alvorlig personskade, når bruken fremstår som nødvendig, forholdsmessig og forsvarlig, og når lempeligere midler må antas utilstrekkelige eller uhensiktsmessige eller forgjeves har vært forsøkt.</article><article class="legalP" id="paragraf-6-ledd-2">Når omstendighetene tillater det, skal tjenestepersonen før det gjøres bruk av elektrosjokkvåpen tydelig oppfordre til å etterkomme pålegg, og varsle at våpen kan bli benyttet dersom pålegget ikke etterkommes.</article><article class="legalP" id="paragraf-6-ledd-3">Elektrosjokkvåpen kan bare brukes direkte mot kropp når det er strengt nødvendig. Ved bruk av elektrosjokkvåpen skal det tas hensyn til hvor personen som blir truffet av elektrodene vil falle. Elektrosjokkvåpen skal ikke brukes mot personer med synlig dårlig almenntilstand eller mot kvinner som åpenbart er gravide. Personer som har vært utsatt for elektrosjokkvåpen skal om nødvendig få tilgang til legetilsyn.</article><article class="legalP" id="paragraf-6-ledd-4">Tjenestepersonen er ansvarlig for at bruk av elektrosjokkvåpen er i samsvar med denne instruksen, med unntak av situasjoner der innsatsleder beslutter bruk våpen i massetjeneste. I sistnevnte tilfelle kan det uten ordre fra leder bare gjøres bruk av elektrosjokkvåpen i nødvergesituasjoner.</article></article><article class="legalArticle" data-lovdata-URL="LTI/forskrift/2018-09-18-1648/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Oppbevaring</span></h2><article class="legalP" id="paragraf-7-ledd-1">Elektrosjokkvåpenet skal oppbevares på en forsvarlig måte, slik at uvedkommende ikke får tilgang til dem.</article></article><article class="legalArticle" data-lovdata-URL="LTI/forskrift/2018-09-18-1648/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Oversikt over bruk og trussel om bruk</span></h2><article class="legalP" id="paragraf-8-ledd-1">Politisjef skal i hvert enkelt tilfelle rapporterer til Politidirektoratet når det verbalt eller i handling har vært truet med bruk av elektrosjokkvåpen, og når elektrosjokkvåpen har vært brukt.</article><article class="legalP" id="paragraf-8-ledd-2">Tjenesteperson som har utført eller ledet handlinger som nevnt over skal snarest mulig skrive rapport om forholdet til politisjef, jf. politiinstruksen § 6-3 annet ledd.</article><article class="legalP" id="paragraf-8-ledd-3">Politidirektoratet gir nærmere retningslinjer om rapportenes innhold, og om hvilke undersøkelser som skal iverksettes.</article></article><article class="legalArticle" data-lovdata-URL="LTI/forskrift/2018-09-18-1648/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Evaluering</span></h2><article class="legalP" id="paragraf-9-ledd-1">Bruken av elektrosjokkvåpen skal følges nøye i prøveperioden, og evalueres når prøveordningen er avsluttet.</article></article><article class="legalArticle" data-lovdata-URL="LTI/forskrift/2018-09-18-1648/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse</span></h2><article class="legalP" id="paragraf-10-ledd-1">Denne instruks trer i kraft 1. januar 2019.</article></article></main></body></html>