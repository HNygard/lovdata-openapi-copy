<!DOCTYPE html><html lang="no"><head><title>Instruks om sikkerhetstjeneste i forsvarssektoren</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2018-07-03-2337</dd><dt class="dokid">DokumentID</dt><dd class="dokid">LTI/forskrift/2018-07-03-2337</dd><dt class="ministry">Departement</dt><dd class="ministry"><ul><li>Forsvarsdepartementet</li></ul></dd><dt class="subunit">Etat</dt><dd class="subunit"><ul><li>Avdeling for sikkerhetspolitikk og operasjoner</li></ul></dd><dt class="dateInForce">I kraft fra</dt><dd class="dateInForce">2018-07-15</dd><dt class="changesToDocuments">Endrer</dt><dd class="changesToDocuments"><ul><li>forskrift/2010-04-29-695</li></ul></dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2021-12-08 14:45</dd><dt class="journalNumber">Journalnummer</dt><dd class="journalNumber">2021-1989</dd><dt class="titleShort">Korttittel</dt><dd class="titleShort">Instruks om sikkerhetstjeneste i forsvarssektoren</dd><dt class="title">Tittel</dt><dd class="title">Instruks om sikkerhetstjeneste i forsvarssektoren</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Forsvarsdepartementet 3. juli 2018 med hjemmel i instruksjonsmyndighet.</dd><dt class="refid">RefID</dt><dd class="refid">forskrift/2018-07-03-2337</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Instruks om sikkerhetstjeneste i forsvarssektoren<ul class="tocSubUl"><li>§ 1. Formål og virkeområde</li><li>§ 2. Organisering og utøvelse av sikkerhetstjeneste i forsvarssektoren</li><li>§ 3. Ivaretakelse av utøvende og kontrollerende oppgaver for å bidra til Forsvarets operative evne</li><li>§ 4. Fastsettelse av restriksjonsområde og militært område</li><li>§ 5. Sikkerhet ved anskaffelser</li><li>§ 6. Konkurranseutsetting</li><li>§ 7. Rapportering og informasjonsdeling</li><li>§ 8. Unntak</li><li>§ 9. Ikrafttredelse og opphevelse</li></ul></li></ul></dd></dl></header><main class="documentBody" data-lovdata-URL="LTI/forskrift/2018-07-03-2337" id="dokument"><h1>Instruks om sikkerhetstjeneste i forsvarssektoren</h1><article class="legalArticle" data-lovdata-URL="LTI/forskrift/2018-07-03-2337/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål og virkeområde</span></h2><article class="legalP" id="paragraf-1-ledd-1">Formålet med instruksen er å legge forholdene til rette for utøvelse av effektiv sikkerhetstjeneste<sup class="footnotereference" data-footnotereferencevalue="1" data-unique-footnote-counter="1">1</sup> og enhetlig styring og kontroll i forsvarssektoren. Instruksen skal bidra til å sikre Forsvarets operative evne.</article><article class="legalP" id="paragraf-1-ledd-2">Instruksen gjelder for Forsvarsdepartementets underlagte etater.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Jf. definisjon i lov om forebyggende sikkerhetstjeneste (sikkerhetsloven).</article></footer></article><article class="legalArticle" data-lovdata-URL="LTI/forskrift/2018-07-03-2337/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Organisering og utøvelse av sikkerhetstjeneste i forsvarssektoren</span></h2><article class="legalP" id="paragraf-2-ledd-1">Ansvaret for sikkerhetstjeneste påhviler etatssjefene.</article><article class="legalP" id="paragraf-2-ledd-2">Sikkerhetsarbeid skal være forankret på alle nivåer i forsvarssektoren som en del av lederansvaret, og skal integreres i etatenes øvrige aktiviteter.</article><article class="legalP" id="paragraf-2-ledd-3">Etatene skal ha en tilstrekkelig sikkerhetsorganisasjon. Etatene skal sørge for at alt personell i organisasjonen innehar nødvendig kompetanse og forutsetninger for ivaretakelse av sikkerhet innenfor eget ansvarsområde.</article><article class="legalP" id="paragraf-2-ledd-4">Etatene skal ha tilfredsstillende systemer for internkontroll gjennom planlagte, systematiske og dokumenterte tiltak. Oppfølging av sikkerhetsarbeidet skal integreres i etatenes øvrige virksomhetsstyring og fremgå av etatssjefs årlige evaluering av sikkerhetstjenesten.</article><article class="legalP" id="paragraf-2-ledd-5">For å sikre en helhetlig tilnærming til sikkerhetstjeneste, er det etablert et sikkerhetsforum for forsvarssektoren. Sikkerhetsforumet ledes av Forsvarsdepartementet.</article><article class="legalP" id="paragraf-2-ledd-6">Nærmere bestemmelser om organisering og utøvelse av sikkerhetstjeneste fastsettes av etatssjef.</article></article><article class="legalArticle" data-lovdata-URL="LTI/forskrift/2018-07-03-2337/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Ivaretakelse av utøvende og kontrollerende oppgaver for å bidra til Forsvarets operative evne</span></h2><article class="legalP" id="paragraf-3-ledd-1">For å bidra til Forsvarets operative evne, kan forsvarssjefen stille krav til de øvrige etatssjefene om hvordan sikkerhetstjeneste skal utøves.</article><article class="legalP" id="paragraf-3-ledd-2">I den utstrekning det er nødvendig for å sikre Forsvarets operative evne, kan det inngås avtale om at Forsvaret helt eller delvis skal ivareta de utøvende og kontrollerende oppgavene knyttet til sikkerhetstjeneste på vegne av en annen etat.</article><article class="legalP" id="paragraf-3-ledd-3">Ved uenighet om en oppgave er nødvendig for å sikre Forsvarets operative evne, skal saken forelegges Forsvarsdepartementet for endelig avgjørelse.</article><article class="legalP" id="paragraf-3-ledd-4">Der to eller flere etater har felles objekter eller infrastruktur, skal det inngås avtale om ivaretakelse av utøvende og kontrollerende oppgaver knyttet til sikkerhetstjeneste.</article></article><article class="legalArticle" data-lovdata-URL="LTI/forskrift/2018-07-03-2337/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Fastsettelse av restriksjonsområde og militært område</span></h2><article class="legalP" id="paragraf-4-ledd-1">Etatene skal vurdere behovet for å fastsette restriksjonsområder eller militære områder (midlertidig eller permanent).</article><article class="legalP" id="paragraf-4-ledd-2">Etatene skal utarbeide interne prosedyrer for identifisering og innmelding av behov for å fastsette restriksjonsområder eller militært område.</article><article class="legalP" id="paragraf-4-ledd-3">Behov etter første ledd skal innmeldes til nivået med myndighet til å fastsette det aktuelle området.</article><article class="legalP" id="paragraf-4-ledd-4">Med restriksjonsområder menes i denne instruksen områder fastsatt i eller i medhold av lov<sup class="footnotereference" data-footnotereferencevalue="1" data-unique-footnote-counter="1">1</sup>.</article><footer class="footnotes"><article class="footnote" data-name="1" data-unique-footnote-counter="2"><span class="footnoteLabel">1</span> Lov om forebyggende sikkerhetstjeneste. <p class="leddfortsettelse">Lov om informasjon om bestemt angitte områder, skjermingsverdige objekter og bunnforhold.</p><p class="leddfortsettelse">Forskrift om forbud for uvedkommende mot adgang til visse områder mv. på grunn av forsvarshensyn.</p><p class="leddfortsettelse">Forskrift om fotografering mv fra luften og kontroll av luftfotografier og opptaksmateriale fra luftbårne sensorsystemer.</p><p class="leddfortsettelse">Forskrift om militære forbudsområder innen Sjøforsvaret.</p><p class="leddfortsettelse">Forskrift om fremmede ikke-militære fartøyers anløp av og ferdsel i norsk territorialfarvann under fredsforhold.</p></article></footer></article><article class="legalArticle" data-lovdata-URL="LTI/forskrift/2018-07-03-2337/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Sikkerhet ved anskaffelser</span></h2><article class="legalP" id="paragraf-5-ledd-1">Ved alle anskaffelser skal etatene vurdere om den skal eller bør gjennomføres som sikkerhetsgradert anskaffelse iht. sikkerhetsloven.</article><article class="legalP" id="paragraf-5-ledd-2">Dersom det ikke er hjemmel til å benytte sikkerhetsgradert anskaffelse, skal behovet for å kontraktsregulere plikter som sikrer rett til sikkerhetsmessig oppfølging av leverandører vurderes.</article><article class="legalP" id="paragraf-5-ledd-3">Etatene skal utarbeide nærmere bestemmelser for ivaretakelse av pliktene etter første og andre ledd.</article></article><article class="legalArticle" data-lovdata-URL="LTI/forskrift/2018-07-03-2337/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Konkurranseutsetting</span></h2><article class="legalP" id="paragraf-6-ledd-1">Før en tjeneste konkurranseutsettes, skal sikkerhetsmessige konsekvenser for hele forsvarssektoren vurderes og dokumenteres. I den utstrekning konkurranseutsetting av en tjeneste kan få negative sikkerhetsmessige konsekvenser for en annen etat, skal saken forelegges for den berørte etaten før avgjørelse treffes.</article><article class="legalP" id="paragraf-6-ledd-2">Dersom konkurranseutsetting vil kunne få tilsvarende negativ sikkerhetsmessig konsekvens for virksomheter utenfor forsvarssektoren, skal saken forelegges Forsvarsdepartementet.</article><article class="legalP" id="paragraf-6-ledd-3">Ved uenighet i saker etter første ledd, skal saken løftes til Forsvarsdepartementet.</article><article class="legalP" id="paragraf-6-ledd-4">Etatene skal utarbeide nærmere bestemmelser for ivaretakelse av plikten etter første ledd.</article></article><article class="legalArticle" data-lovdata-URL="LTI/forskrift/2018-07-03-2337/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Rapportering og informasjonsdeling</span></h2><article class="legalP" id="paragraf-7-ledd-1">Etatene skal orientere Forsvarsdepartementet om sikkerhetsrelaterte saker av særlig viktighet eller av prinsipiell karakter.</article><article class="legalP" id="paragraf-7-ledd-2">Etatene skal holde Forsvarsdepartementet orientert om relevante endringer i sikkerhetstilstanden.</article><article class="legalP" id="paragraf-7-ledd-3">Etatene skal holde hverandre orientert om sikkerhetsmessige forhold som kan ha betydning for flere av etatene i forsvarssektoren. I de tilfeller sikkerhetsmessige forhold kan ha betydning for virksomheter utenfor forsvarssektoren skal disse, eller ansvarlig departement holdes orientert.</article></article><article class="legalArticle" data-lovdata-URL="LTI/forskrift/2018-07-03-2337/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Unntak</span></h2><article class="legalP" id="paragraf-8-ledd-1">Forsvarsdepartementet kan helt eller delvis unnta etater fra denne instruks.</article></article><article class="legalArticle" data-lovdata-URL="LTI/forskrift/2018-07-03-2337/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse og opphevelse</span></h2><article class="legalP" id="paragraf-9-ledd-1">Instruksen trer i kraft fra 15. juli 2018. Fra samme tid oppheves instruks 29. april 2010 nr. 695 om sikkerhetstjeneste i Forsvaret.</article></article></main></body></html>