<!DOCTYPE html><html lang="no"><head><title>Forskrift om endring i forskrift om vedtekter for Norges forskningsråd</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2018-11-09-1676</dd><dt class="dokid">DokumentID</dt><dd class="dokid">LTI/forskrift/2018-11-09-1676</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="dateInForce">I kraft fra</dt><dd class="dateInForce">2018-12-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2016-06-10-658</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1967-02-10/§24</li><li>lov/1967-02-10/§28</li></ul></dd><dt class="dateOfPublication">Kunngjort</dt><dd class="dateOfPublication">2018-11-12 14:25</dd><dt class="journalNumber">Journalnummer</dt><dd class="journalNumber">2018-0977</dd><dt class="titleShort">Korttittel</dt><dd class="titleShort">Endr. i forskrift om vedtekter for Norges forskningsråd</dd><dt class="title">Tittel</dt><dd class="title">Forskrift om endring i forskrift om vedtekter for Norges forskningsråd</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kunnskapsdepartementet 9. november 2018 med hjemmel i Stortingets plenumsvedtak 3. desember 1992 og lov 10. februar 1967 om behandlingsmåten i forvaltningssaker (forvaltningsloven) § 24 fjerde ledd og § 28 fjerde ledd.</dd><dt class="refid">RefID</dt><dd class="refid">forskrift/2018-11-09-1676</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om vedtekter for Norges forskningsråd<ul class="tocSubUl"><li>I<ul class="tocSubUl"><li>§ 1. Formål</li><li>§ 2. Hovedoppgaver</li><li>§ 3. Organisering</li><li>§ 4. Styret</li><li>§ 5. Administrerende direktør</li><li>§ 6. Norges forskningsråds status og fullmakter</li><li>§ 7. Klage</li><li>§ 8. Vedtektsendringer</li><li>§ 9. Ikrafttredelse</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2018-11-09-1676" id="dokument"><h1>Forskrift om endring i forskrift om vedtekter for Norges forskningsråd</h1><section class="section" data-name="kapI" id="kapittel-1" data-lovdata-URL="LTI/forskrift/2018-11-09-1676/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 10. juni 2016 nr. 658 om vedtekter for Norges forskningsråd er det gjort flere endringer. Etter endringene lyder forskriften i sin helhet som følger:</article><article class="futureLegalArticle" data-name="§1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 1</span>. <span class="legalArticleTitle">Formål</span></span><article class="legalP" id="kapittel-1-foreslåttparagraf-1-ledd-1">Norges forskningsråd skal være et nasjonalt utøvende forskningsstrategisk organ. Forskningsrådet har ansvar for å øke kunnskapsgrunnlaget og bidra til å dekke samfunnets behov for forskning ved å fremme grunnleggende og anvendt forskning og innovasjon.</article></article><article class="futureLegalArticle" data-name="§2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 2</span>. <span class="legalArticleTitle">Hovedoppgaver</span></span><article class="legalP" id="kapittel-1-foreslåttparagraf-2-ledd-1">Forskningsrådet skal<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-2-ledd-1-punkt-1"><article class="legalP" id="kapittel-1-foreslåttparagraf-2-ledd-1-punkt-1-ledd-1">ivareta grunnleggende forskning, arbeide for utvikling av fag og disipliner og for flerfaglighet i forskning</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-2-ledd-1-punkt-2"><article class="legalP" id="kapittel-1-foreslåttparagraf-2-ledd-1-punkt-2-ledd-1">støtte forskning som bidrar til samfunnsdebatt, utviklingen av demokratiet og grunnlaget for politikkutformingen</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-2-ledd-1-punkt-3"><article class="legalP" id="kapittel-1-foreslåttparagraf-2-ledd-1-punkt-3-ledd-1">arbeide for å fremme innovasjon i næringsliv og offentlig sektor i hele landet</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-2-ledd-1-punkt-4"><article class="legalP" id="kapittel-1-foreslåttparagraf-2-ledd-1-punkt-4-ledd-1">arbeide for sammenheng mellom grunnleggende og anvendt forskning og innovasjon</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-2-ledd-1-punkt-5"><article class="legalP" id="kapittel-1-foreslåttparagraf-2-ledd-1-punkt-5-ledd-1">ha et nasjonalt ansvar for forskningsformidling og bidra til at resultater fra forskning blir tatt i bruk</article></article></li><li data-li-identifier="f)" data-name="f)"><article class="listArticle" id="kapittel-1-foreslåttparagraf-2-ledd-1-punkt-6"><article class="legalP" id="kapittel-1-foreslåttparagraf-2-ledd-1-punkt-6-ledd-1">arbeide for å fremme internasjonalt forskningssamarbeid</article></article></li><li data-li-identifier="g)" data-name="g)"><article class="listArticle" id="kapittel-1-foreslåttparagraf-2-ledd-1-punkt-7"><article class="legalP" id="kapittel-1-foreslåttparagraf-2-ledd-1-punkt-7-ledd-1">bidra til kvalitet i norsk forskning</article></article></li><li data-li-identifier="h)" data-name="h)"><article class="listArticle" id="kapittel-1-foreslåttparagraf-2-ledd-1-punkt-8"><article class="legalP" id="kapittel-1-foreslåttparagraf-2-ledd-1-punkt-8-ledd-1">bidra til samarbeid og helhet i det offentlige virkemiddelapparatet</article></article></li><li data-li-identifier="i)" data-name="i)"><article class="listArticle" id="kapittel-1-foreslåttparagraf-2-ledd-1-punkt-9"><article class="legalP" id="kapittel-1-foreslåttparagraf-2-ledd-1-punkt-9-ledd-1">bidra til god arbeidsdeling og samarbeid i det forskningsutførende nivået og ha et strategisk ansvar for instituttsektoren</article></article></li><li data-li-identifier="j)" data-name="j)"><article class="listArticle" id="kapittel-1-foreslåttparagraf-2-ledd-1-punkt-10"><article class="legalP" id="kapittel-1-foreslåttparagraf-2-ledd-1-punkt-10-ledd-1">sørge for evaluering av norsk forskning</article></article></li><li data-li-identifier="k)" data-name="k)"><article class="listArticle" id="kapittel-1-foreslåttparagraf-2-ledd-1-punkt-11"><article class="legalP" id="kapittel-1-foreslåttparagraf-2-ledd-1-punkt-11-ledd-1">gi myndighetene råd som grunnlag for utforming av forskningspolitikken.</article></article></li></ul></article></article><article class="futureLegalArticle" data-name="§3" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 3</span>. <span class="legalArticleTitle">Organisering</span></span><article class="legalP" id="kapittel-1-foreslåttparagraf-3-ledd-1">Styret er Forskningsrådets øverste organ og er ansvarlig for Forskningsrådets samlede virksomhet.</article><article class="legalP" id="kapittel-1-foreslåttparagraf-3-ledd-2">Styret har ansvaret for virksomhetens organisering. Organiseringen skal ivareta bredden i Forskningsrådets hovedoppgaver og sikre bred geografisk deltakelse og medvirkning fra forskning, næringsliv, offentlig sektor og samfunnet for øvrig.</article><article class="legalP" id="kapittel-1-foreslåttparagraf-3-ledd-3">Forskningsrådets administrasjon ledes av administrerende direktør.</article></article><article class="futureLegalArticle" data-name="§4" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 4</span>. <span class="legalArticleTitle">Styret</span></span></article> <article class="defaultP" margin-top="true">1. <i>Oppnevning, sammensetning og funksjonstid</i></article><article class="legalP" id="kapittel-1-ledd-2">Kongen oppnevner styret for fire år. Styret skal settes sammen av personer med bred innsikt i forskning og innovasjon, næringsliv, offentlig sektor og samfunnsspørsmål for øvrig. Styret skal ha elleve medlemmer.</article><article class="legalP" id="kapittel-1-ledd-3">Kongen utpeker leder og nestleder. Dersom et medlem trer ut av styret, kan Kunnskapsdepartementet foreta ny oppnevning for resten av perioden.</article><article class="legalP" id="kapittel-1-ledd-4">Medlemmene kan gjenoppnevnes, men ingen kan sitte sammenhengende i styret i mer enn to perioder. Ved behandling av administrative saker suppleres styret med to styremedlemmer valgt av og blant de ansatte.</article><article class="legalP" id="kapittel-1-ledd-5">Kunnskapsdepartementet fastsetter godtgjøring til styrets medlemmer.</article> <article class="defaultP" margin-top="true">2. <i>Oppgaver</i></article><article class="legalP" id="kapittel-1-ledd-6">Styret skal i sitt arbeid følge opp forskningspolitikken som er fastsatt av regjeringen og Stortinget, og skal gi myndighetene råd i forskningspolitiske saker.</article><article class="legalP" id="kapittel-1-ledd-7">Styret har hovedansvar for Forskningsrådets strategi og for at denne blir lagt til grunn for Forskningsrådets arbeid.</article><article class="legalP" id="kapittel-1-ledd-8">Styret representerer Forskningsrådet i styringsdialogen med Kunnskapsdepartementet. Departementet fastsetter i samråd med Forskningsrådet styringsdialogens form og innhold.</article><article class="legalP" id="kapittel-1-ledd-9">Styret<ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-9-punkt-1"><article class="legalP" id="kapittel-1-ledd-9-punkt-1-ledd-1">tilsetter administrerende direktør (jf. § 5)</article></article></li><li data-li-identifier="b)" data-name="b)"><article class="listArticle" id="kapittel-1-ledd-9-punkt-2"><article class="legalP" id="kapittel-1-ledd-9-punkt-2-ledd-1">fastsetter administrerende direktørs lønn og annen godtgjøring, etter konsultasjon med Kunnskapsdepartementet</article></article></li><li data-li-identifier="c)" data-name="c)"><article class="listArticle" id="kapittel-1-ledd-9-punkt-3"><article class="legalP" id="kapittel-1-ledd-9-punkt-3-ledd-1">fastsetter instruks for administrerende direktør</article></article></li><li data-li-identifier="d)" data-name="d)"><article class="listArticle" id="kapittel-1-ledd-9-punkt-4"><article class="legalP" id="kapittel-1-ledd-9-punkt-4-ledd-1">fastsetter retningslinjer for godtgjøring til ledende ansatte.</article></article></li></ul></article> <article class="defaultP" margin-top="true">3. <i>Forretningsorden</i></article><article class="legalP" id="kapittel-1-ledd-10">Styrets leder innkaller til møter. Styret holder møter så ofte lederen bestemmer, eller når minst fire medlemmer ønsker det.</article><article class="legalP" id="kapittel-1-ledd-11">Styret er beslutningsdyktig når mer enn halvparten av de stemmeberettigede er til stede. Vedtak gjøres med simpelt flertall. Lederens stemme gjør utslag ved stemmelikhet.</article><article class="legalP" id="kapittel-1-ledd-12">Administrerende direktør deltar uten stemmerett i styremøtene.</article><article class="futureLegalArticle" data-name="§5" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 5</span>. <span class="legalArticleTitle">Administrerende direktør</span></span><article class="legalP" id="kapittel-1-foreslåttparagraf-5-ledd-1">Administrerende direktør tilsettes for en periode på seks år, med adgang til fornyelse en gang. Administrerende direktør har ansvar for at administrasjonen iverksetter styrets vedtak.</article></article><article class="futureLegalArticle" data-name="§6" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 6</span>. <span class="legalArticleTitle">Norges forskningsråds status og fullmakter</span></span><article class="legalP" id="kapittel-1-foreslåttparagraf-6-ledd-1">Forskningsrådet er et forvaltningsorgan med særskilte fullmakter, forvaltningsmessig underlagt Kunnskapsdepartementet.</article><article class="legalP" id="kapittel-1-foreslåttparagraf-6-ledd-2">Tilsettingsforholdene i Forskningsrådet reguleres av arbeidsmiljølovens og arbeidstvistlovens bestemmelser.</article><article class="legalP" id="kapittel-1-foreslåttparagraf-6-ledd-3">For Forskningsrådet gjelder de fullmakter og retningslinjer som er fastsatt i den til enhver tid gjeldende virksomhets- og økonomiinstruks for Norges forskningsråd.</article></article><article class="futureLegalArticle" data-name="§7" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 7</span>. <span class="legalArticleTitle">Klage</span></span><article class="legalP" id="kapittel-1-foreslåttparagraf-7-ledd-1">Styret skal oppnevne et frittstående klageutvalg med fire eksterne medlemmer. Utvalget skal behandle klager over Forskningsrådets vedtak.</article><article class="legalP" id="kapittel-1-foreslåttparagraf-7-ledd-2">Vedtak i tjenestemannssaker og i innsynssaker etter offentlighetsloven kan påklages til departementet etter forvaltningsloven § 28 første ledd. For klage på andre vedtak fra Forskningsrådet gjelder bestemmelsen i første ledd andre punktum.</article><article class="legalP" id="kapittel-1-foreslåttparagraf-7-ledd-3">I saker som gjelder tildelingen av økonomiske midler, er det ikke adgang til å klage over Forskningsrådets skjønnsutøvelse.</article></article><article class="futureLegalArticle" data-name="§8" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 8</span>. <span class="legalArticleTitle">Vedtektsendringer</span></span><article class="legalP" id="kapittel-1-foreslåttparagraf-8-ledd-1">Kunnskapsdepartementet kan vedta endringer i denne forskriften. Styret skal bli forelagt forslag til endringer for uttalelse. Styret kan fremme forslag til endringer i vedtektene.</article></article><article class="futureLegalArticle" data-name="§9" id="kapittel-1-foreslåttparagraf-9"><span class="futureLegalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse</span></span><article class="legalP" id="kapittel-1-foreslåttparagraf-9-ledd-1">Denne forskriften trer i kraft 1. juli 2016. Samtidig oppheves forskrift 17. desember 2010 nr. 1928 om vedtekter for Norges forskningsråd.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2018-11-09-1676/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Denne forskriften trer i kraft 1. desember 2018.</article></section></main></body></html>