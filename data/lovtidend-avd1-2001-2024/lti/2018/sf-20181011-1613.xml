<!DOCTYPE html><html lang="no"><head><title>Forskrift om endring i forskrift til opplæringslova og forskrift til friskolelova</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2018-10-11-1613</dd><dt class="dokid">DokumentID</dt><dd class="dokid">LTI/forskrift/2018-10-11-1613</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="dateInForce">I kraft fra</dt><dd class="dateInForce">2018-10-25</dd><dt class="changesToDocuments">Endrer</dt><dd class="changesToDocuments"><ul><li>forskrift/2006-06-23-724</li><li>forskrift/2006-07-14-932</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1998-07-17-61/§3-4</li><li>lov/1998-07-17-61/§4-1</li><li>lov/2003-07-04-84/§2-3</li></ul></dd><dt class="dateOfPublication">Kunngjort</dt><dd class="dateOfPublication">2018-10-26 14:15</dd><dt class="lastupdated">Rettet</dt><dd class="lastupdated">2018-10-31 (ledetekster)</dd><dt class="journalNumber">Journalnummer</dt><dd class="journalNumber">2018-0939</dd><dt class="titleShort">Korttittel</dt><dd class="titleShort">Endr. i forskrift til opplæringslova og forskrift til friskolelova</dd><dt class="title">Tittel</dt><dd class="title">Forskrift om endring i forskrift til opplæringslova og forskrift til friskolelova</dd><dt class="miscInformation">Annet om dokumentet</dt><dd class="miscInformation"><strong>Heimel:</strong> Fastsett av Kunnskapsdepartementet 11. oktober 2018 med heimel i lov 17. juli 1998 nr. 61 om grunnskolen og den vidaregåande opplæringa (opplæringslova) § 3-4 første ledd og § 4-1 tredje ledd og lov 4. juli 2003 nr. 84 om frittståande skolar (friskolelova) § 2-3 annet ledd.</dd><dt class="refid">RefID</dt><dd class="refid">forskrift/2018-10-11-1613</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift til opplæringslova og forskrift til friskolelova<ul class="tocSubUl"><li>I<ul class="tocSubUl"><li>§ 3-38. Rett til dokumentasjon</li><li>§ 3-44. Fag-/sveinebrev og praksisbrev</li><li>§ 3-44a. Unntak ved yrkesfaglege utdanningsprogram</li><li>§ 3-48. Fag-/sveineprøve, praksisbrevprøve og kompetanseprøve</li><li>§ 3-49. Melding til fag-/sveineprøve, praksisbrevprøve og kompetanseprøve</li><li>§ 3-50. Krav om bestått</li><li>§ 3-51. Særskilt for praksiskandidatar</li><li>§ 3-52. Prøvenemnd for fag- og sveineprøve</li><li>§ 3-53. Innhald i og omfang av fag- og sveineprøva</li><li>§ 3-54. Gjennomføring av fag- og sveineprøva</li><li>§ 3-55. Samla krav til praksis før fag- eller sveineprøve for kandidatar for fagbrev på jobb</li><li>§ 3-56. Utarbeiding, innhald og vurdering av praksisbrevprøva og kompetanseprøva</li><li>§ 3-58. Ny fag-/sveineprøve, praksisbrevprøve og kompetanseprøve</li><li>§ 3-60. Utsett fag-/sveineprøve og kompetanseprøve</li><li>§ 4-35. Unntak for deltakarar frå vilkåra for å få vitnemål i yrkesfaglege utdanningsprogram</li><li>§ 11-8. Generelt om godskriving</li><li>§ 11-9. Fellesfag</li><li>§ 11-10. Gjennomgått vidaregåande opplæring i skole i Kunnskapsløftet</li><li>§ 11-11. Gjennomgått vidaregåande opplæring i skole før innføringa av Kunnskapsløftet</li><li>§ 11-12. Tidlegare læretid eller praksistid</li><li>§ 11-13. Tidlegare bestått fag- eller sveineprøve i Kunnskapsløftet</li><li>§ 11-14. Bestått fag- eller sveineprøve før Kunnskapsløftet</li></ul></li><li>II<ul class="tocSubUl"><li>§ 3-43. Unntak for elevar frå vilkåra for å få vitnemål i yrkesfaglege utdanningsprogram</li></ul></li><li>III</li></ul></li></ul></dd></dl></header><main class="documentBody" data-lovdata-URL="LTI/forskrift/2018-10-11-1613" id="dokument"><h1>Forskrift om endring i forskrift til opplæringslova og forskrift til friskolelova</h1><section class="section" data-name="kapI" id="kapittel-1" data-lovdata-URL="LTI/forskrift/2018-10-11-1613/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 23. juni 2006 nr. 724 til opplæringslova blir det gjort følgjande endringar:</article> <article class="defaultP" margin-top="true">§ 3-38 skal lyde:</article><article class="futureLegalArticle" data-name="§3-38" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 3-38</span>. <span class="legalArticleTitle">Rett til dokumentasjon</span></span><article class="legalP" id="kapittel-1-foreslåttparagraf-1-ledd-1">Alle som har fullført grunnopplæringa, har rett til å få opplæringa dokumentert. Elevar som har gått gjennom delar av opplæringa, har krav på å få denne dokumentert.</article><article class="legalP" id="kapittel-1-foreslåttparagraf-1-ledd-2">Utdanningsdirektoratet fastset dei formulara som skal nyttast.</article><article class="legalP" id="kapittel-1-foreslåttparagraf-1-ledd-3">Privatistar, inkludert praksiskandidatar og kandidatar for fagbrev på jobb, som har vore oppe til eksamen eller fag- eller sveineprøve, har rett til å få dette dokumentert.</article><article class="legalP" id="kapittel-1-foreslåttparagraf-1-ledd-4">Elevar og privatistar i vidaregåande opplæring som oppnår ny(e) karakter(ar) i fag eller tek nye fag, har rett til ny dokumentasjon.</article><article class="legalP" id="kapittel-1-foreslåttparagraf-1-ledd-5">Dersom dokumentasjonen går tapt, skal det skrivast ut ny dokumentasjon som er så identisk som råd er, men dokumentasjonen skal ikkje tilbakedaterast.</article></article> <article class="defaultP" margin-top="true">§ 3-42 første og andre ledd skal lyde:</article><article class="legalP" id="kapittel-1-ledd-2">Vitnemål blir gitt som dokumentasjon for bestått opplæringsløp. Elevar som har samisk i fagkrinsen, skal ha vitnemål med norsk og samisk tekst.</article><article class="legalP" id="kapittel-1-ledd-3">For å få vitnemål må alle fag og eksamenar som skal stå på vitnemålet i samsvar med læreplanverket, vere bestått, med mindre det kan gjerast unntak frå dette kravet med heimel i § 1-11 til § 1-13, § 3-20 til § 3-23, § 3-44a og § 23-1.</article> <article class="defaultP" margin-top="true">§ 3-44 skal lyde:</article><article class="futureLegalArticle" data-name="§3-44" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 3-44</span>. <span class="legalArticleTitle">Fag-/sveinebrev og praksisbrev</span></span><article class="legalP" id="kapittel-1-foreslåttparagraf-2-ledd-1">Fag- eller sveinebrev blir gitt som dokumentasjon for bestått fag- eller sveineprøve. Praksisbrev blir gitt som dokumentasjon for bestått praksisbrevprøve.</article><article class="legalP" id="kapittel-1-foreslåttparagraf-2-ledd-2">For å få fag- eller sveinebrev eller praksisbrev må normalt alle relevante fag og eksamenar vere bestått, med mindre det kan gjerast unntak frå dette kravet med heimel i § 1-13, § 3-20 til § 3-23, § 3-44a og § 23-1. Praksiskandidatar og kandidatar for fagbrev på jobb må ikkje ha fellesfag for å få skrive ut fag- eller sveinebrev.</article><article class="legalP" id="kapittel-1-foreslåttparagraf-2-ledd-3">Fylkeskommunen er ansvarleg for å skrive ut fag- og sveinebrev og praksisbrev. Når det blir teikna lærekontrakt, skal fylkeskommunen gjere bedrifta merksam på unntaka nemnde over.</article></article> <article class="defaultP" margin-top="true">Ny § 3-44a skal lyde:</article><article class="futureLegalArticle" data-name="§3-44a" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 3-44a</span>. <span class="legalArticleTitle">Unntak ved yrkesfaglege utdanningsprogram</span></span><article class="legalP" id="kapittel-1-foreslåttparagraf-3-ledd-1">Etter søknad kan fylkeskommunen gi samtykke til at elevar og lærlingar i yrkesfaglege utdanningsprogram som har gjennomført opplæringa, men ikkje har bestått karakter i inntil to fellesfag, likevel får vitnemål og fag- eller sveinebrev. Tilsvarande gjeld praksisbrev for praksisbrevkandidatar som ikkje har bestått i eit fellesfag. Dette gjeld berre om det ligg føre ei ny sakkunnig vurdering frå den pedagogisk-psykologiske tenesta som viser at eleven har store lærevanskar i faget/faga.</article><article class="legalP" id="kapittel-1-foreslåttparagraf-3-ledd-2">Det kan ikkje bli gitt førehandstilsegn om unntak. Vedtak kan tidlegast gjerast i samband med overgangen frå Vg2 til Vg3.</article><article class="legalP" id="kapittel-1-foreslåttparagraf-3-ledd-3">Rektor avgjer søknadene frå elevar og lærlingar i fag som gir vitnemål med yrkeskompetanse. Det kan ikkje bli gitt unntak for vitnemål som gir generell studiekompetanse.</article></article> <article class="defaultP" margin-top="true">§ 3-48 skal lyde:</article><article class="futureLegalArticle" data-name="§3-48" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 3-48</span>. <span class="legalArticleTitle">Fag-/sveineprøve, praksisbrevprøve og kompetanseprøve</span></span><article class="legalP" id="kapittel-1-foreslåttparagraf-4-ledd-1">Fylkeskommunen har ansvaret for gjennomføringa av fag-, sveine-, praksisbrev- og kompetanseprøva, og for å gjere prøvekandidatane kjende med føresegnene som regulerer prøva.</article><article class="legalP" id="kapittel-1-foreslåttparagraf-4-ledd-2">Prøvane skal som hovudregel haldast før utløpet av læretida, men ikkje tidlegare enn tre månader før læretida er over. Kandidatane må fullføre læretida for å få dokumentasjon. Læretida kan forlengjast ved avtale.</article><article class="legalP" id="kapittel-1-foreslåttparagraf-4-ledd-3">Prøva skal normalt gjennomførast i den bedrifta lærlingen, praksiskandidaten eller lærekandidaten har hatt hovuddelen av opplæringa, og tilpassast verksemda i bedrifta. Fylkeskommunen kan, etter å ha innhenta råd frå prøvenemnda, bestemme at heile eller delar av prøva skal haldast på ein annan stad.</article></article> <article class="defaultP" margin-top="true">§ 3-49 skal lyde:</article><article class="futureLegalArticle" data-name="§3-49" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 3-49</span>. <span class="legalArticleTitle">Melding til fag-/sveineprøve, praksisbrevprøve og kompetanseprøve</span></span><article class="legalP" id="kapittel-1-foreslåttparagraf-5-ledd-1">Lærebedrifta eller skolen melder lærlingen, kandidatar for fagbrev på jobb eller eleven til fag- eller sveineprøva første gong. Lærebedrifta melder praksisbrevkandidaten eller lærekandidaten til kompetanseprøva eller praksisbrevprøva første gong. Meldinga skal sendast til fylkeskommunen i det fylket der lærekontrakten eller opplæringskontrakten er registrert. For elevar skal meldinga sendast til fylkeskommunen der skolen ligg. Om ikkje fylkeskommunen har motteke melding til prøva to månader før kontraktstida er ute, skal dei ta kontakt med bedrifta/skolen.</article><article class="legalP" id="kapittel-1-foreslåttparagraf-5-ledd-2">Kandidatar for fagbrev på jobb skal, der det er fastsett i læreplanverket, ha bestått ein eksamen før lærebedrifta melder kandidaten til fag- eller sveineprøva.</article></article> <article class="defaultP" margin-top="true">§ 3-50 skal lyde:</article><article class="futureLegalArticle" data-name="§3-50" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 3-50</span>. <span class="legalArticleTitle">Krav om bestått</span></span><article class="legalP" id="kapittel-1-foreslåttparagraf-6-ledd-1">Før fag- eller sveineprøva kan gjennomførast skal lærlingen eller eleven som hovudregel ha bestått alle fag og eksamenar som er fastsette i fag- og timefordelinga for utdanningsprogrammet.</article><article class="legalP" id="kapittel-1-foreslåttparagraf-6-ledd-2">Lærlingar og elevar som har følgt opplæringa, men ikkje har bestått i inntil to av fellesfaga, kan likevel få framstille seg til fag- eller sveineprøva. Praksisbrevkandidatar som har følgt opplæringa, men ikkje har bestått i eitt fellesfag, kan likevel få framstille seg til praksisbrevprøva. Dersom det ikkje ligg føre vedtak etter § 3-44a, må desse lærlingane, elevane og praksisbrevkandidatane bestå faga innan to år etter at prøva er halden for å få skrive ut fagbrev, sveinebrev eller praksisbrev.</article></article> <article class="defaultP" margin-top="true">§ 3-51 skal lyde:</article><article class="futureLegalArticle" data-name="§3-51" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 3-51</span>. <span class="legalArticleTitle">Særskilt for praksiskandidatar</span></span><article class="legalP" id="kapittel-1-foreslåttparagraf-7-ledd-1">Praksiskandidatar, jf. opplæringslova § 3-5, må sjølve melde seg til fag- og sveineprøva til fylkeskommunen innan fristar fylkeskommunen fastset. Før dei sender melding, skal praksiskandidatane der det er fastsett i læreplanverket, ha bestått ein eksamen.</article><article class="legalP" id="kapittel-1-foreslåttparagraf-7-ledd-2">Prøvenemnda kan be praksiskandidaten om forslag til kvar eller korleis fag- eller sveineprøva kan gjennomførast. Praksiskandidaten skal sjølv betale prøveavgifta.</article></article> <article class="defaultP" margin-top="true">§ 3-52 skal lyde:</article><article class="futureLegalArticle" data-name="§3-52" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 3-52</span>. <span class="legalArticleTitle">Prøvenemnd for fag- og sveineprøve</span></span><article class="legalP" id="kapittel-1-foreslåttparagraf-8-ledd-1">Prøvenemnda for fag- eller sveineprøva blir oppnemnd og administrert av fylkeskommunen, jf. opplæringslova § 4-8. Ho skal ha minst to medlemmer som har formell fagleg kompetanse innanfor fagområdet, og så langt det er mogleg, har oppdatert arbeidslivserfaring i faget. Fylkeskommunen skal sikre at prøvenemnda har tilfredsstillande kompetanse til å vurdere prøva.</article><article class="legalP" id="kapittel-1-foreslåttparagraf-8-ledd-2">Fylkeskommunen skal hente inn forslag til medlemmer i prøvenemnda frå partane i arbeidslivet. Fylkeskommunen kan om nødvendig hente inn forslag også frå andre.</article><article class="legalP" id="kapittel-1-foreslåttparagraf-8-ledd-3">Medlemmene må normalt vere eksterne i forhold til lærebedrifta eller skolen der kandidaten har fått opplæring.</article></article> <article class="defaultP" margin-top="true">§ 3-53 skal lyde:</article><article class="futureLegalArticle" data-name="§3-53" id="kapittel-1-foreslåttparagraf-9"><span class="futureLegalArticleHeader"><span class="legalArticleValue">§ 3-53</span>. <span class="legalArticleTitle">Innhald i og omfang av fag- og sveineprøva</span></span><article class="legalP" id="kapittel-1-foreslåttparagraf-9-ledd-1">Prøvenemnda har ansvaret for utforminga av fag- og sveineprøva. Lærebedrifta, eventuelt skolen som alternativ til opplæring i bedrift, kan komme med forslag til arbeidsoppgåver.</article><article class="legalP" id="kapittel-1-foreslåttparagraf-9-ledd-2">Fag- og sveineprøva skal prøve kandidaten sin kompetanse i faget etter læreplanen for opplæring i bedrift. Alle kompetansemåla i læreplanen for faget skal kunne prøvast. Prøvenemnda skal syte for at kandidaten får vist om han eller ho har den kompetansen som skal til for å få fag- eller sveinebrev i faget.</article><article class="legalP" id="kapittel-1-foreslåttparagraf-9-ledd-3">Fag-/sveineprøva skal prøve kandidaten i å planlegge, gjennomføre, vurdere og dokumentere eit eige fagleg arbeid.</article><article class="legalP" id="kapittel-1-foreslåttparagraf-9-ledd-4">Fag- eller sveineprøva skal vere tilpassa tidsramma som er fastsett for prøva i læreplanen, slik at det er mogleg for kandidaten å utføre eit arbeid av god kvalitet. Dei hjelpemidla kandidaten har brukt i læretida, kan òg nyttast under prøva.</article><article class="legalP" id="kapittel-1-foreslåttparagraf-9-ledd-5">Prøvenemnda og kandidaten skal ved behov ha ein oppsummerande samtale til slutt for å avklare spørsmål som har oppstått under prøva.</article><article class="legalP" id="kapittel-1-foreslåttparagraf-9-ledd-6">Prøvenemnda skal samstundes med oppgåva utarbeide eit grunnlag for vurderinga av kandidaten sitt arbeid med fag- eller sveineprøva. Hovudpunkta skal gjerast klare for kandidaten.</article></article> <article class="defaultP" margin-top="true">§ 3-54 skal lyde:</article><article class="futureLegalArticle" data-name="§3-54" id="kapittel-1-foreslåttparagraf-10"><span class="futureLegalArticleHeader"><span class="legalArticleValue">§ 3-54</span>. <span class="legalArticleTitle">Gjennomføring av fag- og sveineprøva</span></span><article class="legalP" id="kapittel-1-foreslåttparagraf-10-ledd-1">Heile prøvenemnda skal vere på prøvestaden ved prøvestart og prøveslutt. Ved prøvestart skal prøvenemnda levere oppgåva til kandidaten. I prøveperioden skal prøvenemnda sjølv vurdere kandidaten sitt arbeid. Fylkeskommunen er ansvarleg for at det blir ført tilsyn under heile prøva, for å sikre at prøva blir halden i tråd med føresegnene.</article><article class="legalP" id="kapittel-1-foreslåttparagraf-10-ledd-2">Prøvenemnda skal føre protokoll der dei ulike sidene ved prøvegjennomføringa blir dokumenterte. Prøveprotokollen skal vere så utfyllande at han kan gi eit godt bilete av sjølve prøvegjennomføringa i ei eventuell klagebehandling.</article></article> <article class="defaultP" margin-top="true">§ 3-55 skal lyde:</article><article class="futureLegalArticle" data-name="§3-55" id="kapittel-1-foreslåttparagraf-11"><span class="futureLegalArticleHeader"><span class="legalArticleValue">§ 3-55</span>. <span class="legalArticleTitle">Samla krav til praksis før fag- eller sveineprøve for kandidatar for fagbrev på jobb</span></span><article class="legalP" id="kapittel-1-foreslåttparagraf-11-ledd-1">For kandidat for fagbrev på jobb, er det mogleg å ta fag- og sveineprøva på grunnlag av allsidig praksis og opplæring. Samla krav til praksistid og opplæring før fag- eller sveineprøva skal ta utgangspunkt i lengda på lærefaget. For dei fleste faga vil det seie fire år i heiltidsstilling. Fylkeskommunen avgjer om den praksisen kandidaten viser til, kan godkjennast.</article><article class="legalP" id="kapittel-1-foreslåttparagraf-11-ledd-2">Før teikning av kontrakt, skal det stillast krav om minimum eitt års allsidig praksis i faget i heiltidsstilling. For kandidatar som ikkje har hatt heiltidsstilling, må praksisen reknast om til 100 prosent stilling. Ein stillingsbrøk på 80 prosent godkjennast som heiltid.</article><article class="legalP" id="kapittel-1-foreslåttparagraf-11-ledd-3">Når ein teiknar kontrakt, skal det gjerast frådrag for det året med praksis som er kravd, og for eventuell realkompetanse, før ein inngår kontrakten. Det er likevel eit krav om ei minste kontraktstid på eitt år.</article></article> <article class="defaultP" margin-top="true">§ 3-56 skal lyde:</article><article class="futureLegalArticle" data-name="§3-56" id="kapittel-1-foreslåttparagraf-12"><span class="futureLegalArticleHeader"><span class="legalArticleValue">§ 3-56</span>. <span class="legalArticleTitle">Utarbeiding, innhald og vurdering av praksisbrevprøva og kompetanseprøva</span></span><article class="legalP" id="kapittel-1-foreslåttparagraf-12-ledd-1">Fylkeskommunen har ansvaret for at praksisbrevprøver og kompetanseprøver blir utarbeidd og vurdert. Praksisbrevkandidatane skal prøvast i måla som er fastsette i den lokale læreplanen i faget. Lærekandidatane skal prøvast i dei opplæringsmåla som er fastsette for dei, jf. opplæringslova § 4-4. Innanfor dei rammene som måla set, skal prøva utarbeidast og gjennomførast etter same prinsipp som for fag- og sveineprøva, jf. § 3-54 og § 3-55.</article><article class="legalP" id="kapittel-1-foreslåttparagraf-12-ledd-2">Karakteren skal gi uttrykk for i kva grad kandidaten har nådd måla som er fastsette for kandidaten eller i den lokale læreplanen.</article><article class="legalP" id="kapittel-1-foreslåttparagraf-12-ledd-3">Ved vurderinga skal den tredelte skalaen som er fastsett i § 3-4 sjette ledd, brukast.</article></article> <article class="defaultP" margin-top="true">Tidligere § 3-61 blir § 3-57.</article> <article class="defaultP" margin-top="true">§ 3-58 skal lyde:</article><article class="futureLegalArticle" data-name="§3-58" id="kapittel-1-foreslåttparagraf-13"><span class="futureLegalArticleHeader"><span class="legalArticleValue">§ 3-58</span>. <span class="legalArticleTitle">Ny fag-/sveineprøve, praksisbrevprøve og kompetanseprøve</span></span><article class="legalP" id="kapittel-1-foreslåttparagraf-13-ledd-1">Dersom fag-, eller sveineprøva, praksisbrevprøva eller kompetanseprøva ikkje er bestått ved første forsøk, kan lærlingen, eleven, praksisbrevkandidaten, lærekandidaten og kandidaten for fagbrev på jobb innan seks månader etter prøva melde seg til ei ny prøve. Kontrakten kan forlengjast i avtale mellom lærebedrifta og lærlingen, praksisbrevkandidaten, lærekandidaten og kandidaten for fagbrev på jobb. Fylkeskommunen har ansvaret for å gjennomføre prøva og skal dekkje utgifter lærebedrifta har med gjennomføringa.</article><article class="legalP" id="kapittel-1-foreslåttparagraf-13-ledd-2">Lærlingar som ikkje består fag- eller sveineprøva ved andre forsøk, vil bli praksiskandidatar. Dersom ein praksiskandidat ikkje består fag- eller sveineprøva, kan han eller ho melde seg til ny prøve. Denne kan tidlegast takast seks månader etter prøva som ikkje var bestått. Praksiskandidatar må sjølve melde seg til ny prøve, og betale ny prøveavgift.</article></article> <article class="defaultP" margin-top="true">§ 3-60 skal lyde:</article><article class="futureLegalArticle" data-name="§3-60" id="kapittel-1-foreslåttparagraf-14"><span class="futureLegalArticleHeader"><span class="legalArticleValue">§ 3-60</span>. <span class="legalArticleTitle">Utsett fag-/sveineprøve og kompetanseprøve</span></span><article class="legalP" id="kapittel-1-foreslåttparagraf-14-ledd-1">Ein lærling, elev, praksiskandidat, lærekandidat eller kandidat for fagbrev på jobb som har dokumentert fråvær ved fag-/sveineprøva eller kompetanseprøva, har rett til å framstille seg til utsett prøve. Utsett prøve skal haldast så snart det er praktisk mogleg.</article><article class="legalP" id="kapittel-1-foreslåttparagraf-14-ledd-2">Fråvær frå prøva blir rekna som dokumentert når lærlingen, lærekandidaten, praksiskandidaten eller kandidaten for fagbrev på jobb er hindra frå å stille til prøva, når hindringa er uføreseieleg og han eller ho elles ikkje kan lastast for hindringa. Kandidaten må leggje fram dokumentasjon på dette.</article><article class="legalP" id="kapittel-1-foreslåttparagraf-14-ledd-3">Praksiskandidatar må sjølve melde seg til utsett fag- eller sveineprøve.<p class="leddfortsettelse">§ 3-64 til § 3-66 blir ny § 3-61 til § 3-63.</p></article></article> <article class="defaultP" margin-top="true">§ 3-67 oppheves.</article> <article class="defaultP" margin-top="true">§ 3-68 blir § 3-64.</article> <article class="defaultP" margin-top="true">§ 4-35 skal lyde:</article><article class="futureLegalArticle" data-name="§4-35" id="kapittel-1-foreslåttparagraf-15"><span class="futureLegalArticleHeader"><span class="legalArticleValue">§ 4-35</span>. <span class="legalArticleTitle">Unntak for deltakarar frå vilkåra for å få vitnemål i yrkesfaglege utdanningsprogram</span></span><article class="legalP" id="kapittel-1-foreslåttparagraf-15-ledd-1">Etter søknad kan skoleeigaren gi samtykke til at deltakarar i yrkesfaglege utdanningsprogram som har gjennomført opplæringa, men ikkje har bestått karakter i inntil to av fellesfaga, likevel får vitnemål som gir yrkeskompetanse. Dette gjeld berre om det ligg føre ei ny sakkunnig vurdering frå den pedagogisk-psykologiske tenesta som viser at eleven har store lærevanskar i faget/faga.</article><article class="legalP" id="kapittel-1-foreslåttparagraf-15-ledd-2">Det kan ikkje bli gitt førehandstilsegn om unntak. Vedtak kan tidlegast gjerast i samband med overgangen frå Vg2 til Vg3.</article><article class="legalP" id="kapittel-1-foreslåttparagraf-15-ledd-3">Det kan ikkje bli gitt unntak for vitnemål som gir generell studiekompetanse.</article></article> <article class="defaultP" margin-top="true">§ 11-8 skal lyde:</article><article class="futureLegalArticle" data-name="§11-8" id="kapittel-1-foreslåttparagraf-16"><span class="futureLegalArticleHeader"><span class="legalArticleValue">§ 11-8</span>. <span class="legalArticleTitle">Generelt om godskriving</span></span><article class="legalP" id="kapittel-1-foreslåttparagraf-16-ledd-1">§ 11-9 til § 11-15 gir reglar om kva som kan godskrivast som gjennomgått opplæring eller praksistid<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-16-ledd-1-punkt-1"><article class="legalP" id="kapittel-1-foreslåttparagraf-16-ledd-1-punkt-1-ledd-1">for praksiskandidatar, jf. opplæringslova § 3-5, kandidatar for fagbrev på jobb eller</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-16-ledd-1-punkt-2"><article class="legalP" id="kapittel-1-foreslåttparagraf-16-ledd-1-punkt-2-ledd-1">ved godkjenning av lærekontrakt eller opplæringskontrakt med unntak frå opplæringsordninga i faget, jf. opplæringslova § 3-3 fjerde ledd.</article></article></li></ul></article><article class="legalP" id="kapittel-1-foreslåttparagraf-16-ledd-2">Som gjennomgått opplæring skal ein òg rekne med oppnådd kompetanse etter realkompetansevurdering jf. § 4-13 eller etter eksamen bestått som privatist.</article><article class="legalP" id="kapittel-1-foreslåttparagraf-16-ledd-3">Det kan ikkje gjevast godskriving etter § 11-10 til § 11-12 når det vert gjeve godskriving etter § 11-13 eller § 11-14.</article><article class="legalP" id="kapittel-1-foreslåttparagraf-16-ledd-4">Fylkeskommunen vurderer den framlagde dokumentasjonen og gjer vedtak i samsvar med § 11-9 flg.</article></article> <article class="defaultP" margin-top="true">§ 11-9 skal lyde:</article><article class="futureLegalArticle" data-name="§11-9" id="kapittel-1-foreslåttparagraf-17"><span class="futureLegalArticleHeader"><span class="legalArticleValue">§ 11-9</span>. <span class="legalArticleTitle">Fellesfag</span></span><article class="legalP" id="kapittel-1-foreslåttparagraf-17-ledd-1">Praksiskandidatar og kandidatar for fagbrev på jobb er fritekne i fellesfaga for å få utferda fag- eller sveinebrev, jf. § 3-67 femte ledd.</article></article> <article class="defaultP" margin-top="true">§ 11-10 skal lyde:</article><article class="futureLegalArticle" data-name="§11-10" id="kapittel-1-foreslåttparagraf-18"><span class="futureLegalArticleHeader"><span class="legalArticleValue">§ 11-10</span>. <span class="legalArticleTitle">Gjennomgått vidaregåande opplæring i skole i Kunnskapsløftet</span></span><article class="legalP" id="kapittel-1-foreslåttparagraf-18-ledd-1">Reglane nedanfor gjeld for godskriving i læretida for lærlingar og lærekandidatar og i praksistida for praksiskandidatar og kandidatar for fagbrev på jobb.</article><article class="legalP" id="kapittel-1-foreslåttparagraf-18-ledd-2">Vg1 i utdanningsprogrammet for det aktuelle lærefaget (ordinært løp eller godkjent kryssløp), blir godskrive med eitt år. Alle andre Vg1 blir godskrive med 1/4 år, men dersom innhaldet i faget yrkesfagleg fordjuping er relevant for det aktuelle lærefaget, kan godskrivinga aukast ytterlegare med inntil 1/4 år.</article><article class="legalP" id="kapittel-1-foreslåttparagraf-18-ledd-3">Vg2 som er fastsett for det aktuelle lærefaget (ordinært løp eller godkjent kryssløp), blir godskrive med eitt år. Andre Vg2 i det utdanningsprogrammet som er fastsett for det aktuelle lærefaget blir godskrivne med 1/2 år, men dersom innhaldet i faget yrkesfagleg fordjuping er relevant for det aktuelle lærefaget, kan godskrivinga aukast ytterlegare med inntil 1/4 år. Alle andre Vg2 blir godskrivne med 1/4 år, men dersom innhaldet i faget yrkesfagleg fordjuping er relevant for det aktuelle lærefaget, kan godskrivinga aukast ytterlegare med inntil 1/4 år.</article><article class="legalP" id="kapittel-1-foreslåttparagraf-18-ledd-4">Vg3 i skole som byggjer på det same Vg2 som det aktuelle lærefaget, blir godskrive med 1/2 år, og inntil 1 år dersom læretida i faget utgjer meir enn 4 år. Andre Vg3 blir ikkje godskrivne.</article></article> <article class="defaultP" margin-top="true">§ 11-11 skal lyde:</article><article class="futureLegalArticle" data-name="§11-11" id="kapittel-1-foreslåttparagraf-19"><span class="futureLegalArticleHeader"><span class="legalArticleValue">§ 11-11</span>. <span class="legalArticleTitle">Gjennomgått vidaregåande opplæring i skole før innføringa av Kunnskapsløftet</span></span><article class="legalP" id="kapittel-1-foreslåttparagraf-19-ledd-1">Reglane nedanfor gjeld for godskriving i læretida for lærlingar og lærekandidatar og i praksistida for praksiskandidatar og kandidatar for fagbrev på jobb.</article><article class="legalP" id="kapittel-1-foreslåttparagraf-19-ledd-2">Grunnkurs som i forhold til det aktuelle lærefaget kan likestillast med aktuelt Vg1 i Kunnskapsløftet blir godskrive med eitt år. Andre grunnkurs blir godskrivne med 1/4 år, men dersom den gjennomgåtte opplæringa er relevant i forhold til lærefaget kan godskrivinga aukast ytterligare med inntil 1/4 år.</article><article class="legalP" id="kapittel-1-foreslåttparagraf-19-ledd-3">VKI som i forhold til det aktuelle lærefaget kan likestillast med aktuelt Vg2 i Kunnskapsløftet blir godskrive med eitt år. Andre VKI blir godskrivne med 1/4 år, men dersom den gjennomgåtte opplæringa er relevant i forhold til lærefaget kan godskrivinga aukast ytterligare med inntil 1/4 år.</article><article class="legalP" id="kapittel-1-foreslåttparagraf-19-ledd-4">VKII innan same fagområde som det aktuelle lærefaget blir godskrive med inntil 1/2 år avhengig av kor relevant den gjennomgåtte opplæringa er i forhold til lærefaget, og inntil 1 år dersom læretida i faget utgjer meir enn 4 år. Andre VKII blir ikkje godskrive.</article></article> <article class="defaultP" margin-top="true">§ 11-12 skal lyde:</article><article class="futureLegalArticle" data-name="§11-12" id="kapittel-1-foreslåttparagraf-20"><span class="futureLegalArticleHeader"><span class="legalArticleValue">§ 11-12</span>. <span class="legalArticleTitle">Tidlegare læretid eller praksistid</span></span><article class="legalP" id="kapittel-1-foreslåttparagraf-20-ledd-1">Allsidig, dokumentert praksis i tilknyting til det aktuelle lærefaget, blir godskriven fullt ut som læretid for lærlingar og lærekandidatar og som praksistid for praksiskandidatar og kandidatar for fagbrev på jobb.</article><article class="legalP" id="kapittel-1-foreslåttparagraf-20-ledd-2">Før praksiskandidaten kan gjennomføre fag- eller sveineprøva etter opplæringslova § 3-5, må praksisen etter ei samla vurdering dekkje dei mest vesentlege delane av innhaldet i læreplanen for opplæring i bedrift/Vg3 i lærefaget.</article><article class="legalP" id="kapittel-1-foreslåttparagraf-20-ledd-3">Dersom ein lærling eller elev ikkje gjennomfører eller ikkje består fag- eller sveineprøva etter reglane for slike prøvekandidatar, kan vedkommande melde seg til fag- eller sveineprøva etter reglane som gjeld for praksiskandidatar når kravet om eit tillegg i tid på 25 prosent i opplæringslova § 3-5 er oppfylde eller etter reglane for kandidatar for fagbrev på jobb.</article></article> <article class="defaultP" margin-top="true">§ 11-13 skal lyde:</article><article class="futureLegalArticle" data-name="§11-13" id="kapittel-1-foreslåttparagraf-21"><span class="futureLegalArticleHeader"><span class="legalArticleValue">§ 11-13</span>. <span class="legalArticleTitle">Tidlegare bestått fag- eller sveineprøve i Kunnskapsløftet</span></span><article class="legalP" id="kapittel-1-foreslåttparagraf-21-ledd-1">Bestått fag- eller sveineprøve i fag som byggjer på det same Vg2 som det aktuelle lærefaget, blir godskrive med 3 år i læretida for lærlingar og i praksistida for praksiskandidatar og kandidatar for fagbrev på jobb.</article><article class="legalP" id="kapittel-1-foreslåttparagraf-21-ledd-2">Bestått fag- eller sveineprøve i fag som byggjer på eit anna Vg2 innanfor det same utdanningsprogrammet som det aktuelle lærefaget, blir godskriven med 2 år i læretida for lærlingar og i praksistida for praksiskandidatar og kandidatar for fagbrev på jobb.</article><article class="legalP" id="kapittel-1-foreslåttparagraf-21-ledd-3">Bestått fag- eller sveineprøve i fag innanfor andre utdanningsprogram enn det aktuelle faget blir godskriven med inntil 1/2 år i læretida for lærlingar og i praksistida for praksiskandidatar og kandidatar for fagbrev på jobb, dersom den gjennomgåtte opplæringa er relevant i forhold til lærefaget.</article></article> <article class="defaultP" margin-top="true">§ 11-14 skal lyde:</article><article class="futureLegalArticle" data-name="§11-14" id="kapittel-1-foreslåttparagraf-22"><span class="futureLegalArticleHeader"><span class="legalArticleValue">§ 11-14</span>. <span class="legalArticleTitle">Bestått fag- eller sveineprøve før Kunnskapsløftet</span></span><article class="legalP" id="kapittel-1-foreslåttparagraf-22-ledd-1">Bestått fag- eller sveineprøve i fag som kan likestillast med det aktuelle lærefaget, blir godskriven med 3 år i læretida for lærlingar og i praksistida for praksiskandidatar og kandidatar for fagbrev på jobb.</article><article class="legalP" id="kapittel-1-foreslåttparagraf-22-ledd-2">Bestått fag- eller sveineprøve i fag som slektar på det aktuelle lærefaget, blir godskriven med 2 år i læretida for lærlingar og i praksistida for praksiskandidatar og kandidatar for fagbrev på jobb.</article><article class="legalP" id="kapittel-1-foreslåttparagraf-22-ledd-3">Bestått fag- eller sveineprøve i andre fag blir godskriven med inntil 1/2 år i læretida for lærlingar og i praksistida for praksiskandidatar og kandidatar for fagbrev på jobb, dersom den gjennomgåtte opplæringa er relevant i forhold til lærefaget.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2018-10-11-1613/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">I forskrift 14. juli 2006 nr. 932 til friskolelova blir det gjort følgjande endring:</article> <article class="defaultP" margin-top="true">§ 3-43 skal lyde:</article><article class="futureLegalArticle" data-name="§3-43" id="kapittel-2-foreslåttparagraf-1"><span class="futureLegalArticleHeader"><span class="legalArticleValue">§ 3-43</span>. <span class="legalArticleTitle">Unntak for elevar frå vilkåra for å få vitnemål i yrkesfaglege utdanningsprogram</span></span><article class="legalP" id="kapittel-2-foreslåttparagraf-1-ledd-1">Etter søknad kan dagleg leiar gi samtykke til at elevar i yrkesfaglege utdanningsprogram som har gjennomført opplæringa, men ikkje har bestått karakter i inntil to av fellesfaga, likevel får vitnemål som gir yrkeskompetanse. Dette gjeld berre om det ligg føre ei ny sakkunnig vurdering frå den pedagogisk-psykologiske tenesta som viser at eleven har store lærevanskar i faget/faga.</article><article class="legalP" id="kapittel-2-foreslåttparagraf-1-ledd-2">Det kan ikkje bli gitt førehandstilsegn om unntak. Vedtak kan tidlegast gjerast i samband med overgangen frå Vg2 til Vg3.</article><article class="legalP" id="kapittel-2-foreslåttparagraf-1-ledd-3">Det kan ikkje bli gitt unntak for vitnemål som gir generell studiekompetanse.</article></article></section><section class="section" data-name="kapIII" id="kapittel-3" data-lovdata-URL="LTI/forskrift/2018-10-11-1613/KAPITTEL_3"><h2 data-text-align="center">III</h2><article class="legalP" id="kapittel-3-ledd-1">Endringane trer i kraft frå og med 25. oktober 2018.</article></section></main></body></html>