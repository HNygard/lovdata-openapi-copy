<!DOCTYPE html><html lang="no"><head><title>Lov om endringer i introduksjonsloven (opplæring i mottak og behandling av personopplysninger mv.)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2018-06-15-41</dd><dt class="dokid">DokumentID</dt><dd class="dokid">LTI/lov/2018-06-15-41</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="dateInForce">I kraft fra</dt><dd class="dateInForce">Kongen bestemmer</dd><dt class="changesToDocuments">Endrer</dt><dd class="changesToDocuments"><ul><li>lov/2003-07-04-80</li></ul></dd><dt class="legalArea">Rettsområde</dt><dd class="legalArea"><ul><li>Pensjons- og trygderett</li> <li>Skoler, universiteter og forskning &gt; Skoler. Privatskoler</li> <li>Utlendingsrett</li></ul></dd><dt class="dateOfPublication">Kunngjort</dt><dd class="dateOfPublication">2018-06-15 15:40</dd><dt class="journalNumber">Journalnummer</dt><dd class="journalNumber">2018-0472</dd><dt class="titleShort">Korttittel</dt><dd class="titleShort">Endringslov til introduksjonsloven</dd><dt class="title">Tittel</dt><dd class="title">Lov om endringer i introduksjonsloven (opplæring i mottak og behandling av personopplysninger mv.)</dd><dt class="miscInformation">Annet om dokumentet</dt><dd class="miscInformation">Prop.45 L (2017–2018), Innst.327 L (2017–2018), Lovvedtak 63 (2017–2018). Stortingets første og andre gangs behandling hhv. 31. mai og 4. juni 2018. Fremmet av Kunnskapsdepartementet.</dd><dt class="refid">RefID</dt><dd class="refid">lov/2018-06-15-41</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i introduksjonsloven (opplæring i mottak og behandling av personopplysninger mv.)<ul class="tocSubUl"><li>I<ul class="tocSubUl"><li>§ 1. Lovens formål</li><li>§ 5. Programmets varighet</li><li>§ 6. Individuell plan</li><li>§ 20. Forskrifter</li><li>§ 20 a. Plikt til deltakelse i opplæring i mottak</li><li>§ 20 b. Kommunens ansvar for opplæring i mottak</li><li>§ 20 c. Forskrifter</li><li>§ 23. Fylkesmannens tilsynsvirksomhet</li><li>§ 24. Kommunens plikt til å føre internkontroll</li><li>§ 25. Behandling av personopplysninger</li><li>§ 25 a. Personregister og plikt til å registrere opplysninger</li><li>§ 25 b. Pålegg om å utlevere personopplysninger</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/lov/2018-06-15-41" id="dokument"><h1>Lov om endringer i introduksjonsloven (opplæring i mottak og behandling av personopplysninger mv.)</h1><article class="defaultP" data-text-size="small">Endringer i følgende lov:<ul class="defaultList" data-text-size="small"><li><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 4. juli 2003 nr. 80 om introduksjonsordning og norskopplæring for nyankomne innvandrere (introduksjonsloven).</article></article></li></ul></article><section class="section" data-name="kapI" id="kapittel-1" data-lovdata-URL="LTI/lov/2018-06-15-41/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I lov 4. juli 2003 nr. 80 om introduksjonsordning og norskopplæring for nyankomne innvandrere gjøres følgende endringer:</article> <article class="defaultP" margin-top="true">§ 1 skal lyde:</article><article class="futureLegalArticle" data-name="§1" id="kapittel-1-foreslåttparagraf-1"><span class="futureLegalArticleHeader">§ 1. <span class="legalArticleTitle">Lovens formål</span></span><article class="legalP" id="kapittel-1-foreslåttparagraf-1-ledd-1">Formålet med denne loven er å styrke nyankomne innvandreres mulighet for deltakelse i yrkes- og samfunnslivet, og deres økonomiske selvstendighet. Loven skal videre legge til rette for at asylsøkere raskt får kjennskap til norsk språk, kultur og samfunnsliv.</article></article> <article class="defaultP" margin-top="true">§ 2 første ledd skal lyde:</article><article class="legalP" id="kapittel-1-ledd-2">Rett og plikt til deltakelse i introduksjonsprogram gjelder for nyankommet utlending mellom 18 og 55 år som har behov for grunnleggende kvalifisering og som har fått<ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-2-punkt-1"><article class="legalP" id="kapittel-1-ledd-2-punkt-1-ledd-1">asyl, jf. utlendingsloven § 28,</article></article></li><li data-li-identifier="b)" data-name="b)"><article class="listArticle" id="kapittel-1-ledd-2-punkt-2"><article class="legalP" id="kapittel-1-ledd-2-punkt-2-ledd-1">oppholdstillatelse etter innreisetillatelse som overføringsflyktning, jf. utlendingsloven § 35 tredje ledd,</article></article></li><li data-li-identifier="c)" data-name="c)"><article class="listArticle" id="kapittel-1-ledd-2-punkt-3"><article class="legalP" id="kapittel-1-ledd-2-punkt-3-ledd-1">fornybar oppholdstillatelse etter utlendingsloven § 38 første ledd på grunnlag av søknad om asyl, eller kollektiv beskyttelse i massefluktsituasjon, jf. utlendingsloven § 34,</article></article></li><li data-li-identifier="d)" data-name="d)"><article class="listArticle" id="kapittel-1-ledd-2-punkt-4"><article class="legalP" id="kapittel-1-ledd-2-punkt-4-ledd-1">oppholdstillatelse som familiemedlemmer til personer som nevnt i bokstav a, b og c, jf. utlendingsloven kapittel 6. For å være omfattet av denne bestemmelsen er det et vilkår at personer som nevnt i bokstav a, b og c ikke har vært bosatt i en kommune i mer enn fem år før det søkes om familiegjenforening eller</article></article></li><li data-li-identifier="e)" data-name="e)"><article class="listArticle" id="kapittel-1-ledd-2-punkt-5"><article class="legalP" id="kapittel-1-ledd-2-punkt-5-ledd-1">fornybar oppholdstillatelse etter utlendingsloven § 53 første ledd bokstav b, § 53 annet ledd eller § 53 tredje ledd. For personer som nevnt i første punktum gjelder retten og plikten til å delta i introduksjonsprogram i to år fra det tidspunkt det er gitt oppholdstillatelse på grunnlagene som er nevnt.</article></article></li></ul></article> <article class="defaultP" margin-top="true">§ 4 tredje ledd bokstav c skal lyde:<ul class="defaultList"><li data-li-identifier="c)" data-name="c)"><article class="listArticle" id="kapittel-1-ledd-2-punkt-6"><article class="legalP" id="kapittel-1-ledd-2-punkt-6-ledd-1">arbeids- eller utdanningsrettede tiltak.</article></article></li></ul></article> <article class="defaultP" margin-top="true">§ 5 skal lyde:</article><article class="futureLegalArticle" data-name="§5" id="kapittel-1-foreslåttparagraf-2"><span class="futureLegalArticleHeader">§ 5. <span class="legalArticleTitle">Programmets varighet</span></span><article class="legalP" id="kapittel-1-foreslåttparagraf-2-ledd-1">Programmet kan vare i inntil to år, med tillegg av godkjent permisjon. Når det vil styrke den enkeltes mulighet for overgang til arbeid eller ordinær utdanning, eller styrke muligheten for å nå målsettingen i den individuelle planen, kan programmet forlenges til inntil tre år.</article></article> <article class="defaultP" margin-top="true">§ 6 skal lyde:</article><article class="futureLegalArticle" data-name="§6" id="kapittel-1-foreslåttparagraf-3"><span class="futureLegalArticleHeader">§ 6. <span class="legalArticleTitle">Individuell plan</span></span><article class="legalP" id="kapittel-1-foreslåttparagraf-3-ledd-1">Det skal utarbeides en individuell plan for den som skal delta i introduksjonsprogram. Planen skal utformes på bakgrunn av en kartlegging av vedkommendes opplæringsbehov og av hvilke tiltak vedkommende kan nyttiggjøre seg. Planen skal bygge videre på tiltak som vedkommende har gjennomført før bosetting i kommunen.</article><article class="legalP" id="kapittel-1-foreslåttparagraf-3-ledd-2">Planen skal minst inneholde programmets start og tidsfaser og en angivelse av tiltakene i programmet.</article><article class="legalP" id="kapittel-1-foreslåttparagraf-3-ledd-3">Det skal begrunnes i planen hvilke arbeids- eller utdanningsrettede tiltak, jf. § 4 tredje ledd bokstav c, som er valgt, og hvordan disse vil styrke den enkeltes mulighet for deltakelse i yrkeslivet.</article><article class="legalP" id="kapittel-1-foreslåttparagraf-3-ledd-4">Planen skal utarbeides i samråd med vedkommende.</article><article class="legalP" id="kapittel-1-foreslåttparagraf-3-ledd-5">Planen skal tas opp til ny vurdering jevnlig, og alltid ved vesentlige endringer i den enkeltes livssituasjon og ved forlengelse av introduksjonsprogrammet etter § 5.</article><article class="legalP" id="kapittel-1-foreslåttparagraf-3-ledd-6">Den individuelle planen i introduksjonsprogrammet skal ses i sammenheng med den individuelle planen for opplæring i norsk og samfunnskunnskap.</article></article> <article class="defaultP" margin-top="true">§ 19 annet ledd annet punktum oppheves.</article> <article class="defaultP" margin-top="true">§ 20 skal lyde:</article><article class="futureLegalArticle" data-name="§20" id="kapittel-1-foreslåttparagraf-4"><span class="futureLegalArticleHeader">§ 20. <span class="legalArticleTitle">Forskrifter</span></span><article class="legalP" id="kapittel-1-foreslåttparagraf-4-ledd-1">Departementet kan gi forskrift til utfylling og gjennomføring av kapittelet her, herunder om målene for opplæringen, fravær og permisjon, og om innholdet i og gjennomføringen av prøver i norsk og samfunnskunnskap. Departementet kan også gi forskrift om reaksjoner ved overtredelse av bestemmelser om gjennomføring av prøver i norsk og samfunnskunnskap.</article></article> <article class="defaultP" margin-top="true">Nytt kapittel 4 A med §§ 20 a til 20 c skal lyde:</article><span class="futuretitle" id="kapittel-1-foreslåttittel-1">Kapittel 4 A Opplæring i mottak</span><article class="futureLegalArticle" data-name="§20a" id="kapittel-1-foreslåttparagraf-5"><span class="futureLegalArticleHeader">§ 20 a. <span class="legalArticleTitle">Plikt til deltakelse i opplæring i mottak</span></span><article class="legalP" id="kapittel-1-foreslåttparagraf-5-ledd-1">Plikt til deltakelse i opplæring i norsk og opplæring i norsk kultur og norske verdier gjelder for asylsøkere over 16 år i mottak. Plikten til deltakelse inntrer etter registrering i mottaket. Plikten gjelder ikke for<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-5-ledd-1-punkt-1"><article class="legalP" id="kapittel-1-foreslåttparagraf-5-ledd-1-punkt-1-ledd-1">asylsøkere som er omfattet av 48-timers-prosedyren</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-5-ledd-1-punkt-2"><article class="legalP" id="kapittel-1-foreslåttparagraf-5-ledd-1-punkt-2-ledd-1">asylsøkere som er omfattet av Dublin-prosedyren</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-5-ledd-1-punkt-3"><article class="legalP" id="kapittel-1-foreslåttparagraf-5-ledd-1-punkt-3-ledd-1">asylsøkere over 18 år som har blitt nektet realitetsbehandling av søknad om oppholdstillatelse</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-5-ledd-1-punkt-4"><article class="legalP" id="kapittel-1-foreslåttparagraf-5-ledd-1-punkt-4-ledd-1">asylsøkere som har fått vedtak fra Utlendingsdirektoratet om avslag eller innvilgelse av søknad om oppholdstillatelse.</article></article></li></ul></article><article class="legalP" id="kapittel-1-foreslåttparagraf-5-ledd-2">Dersom særlige helsemessige eller andre tungtveiende grunner tilsier det, kan kommunen etter søknad frita asylsøkeren fra plikten til deltakelse etter første ledd.</article><article class="legalP" id="kapittel-1-foreslåttparagraf-5-ledd-3">Dersom asylsøkeren deltar i opplæring i norsk etter opplæringslova, kan kommunen etter søknad frita asylsøkeren fra plikten til deltakelse i opplæring i norsk etter første ledd.</article></article><article class="futureLegalArticle" data-name="§20b" id="kapittel-1-foreslåttparagraf-6"><span class="futureLegalArticleHeader">§ 20 b. <span class="legalArticleTitle">Kommunens ansvar for opplæring i mottak</span></span><article class="legalP" id="kapittel-1-foreslåttparagraf-6-ledd-1">Kommunen skal sørge for opplæring i norsk og opplæring i norsk kultur og norske verdier så snart som mulig etter at asylsøkere som omfattes av plikten etter § 20 a, er registrert i et mottak i kommunen.</article></article><article class="futureLegalArticle" data-name="§20c" id="kapittel-1-foreslåttparagraf-7"><span class="futureLegalArticleHeader">§ 20 c. <span class="legalArticleTitle">Forskrifter</span></span><article class="legalP" id="kapittel-1-foreslåttparagraf-7-ledd-1">Departementet kan gi forskrift til utfylling og gjennomføring av kapittelet her, herunder om kommunens ansvar, omfanget av og innholdet i opplæringen.</article></article> <article class="defaultP" margin-top="true">§ 21 annet ledd skal lyde:</article><article class="legalP" id="kapittel-1-ledd-3">Som enkeltvedtak etter denne loven regnes avgjørelser om<ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-3-punkt-1"><article class="legalP" id="kapittel-1-ledd-3-punkt-1-ledd-1">tildeling av introduksjonsprogram, introduksjonsstønad og opplæring i norsk og samfunnskunnskap</article></article></li><li data-li-identifier="b)" data-name="b)"><article class="listArticle" id="kapittel-1-ledd-3-punkt-2"><article class="legalP" id="kapittel-1-ledd-3-punkt-2-ledd-1">vesentlig endring av individuell plan</article></article></li><li data-li-identifier="c)" data-name="c)"><article class="listArticle" id="kapittel-1-ledd-3-punkt-3"><article class="legalP" id="kapittel-1-ledd-3-punkt-3-ledd-1">stansning av introduksjonsprogrammet eller opplæring i norsk og samfunnskunnskap for den enkelte</article></article></li><li data-li-identifier="d)" data-name="d)"><article class="listArticle" id="kapittel-1-ledd-3-punkt-4"><article class="legalP" id="kapittel-1-ledd-3-punkt-4-ledd-1">permisjon</article></article></li><li data-li-identifier="e)" data-name="e)"><article class="listArticle" id="kapittel-1-ledd-3-punkt-5"><article class="legalP" id="kapittel-1-ledd-3-punkt-5-ledd-1">trekk i introduksjonsstønaden med 50 prosent eller mer av en enkelt utbetaling, og som minst tilsvarer 1/12 av folketrygdens grunnbeløp</article></article></li><li data-li-identifier="f)" data-name="f)"><article class="listArticle" id="kapittel-1-ledd-3-punkt-6"><article class="legalP" id="kapittel-1-ledd-3-punkt-6-ledd-1">avslag eller innvilgelse av søknad om fritak fra plikt til opplæring etter § 20 a annet og tredje ledd.</article></article></li></ul></article> <article class="defaultP" margin-top="true">§ 23 skal lyde:</article><article class="futureLegalArticle" data-name="§23" id="kapittel-1-foreslåttparagraf-8"><span class="futureLegalArticleHeader">§ 23. <span class="legalArticleTitle">Fylkesmannens tilsynsvirksomhet</span></span><article class="legalP" id="kapittel-1-foreslåttparagraf-8-ledd-1">Fylkesmannen skal føre tilsyn med kommunens oppfyllelse av plikter etter kapitlene 2 til 4 A og registrering i personregister etter § 25 a annet ledd av opplysninger om deltakelse i introduksjonsprogram, opplæring i norsk og samfunnskunnskap og opplæring i norsk og opplæring i norsk kultur og norske verdier i mottak.</article><article class="legalP" id="kapittel-1-foreslåttparagraf-8-ledd-2">Reglene i kommuneloven kapittel 10 A gjelder for tilsyn etter første ledd.</article><article class="legalP" id="kapittel-1-foreslåttparagraf-8-ledd-3">Departementet kan gi forskrift om tilsynet.</article></article> <article class="defaultP" margin-top="true">§ 24 skal lyde:</article><article class="futureLegalArticle" data-name="§24" id="kapittel-1-foreslåttparagraf-9"><span class="futureLegalArticleHeader">§ 24. <span class="legalArticleTitle">Kommunens plikt til å føre internkontroll</span></span><article class="legalP" id="kapittel-1-foreslåttparagraf-9-ledd-1">Kommunen skal føre internkontroll for å sikre at virksomhet og tjenester etter kapitlene 2 til 4 A og registrering i personregister etter § 25 a annet ledd av opplysninger om deltakelse i introduksjonsprogram, opplæring i norsk og samfunnskunnskap og opplæring i norsk og opplæring i norsk kultur og norske verdier i mottak er i samsvar med kravene i loven. Kommunen må kunne gjøre rede for hvordan den oppfyller denne plikten.</article><article class="legalP" id="kapittel-1-foreslåttparagraf-9-ledd-2">Departementet kan gi forskrift om plikten til å føre internkontroll.</article></article> <article class="defaultP" margin-top="true">§ 25 skal lyde:</article><article class="futureLegalArticle" data-name="§25" id="kapittel-1-foreslåttparagraf-10"><span class="futureLegalArticleHeader">§ 25. <span class="legalArticleTitle">Behandling av personopplysninger</span></span><article class="legalP" id="kapittel-1-foreslåttparagraf-10-ledd-1">Offentlige organer kan behandle personopplysninger, herunder sensitive personopplysninger, når det er nødvendig for å utføre oppgaver i forbindelse med<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-10-ledd-1-punkt-1"><article class="legalP" id="kapittel-1-foreslåttparagraf-10-ledd-1-punkt-1-ledd-1">tiltak for å gi asylsøkere kjennskap til norsk språk, kultur og samfunnsliv</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-10-ledd-1-punkt-2"><article class="legalP" id="kapittel-1-foreslåttparagraf-10-ledd-1-punkt-2-ledd-1">tiltak for å gi innvandrere kunnskap og ferdigheter for å kunne delta i det norske samfunnslivet</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-10-ledd-1-punkt-3"><article class="legalP" id="kapittel-1-foreslåttparagraf-10-ledd-1-punkt-3-ledd-1">gjennomføring av prøver for dokumentasjon av norskkunnskaper og samfunnskunnskap</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-10-ledd-1-punkt-4"><article class="legalP" id="kapittel-1-foreslåttparagraf-10-ledd-1-punkt-4-ledd-1">bosetting av innvandrere</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-10-ledd-1-punkt-5"><article class="legalP" id="kapittel-1-foreslåttparagraf-10-ledd-1-punkt-5-ledd-1">utbetaling av tilskudd for tiltak som nevnt i bokstav a, b og d</article></article></li></ul></article><article class="legalP" id="kapittel-1-foreslåttparagraf-10-ledd-2">Personopplysninger nevnt i første ledd kan innhentes fra utlendingsmyndighetene og folkeregistermyndigheten uten hinder av lovbestemt taushetsplikt. Når hensynet til barnets beste gjør det nødvendig, kan personopplysninger nevnt i første ledd innhentes fra barnevernet og krisesentre uten hinder av lovbestemt taushetsplikt.</article><article class="legalP" id="kapittel-1-foreslåttparagraf-10-ledd-3">Personopplysninger nevnt i første ledd kan utveksles mellom offentlige organer som har behov for opplysningene for å utføre oppgaver nevnt i første ledd, uten hinder av lovbestemt taushetsplikt. Unntaket fra taushetsplikten gjelder ikke taushetsplikt etter helsepersonelloven. Dersom det er tilstrekkelig for å oppnå formålet, skal opplysningene kun utleveres i statistisk form eller ved at individualiserende kjennetegn utelates på annen måte.</article><article class="legalP" id="kapittel-1-foreslåttparagraf-10-ledd-4">Like med offentlige organer regnes organisasjoner og private som utfører oppgaver nevnt i første ledd for stat, fylkeskommune eller kommune.</article><article class="legalP" id="kapittel-1-foreslåttparagraf-10-ledd-5">Departementet kan gi forskrift om behandlingen av personopplysninger etter denne loven, herunder om krav til behandlingen, innhenting av personopplysninger og hvilke personopplysninger som kan behandles. Det kan også gis forskrift om innhenting av personopplysninger fra helsepersonell og om utlevering av personopplysninger til utlendingsmyndighetene.</article></article> <article class="defaultP" margin-top="true">Ny § 25 a skal lyde:</article><article class="futureLegalArticle" data-name="§25a" id="kapittel-1-foreslåttparagraf-11"><span class="futureLegalArticleHeader">§ 25 a. <span class="legalArticleTitle">Personregister og plikt til å registrere opplysninger</span></span><article class="legalP" id="kapittel-1-foreslåttparagraf-11-ledd-1">Det skal opprettes nasjonale personregistre for formålene nevnt i § 25 første ledd. Utlevering av personopplysninger til organer nevnt i § 25 første ledd kan skje gjennom direkte søketilgang i slike personregistre.</article><article class="legalP" id="kapittel-1-foreslåttparagraf-11-ledd-2">Kommunen har plikt til å registrere personopplysninger om personer i kommunen som omfattes av introduksjonsloven i personregister nevnt i første ledd.</article><article class="legalP" id="kapittel-1-foreslåttparagraf-11-ledd-3">Departementet kan gi forskrift om nasjonale personregistre etter denne paragrafen og om kommunens plikt til å registrere personopplysninger.</article></article> <article class="defaultP" margin-top="true">Ny § 25 b skal lyde:</article><article class="futureLegalArticle" data-name="§25b" id="kapittel-1-foreslåttparagraf-12"><span class="futureLegalArticleHeader">§ 25 b. <span class="legalArticleTitle">Pålegg om å utlevere personopplysninger</span></span><article class="legalP" id="kapittel-1-foreslåttparagraf-12-ledd-1">Når det er nødvendig i den enkelte sak, kan offentlige organer som har oppgaver etter denne loven, pålegge følgende organer å utlevere personopplysninger om asylsøkere og innvandrere uten hinder av lovbestemt taushetsplikt:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-12-ledd-1-punkt-1"><article class="legalP" id="kapittel-1-foreslåttparagraf-12-ledd-1-punkt-1-ledd-1">Integrerings- og mangfoldsdirektoratet</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-12-ledd-1-punkt-2"><article class="legalP" id="kapittel-1-foreslåttparagraf-12-ledd-1-punkt-2-ledd-1">Kompetanse Norge</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-12-ledd-1-punkt-3"><article class="legalP" id="kapittel-1-foreslåttparagraf-12-ledd-1-punkt-3-ledd-1">Arbeids- og velferdsetaten</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-12-ledd-1-punkt-4"><article class="legalP" id="kapittel-1-foreslåttparagraf-12-ledd-1-punkt-4-ledd-1">Utlendingsdirektoratet</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-12-ledd-1-punkt-5"><article class="legalP" id="kapittel-1-foreslåttparagraf-12-ledd-1-punkt-5-ledd-1">Utlendingsnemnda</article></article></li><li data-li-identifier="f)" data-name="f)"><article class="listArticle" id="kapittel-1-foreslåttparagraf-12-ledd-1-punkt-6"><article class="legalP" id="kapittel-1-foreslåttparagraf-12-ledd-1-punkt-6-ledd-1">folkeregistermyndigheten</article></article></li><li data-li-identifier="g)" data-name="g)"><article class="listArticle" id="kapittel-1-foreslåttparagraf-12-ledd-1-punkt-7"><article class="legalP" id="kapittel-1-foreslåttparagraf-12-ledd-1-punkt-7-ledd-1">kommunene</article></article></li></ul></article><article class="legalP" id="kapittel-1-foreslåttparagraf-12-ledd-2">Unntaket fra taushetsplikten gjelder ikke taushetsplikt etter helsepersonelloven.</article><article class="legalP" id="kapittel-1-foreslåttparagraf-12-ledd-3">Departementet kan gi forskrift om adgangen til å pålegge utlevering av personopplysninger etter denne paragrafen.</article></article></section><section class="section" data-name="kapII" id="kapittel-2" data-lovdata-URL="LTI/lov/2018-06-15-41/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Loven trer i kraft fra den tid Kongen bestemmer.</article></section></main></body></html>