<!DOCTYPE html><html lang="no"><head><title>Forskrift om endring i forskrift om produksjon, omforming, overføring, omsetning, fordeling og bruk av energi m.m. (energilovforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2018-01-31-124</dd><dt class="dokid">DokumentID</dt><dd class="dokid">LTI/forskrift/2018-01-31-124</dd><dt class="ministry">Departement</dt><dd class="ministry"><ul><li>Olje- og energidepartementet</li></ul></dd><dt class="dateInForce">I kraft fra</dt><dd class="dateInForce">2018-03-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1990-12-07-959</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1990-06-29-50/§10-6</li></ul></dd><dt class="dateOfPublication">Kunngjort</dt><dd class="dateOfPublication">2018-02-01 14:30</dd><dt class="journalNumber">Journalnummer</dt><dd class="journalNumber">2018-0077</dd><dt class="titleShort">Korttittel</dt><dd class="titleShort">Endr. i energilovforskriften</dd><dt class="title">Tittel</dt><dd class="title">Forskrift om endring i forskrift om produksjon, omforming, overføring, omsetning, fordeling og bruk av energi m.m. (energilovforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Olje- og energidepartementet 31. januar 2018 med hjemmel i lov 29. juni 1990 nr. 50 om produksjon, omforming, overføring, omsetning, fordeling og bruk av energi m.m. (energiloven) § 10-6 første ledd.</dd><dt class="refid">RefID</dt><dd class="refid">forskrift/2018-01-31-124</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om produksjon, omforming, overføring, omsetning, fordeling og bruk av energi m.m. (energilovforskriften)<ul class="tocSubUl"><li>I<ul class="tocSubUl"><li>§ 8-1. Definisjoner</li><li>§ 8-2. Forbud mot innsidehandel</li><li>§ 8-3. Offentliggjøring av innsideinformasjon</li><li>§ 8-4. Forbud mot markedsmanipulasjon</li><li>§ 8-5. Krav til rutiner for å avdekke brudd på § 8-2 og § 8-4</li><li>§ 8-6. Krav til systemansvarlig om deling av data til NVE</li><li>§ 8-7. Krav til markedsplass om deling av data til NVE</li><li>§ 9-7. Overtredelsesgebyr</li></ul></li><li>II</li><li>Merknader til enkelte av bestemmelsene</li></ul></li></ul></dd></dl></header><main class="documentBody" data-lovdata-URL="LTI/forskrift/2018-01-31-124" id="dokument"><h1>Forskrift om endring i forskrift om produksjon, omforming, overføring, omsetning, fordeling og bruk av energi m.m. (energilovforskriften)</h1><section class="section" data-name="kapI" id="kapittel-1" data-lovdata-URL="LTI/forskrift/2018-01-31-124/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 7. desember 1990 nr. 959 om produksjon, omforming, overføring, omsetning, fordeling og bruk av energi m.m. (energilovforskriften) gjøres følgende endringer:</article> <article class="defaultP" margin-top="true">Kapittel 8 skal lyde:</article><span class="futuretitle" id="kapittel-1-foreslåttittel-1">Kapittel 8. Bestemmelser om markedsadferd og transparens i kraftmarkedet</span><article class="futureLegalArticle" data-name="§8-1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 8-1</span>. <span class="legalArticleTitle">Definisjoner</span></span><article class="legalP" id="kapittel-1-foreslåttparagraf-1-ledd-1">Med <i>engrosenergiprodukt</i> menes: Engroskontrakter for fysisk levering av elektrisk energi, samt kontrakter til sluttbrukere med en forbrukskapasitet på minst 600 GWh årlig. Med kontrakter forstås også ordre og transaksjoner. Avståelse, mottak samt konsesjonskraftberettigedes disponering av konsesjonskraft er ikke et engrosenergiprodukt etter denne bestemmelsen, med mindre det handles på organisert markedsplass.</article><article class="legalP" id="kapittel-1-foreslåttparagraf-1-ledd-2">Med <i>engrosenergimarked</i> menes: Ethvert marked hvor engrosenergiprodukter handles.</article><article class="legalP" id="kapittel-1-foreslåttparagraf-1-ledd-3">Med <i>markedsaktør</i> menes: Person, inkludert systemansvarlig nettselskap, som forestår produksjon, omforming, overføring, omsetning, fordeling eller bruk av energi, og som inngår en eller flere kontrakter knyttet til et engrosenergiprodukt i ett eller flere engrosenergimarkeder.</article><article class="legalP" id="kapittel-1-foreslåttparagraf-1-ledd-4">Med <i>innsideinformasjon</i> menes: Presis informasjon som direkte eller indirekte vedrører ett eller flere engrosenergiprodukter, som ikke er offentliggjort, og som det er sannsynlig at kan påvirke prisen på et engrosenergiprodukt merkbart dersom den blir offentliggjort.</article><article class="legalP" id="kapittel-1-foreslåttparagraf-1-ledd-5">Med <i>informasjon</i> i fjerde ledd menes:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-1-ledd-5-punkt-1"><article class="legalP" id="kapittel-1-foreslåttparagraf-1-ledd-5-punkt-1-ledd-1">opplysninger om kapasiteten og anvendelsen av anlegg for produksjon, forbruk eller overføring av energi, herunder planlagte eller uforutsette utfall,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-1-ledd-5-punkt-2"><article class="legalP" id="kapittel-1-foreslåttparagraf-1-ledd-5-punkt-2-ledd-1">opplysninger som skal offentliggjøres i henhold til lov, forskrift, øvrige markedsregler eller relevant handelspraksis, dersom disse sannsynligvis vil påvirke prisene på engrosenergiprodukter merkbart, eller</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-1-ledd-5-punkt-3"><article class="legalP" id="kapittel-1-foreslåttparagraf-1-ledd-5-punkt-3-ledd-1">andre opplysninger som en markedsaktør sannsynligvis ville benytte som en del av grunnlaget for sin beslutning om å inngå i en transaksjon eller inngi en handelsordre for et engrosenergiprodukt.</article></article></li></ul></article><article class="legalP" id="kapittel-1-foreslåttparagraf-1-ledd-6">Med <i>presis informasjon</i> i fjerde ledd menes opplysninger som indikerer at en eller flere omstendigheter eller begivenheter har inntruffet, eller med rimelighet kan ventes å inntreffe. Opplysningene må være tilstrekkelig spesifikke til å trekke slutning om mulig påvirkning av disse omstendighetene eller begivenhetene på prisen på et engrosenergiprodukt.</article><article class="legalP" id="kapittel-1-foreslåttparagraf-1-ledd-7">Med <i>markedsmanipulasjon</i> menes:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-1-ledd-7-punkt-1"><article class="legalP" id="kapittel-1-foreslåttparagraf-1-ledd-7-punkt-1-ledd-1">inngåelse av transaksjon eller inngivelse av handelsordre for et engrosenergiprodukt som gir eller er egnet til å gi uriktige eller villedende signaler om tilbud, etterspørsel eller pris på et engrosenergiprodukt,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-1-ledd-7-punkt-2"><article class="legalP" id="kapittel-1-foreslåttparagraf-1-ledd-7-punkt-2-ledd-1">inngåelse av transaksjon eller inngivelse av handelsordre for et engrosenergiprodukt hvor én eller flere personer i fellesskap sikrer eller forsøker å sikre at prisen ligger på et kunstig nivå. Dette gjelder ikke dersom den som har inngått transaksjonen eller inngitt handelsordren kan påvise at begrunnelsen er legitim, og at transaksjonen eller handelsordren er i overensstemmelse med akseptert markedspraksis på det gjeldende engrosenergimarkedet,</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-1-ledd-7-punkt-3"><article class="legalP" id="kapittel-1-foreslåttparagraf-1-ledd-7-punkt-3-ledd-1">inngåelse av transaksjon eller inngivelse av handelsordre for et engrosenergiprodukt hvor det benyttes eller forsøkes benyttet villedende adferd eller andre former for opptreden eller unnlatelse, som gir eller er egnet til å gi uriktige eller villedende signaler vedrørende tilbud, etterspørsel eller pris på et engrosenergiprodukt, eller</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-1-ledd-7-punkt-4"><article class="legalP" id="kapittel-1-foreslåttparagraf-1-ledd-7-punkt-4-ledd-1">spredning av opplysninger gjennom media, internett eller på annen måte, når opplysningene gir eller er egnet til å gi uriktige eller villedende signaler om tilbud, etterspørsel eller pris på et engrosenergiprodukt. Det samme gjelder spredning av rykter eller villedende nyheter som vedkommende visste eller burde ha visst var uriktige eller villedende.</article></article></li></ul></article><article class="legalP" id="kapittel-1-foreslåttparagraf-1-ledd-8">Med <i>forsøk på markedsmanipulasjon</i> menes:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-1-ledd-8-punkt-1"><article class="legalP" id="kapittel-1-foreslåttparagraf-1-ledd-8-punkt-1-ledd-1">inngåelse av transaksjon, inngivelse av handelsordre eller annen handling vedrørende et engrosenergiprodukt med hensikt å gi uriktige eller villedende signaler om tilbud, etterspørsel eller pris på et engrosenergiprodukt,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-1-ledd-8-punkt-2"><article class="legalP" id="kapittel-1-foreslåttparagraf-1-ledd-8-punkt-2-ledd-1">inngåelse av transaksjon, inngivelse av handelsordre eller annen handling med hensikt å sikre at prisen på et engrosenergiprodukt ligger på et kunstig nivå. Dette gjelder ikke dersom den som har inngått transaksjonen eller inngitt handelsordren kan påvise at begrunnelsen er legitim, og at transaksjonen eller handelsordren er i overensstemmelse med akseptert markedspraksis på det gjeldende engrosenergimarkedet,</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-1-ledd-8-punkt-3"><article class="legalP" id="kapittel-1-foreslåttparagraf-1-ledd-8-punkt-3-ledd-1">villedende adferd eller andre former for opptreden som gir eller er egnet til å gi uriktige eller misvisende signaler om tilbud, etterspørsel eller pris på et engrosenergiprodukt, eller</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-1-ledd-8-punkt-4"><article class="legalP" id="kapittel-1-foreslåttparagraf-1-ledd-8-punkt-4-ledd-1">spredning av opplysninger gjennom media, internett eller på annen måte, når opplysningene gir eller er egnet til å gi uriktige eller villedende signaler om tilbud, etterspørsel eller pris på et engrosenergiprodukt.</article></article></li></ul></article></article><article class="futureLegalArticle" data-name="§8-2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 8-2</span>. <span class="legalArticleTitle">Forbud mot innsidehandel</span></span><article class="legalP" id="kapittel-1-foreslåttparagraf-2-ledd-1">For personer som forestår produksjon, omforming, overføring, omsetning, fordeling eller bruk av energi og har innsideinformasjon om et engrosenergiprodukt, er det forbudt:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-2-ledd-1-punkt-1"><article class="legalP" id="kapittel-1-foreslåttparagraf-2-ledd-1-punkt-1-ledd-1">å benytte slik informasjon, direkte eller indirekte, ved å erverve eller selge, eller forsøke å erverve eller selge, et engrosenergiprodukt, for egen eller tredjemanns regning,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-2-ledd-1-punkt-2"><article class="legalP" id="kapittel-1-foreslåttparagraf-2-ledd-1-punkt-2-ledd-1">å formidle slik informasjon til andre, med mindre det skjer som ledd i personens stilling, virksomhet eller funksjon, eller</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-2-ledd-1-punkt-3"><article class="legalP" id="kapittel-1-foreslåttparagraf-2-ledd-1-punkt-3-ledd-1">å anbefale eller tilskynde andre til å erverve eller selge et engrosenergiprodukt på grunnlag av slik informasjon.</article></article></li></ul></article><article class="legalP" id="kapittel-1-foreslåttparagraf-2-ledd-2">Forbudet i første ledd gjelder ikke for:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-2-ledd-2-punkt-1"><article class="legalP" id="kapittel-1-foreslåttparagraf-2-ledd-2-punkt-1-ledd-1">transaksjoner for å oppfylle en forpliktelse til erverv eller salg av et engrosenergiprodukt basert på inngått avtale eller inngitt handelsordre før personen kom i besittelse av innsideinformasjon</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-2-ledd-2-punkt-2"><article class="legalP" id="kapittel-1-foreslåttparagraf-2-ledd-2-punkt-2-ledd-1">transaksjon som inngås av kraftprodusenter som utelukkende har til formål å dekke et umiddelbart fysisk tap som følge av uforutsett utfall, dersom markedsaktøren ellers ikke kan overholde eksisterende kontraktsmessige forpliktelser, eller etter avtale med eller instruks fra transmisjonssystemoperatør for å sikre sikker drift av systemet. I slike situasjoner skal produsenten rapportere relevante opplysninger om transaksjonene til NVE. Denne rapporteringsplikten begrenser ikke plikten til å publisere innsideinformasjon i § 8-3 første ledd</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-2-ledd-2-punkt-3"><article class="legalP" id="kapittel-1-foreslåttparagraf-2-ledd-2-punkt-3-ledd-1">markedsaktør som opererer i overensstemmelse med bestemmelser for nødsituasjoner og nasjonale myndigheter har grepet inn for å sikre forsyningen av energi i tilfeller hvor markedsmekanismene er satt ut av spill.</article></article></li></ul></article><article class="legalP" id="kapittel-1-foreslåttparagraf-2-ledd-3">Når en juridisk person har innsideinformasjon om et engrosenergiprodukt gjelder forbudet i første ledd også fysiske personer som tar del i avgjørelsen om å gjennomføre transaksjonen for den juridiske personens regning.</article></article><article class="futureLegalArticle" data-name="§8-3" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 8-3</span>. <span class="legalArticleTitle">Offentliggjøring av innsideinformasjon</span></span><article class="legalP" id="kapittel-1-foreslåttparagraf-3-ledd-1">Markedsaktører skal effektivt og uten ugrunnet opphold offentliggjøre innsideinformasjon som de har om virksomhet eller anlegg som markedsaktøren selv, dens morselskap eller tilknyttet selskap<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-3-ledd-1-punkt-1"><article class="legalP" id="kapittel-1-foreslåttparagraf-3-ledd-1-punkt-1-ledd-1">helt eller delvis eier,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-3-ledd-1-punkt-2"><article class="legalP" id="kapittel-1-foreslåttparagraf-3-ledd-1-punkt-2-ledd-1">helt eller delvis har driftsansvar for, eller</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-3-ledd-1-punkt-3"><article class="legalP" id="kapittel-1-foreslåttparagraf-3-ledd-1-punkt-3-ledd-1">kontrollerer.</article></article></li></ul><p class="leddfortsettelse">Slik offentliggjøring omfatter opplysninger om kapasitet og anvendelse av anlegg for produksjon, forbruk eller transmisjon av energi, herunder planlagte eller uforutsette utfall for disse anleggene.</p></article><article class="legalP" id="kapittel-1-foreslåttparagraf-3-ledd-2">En markedsaktør kan på eget ansvar unntaksvis utsette offentliggjøring av innsideinformasjon for ikke å skade egne legitime interesser. Dette gjelder kun hvor utsettelsen ikke kan villede offentligheten, dersom informasjonen behandles fortrolig og markedsaktøren ikke treffer beslutning om handel med engrosenergiprodukter på grunnlag av informasjonen. Markedsaktøren skal oversende den aktuelle informasjonen samt en begrunnelse for utsettelsen av offentliggjøringen til NVE uten ugrunnet opphold.</article><article class="legalP" id="kapittel-1-foreslåttparagraf-3-ledd-3">Når en markedsaktør eller person som er ansatt av eller handler på vegne av denne meddeler innsideinformasjon om et engrosenergiprodukt til andre som et normalt ledd i utøvelsen av personens stilling, profesjon eller funksjon, skal markedsaktøren eller personen sikre samtidig, fullstendig og effektiv offentliggjøring av informasjonen. Dersom meddelelse skjer utilsiktet, skal markedsaktøren snarest mulig sikre fullstendig og effektiv offentliggjøring av informasjonen. Dette gjelder ikke i tilfeller hvor personen som mottar innsideinformasjonen har taushetsplikt etter lov, administrativ bestemmelse, vedtekt eller avtale.</article><article class="legalP" id="kapittel-1-foreslåttparagraf-3-ledd-4">Første og annet ledd begrenser ikke markedsaktørers rett til å utsette offentliggjøring av sensitive opplysninger av betydning for beskyttelse av kritisk infrastruktur, som fastsatt i artikkel 2 bokstav d) i rådsdirektiv 2008/114/EF om beskyttelse av europeisk kritisk infrastruktur som gjennomført i lov om kommunal beredskapsplikt, sivile beskyttelsestiltak og Sivilforsvaret, hvis opplysningene er klassifisert som unntatt offentlighet i Norge.</article><article class="legalP" id="kapittel-1-foreslåttparagraf-3-ledd-5">Informasjon som offentliggjøres etter denne bestemmelsen skal som et minstekrav publiseres på en allment kjent plattform, dersom slik eksisterer og gir den aktuelle markedsaktøren tilgang til bruk av tjenesten.</article></article><article class="futureLegalArticle" data-name="§8-4" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 8-4</span>. <span class="legalArticleTitle">Forbud mot markedsmanipulasjon</span></span><article class="legalP" id="kapittel-1-foreslåttparagraf-4-ledd-1">Enhver deltagelse i, eller forsøk på deltagelse i, markedsmanipulasjon på engrosenergimarkeder er forbudt.</article></article><article class="futureLegalArticle" data-name="§8-5" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 8-5</span>. <span class="legalArticleTitle">Krav til rutiner for å avdekke brudd på § 8-2 og § 8-4</span></span><article class="legalP" id="kapittel-1-foreslåttparagraf-5-ledd-1">En fysisk eller juridisk person som gjennom sin profesjonelle virksomhet tilrettelegger for eller organiserer transaksjoner med engrosenergiprodukter skal melde fra til NVE uten ugrunnet opphold ved begrunnet mistanke om at en transaksjon innebærer brudd på forbud mot innsidehandel i § 8-2 eller forbud mot markedsmanipulasjon i § 8-4.</article><article class="legalP" id="kapittel-1-foreslåttparagraf-5-ledd-2">Personer som nevnt i første ledd skal etablere og opprettholde effektive ordninger og rutiner for å avdekke brudd på § 8-2 og § 8-4.</article></article><article class="futureLegalArticle" data-name="§8-6" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 8-6</span>. <span class="legalArticleTitle">Krav til systemansvarlig om deling av data til NVE</span></span><article class="legalP" id="kapittel-1-foreslåttparagraf-6-ledd-1">Systemansvarlig skal tilrettelegge for deling av data fra regulerkraftmarkedet til NVE som oppdateres løpende. NVE kan stille krav til systemansvarlig om løpende deling av annen data som er nødvendig for å føre tilsyn med markedet, og som systemansvarlig innehar. Systemansvarlig og NVE skal iverksette nødvendige tiltak for å ivareta datasikkerheten.</article></article><article class="futureLegalArticle" data-name="§8-7" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 8-7</span>. <span class="legalArticleTitle">Krav til markedsplass om deling av data til NVE</span></span><article class="legalP" id="kapittel-1-foreslåttparagraf-7-ledd-1">NVE kan kreve at konsesjonær for organisert markedsplass for handel med elektrisk energi for fysisk levering, skal dele informasjon om ordre og transaksjoner som gjennomføres på markedsplassen. Markedsplass og NVE skal iverksette nødvendige tiltak for å ivareta datasikkerheten.</article></article> <article class="defaultP" margin-top="true">I kapittel 9 skal § 9-7 lyde:</article><article class="futureLegalArticle" data-name="§9-7" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 9-7</span>. <span class="legalArticleTitle">Overtredelsesgebyr</span></span><article class="legalP" id="kapittel-1-foreslåttparagraf-8-ledd-1">Ved overtredelse av bestemmelsene i § 3-5, § 4-2 annet ledd, § 4-4 bokstav a, § 4-4 bokstav d første ledd første punktum, § 4-4 bokstav e første punktum, § 4-8, § 5-1 første ledd, § 5-3, § 7-1 tredje ledd, § 8-2 første ledd, § 8-3, § 8-4 og § 8-5 kan det ilegges overtredelsesgebyr, jf. energiloven § 10-7.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2018-01-31-124/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften trer i kraft 1. mars 2018.</article></section><section class="section" id="kapittel-3" data-lovdata-URL="LTI/forskrift/2018-01-31-124/KAPITTEL_3"><h2>Merknader til enkelte av bestemmelsene</h2><article class="defaultP"><i>Til § 8-1 Definisjoner</i></article><article class="legalP" id="kapittel-3-ledd-1">I første ledd defineres <i>engrosenergiprodukt</i>. Det omfatter kontrakter i engrosmarkedet for fysisk levering av elektrisk energi som inngås bilateralt mellom aktører utenfor organisert markedsplass, gjennom ordre og transaksjoner i spotmarkedet, intradagmarkedet, reservemarkeder samt eventuelle andre kontrakter i engrosmarkedet. Med kontrakter forstås også bud, ordre og transaksjoner.</article><article class="legalP" id="kapittel-3-ledd-2">Kontrakter som handles på organisert markedsplass anses som engrosenergiprodukter, uavhengig av om aktøren handler på markedsplassen til eget forbruk eller for videresalg. Det er presisert at avgrensningen mot avståelse, mottak og konsesjonskraftberettigedes disponering av konsesjonskraft, ikke gjelder ved handel på organisert markedsplass. For slik handel vil forskriften gjelde på vanlig måte.</article><article class="legalP" id="kapittel-3-ledd-3">Kontrakter for balansetjenester, inkludert kontrakter for anskaffelse av balansekapasitet, er også omfattet.</article><article class="legalP" id="kapittel-3-ledd-4">I utgangspunktet omfattes ikke sluttbrukersalg av begrepet engrosenergiprodukter. Som et unntak er likevel omsetning til sluttbrukere med en forbrukskapasitet på minst 600 GWh årlig omfattet. Med «forbrukskapasitet» menes en sluttkundes maksimale mulige forbruk av elektrisk energi. Det totale potensielle forbruket vurderes ut fra full drift, dvs. maksimal årlig forbrukskapasitet i den økonomiske enhetens forbruksanlegg.</article><article class="legalP" id="kapittel-3-ledd-5">En samlet økonomisk enhet vil kunne omfatte flere juridiske enheter dersom disse opptrer som én enhet i markedet. Hvordan forbrukskapasiteten beregnes og begrepet 'økonomisk enhet' er ytterligere beskrevet i ACERs veiledning (Guidance on the application of Regulation (EU) No 1227/2011 of the European Parliament and of the Council of 25 October 2011 on wholesale energy market integrity and transparency).</article><article class="legalP" id="kapittel-3-ledd-6">Dersom forbruket anskaffes fra markeder med engrospriser som er innbyrdes forbundet, anses hele den gjeldende sluttkundens forbrukskapasitet som en samlet økonomisk enhet. Ved vurdering av om en sluttkunde er under eller over terskelverdien på 600 GWh, skal den økonomiske enhetens forbrukskapasitet inkludere forbrukskapasitet også innenfor EU.</article><article class="legalP" id="kapittel-3-ledd-7">I tredje ledd defineres <i>markedsaktør</i>. Både fysiske og juridiske personer er omfattet. For disse gjelder det nye krav om å offentliggjøre innsideinformasjon. Definisjonen av markedsaktør er derfor relevant for tolkningen av § 8-3 om offentliggjøring av innsideinformasjon. Det er blant annet vilkår om at personen har inngått en eller flere kontrakter vedrørende et engrosenergiprodukt.</article><article class="legalP" id="kapittel-3-ledd-8">Kravet til offentliggjøring etter § 8-3 gjelder all innsideinformasjon. Det er ikke et vilkår at innsideinformasjonen knytter seg til en konkret kontrakt som markedsaktøren har inngått.</article><article class="legalP" id="kapittel-3-ledd-9">En aktør med virksomhet med organisering eller drift av markedsplass for handel med elektrisk energi for fysisk levering er i denne egenskap ikke er å anse som markedsaktør.</article> <article class="defaultP" margin-top="true"><i>Til § 8-2 Forbud mot innsidehandel</i></article><article class="legalP" id="kapittel-3-ledd-10">Forbudet mot innsidehandel er utformet med utgangspunkt i REMIT artikkel 3 første, fjerde og femte ledd. Hvem som omfattes av forbudet som nedfelles i energilovforskriften må sees i sammenheng med energilovens virkeområde i dag.</article><article class="legalP" id="kapittel-3-ledd-11">Det er nødvendig med kontinuitet mellom forskriftsbestemmelsen og senere gjennomføring av REMIT-forordningen, i tråd med EØS-avtalen. For å sikre mest mulig likeartede regler innenfor EØS-området, vil NVE ved tolkning og anvendelse av bestemmelsen se hen til veiledning fra ACER. Også fortalen til REMIT vil utgjøre et tolkningsmoment, se særlig pkt. 12.</article> <article class="defaultP" margin-top="true"><i>Til § 8-3 Offentliggjøring av innsideinformasjon</i></article><article class="legalP" id="kapittel-3-ledd-12">Ved tolkning og anvendelse av bestemmelsen om offentliggjøring av informasjon må det sees hen til fortalen i REMIT og relevant veiledning fra ACER, se merknad til § 8-2. I fortalen pkt. 12 presiseres det blant annet at en markedsaktørs egne handelsstrategier eller planer ikke er å anse som innsideinformasjon.</article><article class="legalP" id="kapittel-3-ledd-13">For å sikre god transparens i det norske kraftmarkedet, er det i <i>femte ledd</i> krav til at markedsaktører skal offentliggjøre innsideinformasjon på en allment kjent plattform, forutsatt at minst én slik plattform er tilgjengelig for markedsaktøren. Kravet om å bruke en allment kjent plattform forutsetter at markedsaktøren legger til rette for en effektiv offentliggjøring av innsideinformasjon. I vurderingen skal NVE legge vekt på om informasjonen som publiseres blir kjent for alle aktører på samme tid, og på en ikke-diskriminerende måte.</article><article class="legalP" id="kapittel-3-ledd-14">Informasjonen skal være tilgjengelig for allmennheten uten vederlag. Det skal være mulig å oppdatere seg på informasjonen på en effektiv måte, som for eksempel gjennom en RSS-feed. Det skal være mulig å søke seg tilbake i, og gjøre seg kjent med tidligere publisert relevant informasjon. Videre skal informasjonen være i et format som gjør den forståelig, og den skal som minstekrav offentliggjøres på engelsk ettersom dette er utbredt praksis i markedet i dag.</article><article class="legalP" id="kapittel-3-ledd-15">Plattformen må ha robuste tekniske løsninger som gjør at tjenesten er pålitelig.</article> <article class="defaultP" margin-top="true"><i>Til § 8-4 Forbud mot markedsmanipulasjon</i></article><article class="legalP" id="kapittel-3-ledd-16">Ved tolkning og anvendelse av forbudet mot markedsmanipulasjon og forsøk på markedsmanipulasjon, vil fortalen i REMIT og veiledning fra ACER være relevant, se merknad til § 8-2. Se blant annet fortalen til REMIT pkt. 1, 2, 13 og 14.</article> <article class="defaultP" margin-top="true"><i>Til § 8-5 Krav til rutiner for å avdekke brudd på § 8-2 og § 8-4</i></article><article class="legalP" id="kapittel-3-ledd-17">I <i>første ledd</i> nedfelles en meldeplikt for personer som tilrettelegger for eller organiserer transaksjoner med engrosenergiprodukter (PPAT). ACER har gitt veiledning som er relevant for forståelsen av bestemmelsen. Foruten kravet om at virksomheten forestår transaksjoner, kreves det at aktøren også driver omsetning i energilovens forstand. Dette innebærer at rene mellommenn ikke omfattes av bestemmelsen slik den foreslås innført i energilovforskriften.</article><article class="legalP" id="kapittel-3-ledd-18">Bestemmelsen omfatter aktører som driver markedsplass. Statnetts organisering av reservemarkeder omfattes når anskaffelsen av reserver skjer gjennom markedsbaserte løsninger. Denne forståelsen støttes av EU-kommisjonens implementeringsforordning (EU) nr. 1348/2014 om datarapportering. I forordningen er det lagt til grunn at kapasitet til balansering kan være et engrosenergiprodukt.<sup class="footnotereference" data-footnotereferencevalue="1" data-unique-footnote-counter="1">1</sup></article><article class="legalP" id="kapittel-3-ledd-19">I <i>annet ledd</i> nedfelles krav til interne rutiner for å avdekke brudd på reglene om innsidehandel og markedsmanipulasjon.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Under artikkel 4 (1) bokstav d) om kontrakter om engrosenergiprodukter som skal rapporteres på ACERs anmodning nevnes «Contracts for balancing services». I artikkel 2 (11) er balansetjenester for elektrisitet definer som «either or both balancing capacity and balancing energy». I artikkel 2 (10) fremkommer det at «balancing capacity (reserves) mens the contracted reserve capacity».</article></footer> <article class="defaultP" margin-top="true"><i>Til § 8-7 Krav til markedsplass om deling av data</i></article><article class="legalP" id="kapittel-3-ledd-20">Bestemmelsen gir NVE kompetanse til i enkeltvedtak å stille krav til den som organiserer markedsplass om deling av data om ordre og transaksjoner til NVE. Dette gjelder handel som utføres av aktører med fysisk levering i Norge og norske aktører som handler for fysisk levering innenfor EØS-området, utenfor Norge.</article> <article class="defaultP" margin-top="true"><i>Til § 9-7 Overtredelsesgebyr</i></article><article class="legalP" id="kapittel-3-ledd-21">Energiloven § 10-7 gir hjemmel for å ilegge overtredelsesgebyr til den som forsettlig eller uaktsomt overtrer eller medvirker til overtredelse av bestemmelsene i energiloven kapittel 3 til 9 og forskrifter, samt pålegg gitt i medhold av nevnte bestemmelser.</article><article class="legalP" id="kapittel-3-ledd-22">For at overtredelse av bestemmelser eller pålegg skal kunne ilegges overtredelsesgebyr, må dette være «særskilt bestemt» jf. energiloven § 10-7 første ledd nr. 2. I følge energilovforskriften § 9-7 kan det ilegges overtredelsesgebyr ved overtredelse av visse bestemmelser i energilovforskriften.</article><article class="legalP" id="kapittel-3-ledd-23">For at gebyret skal få tilstrekkelig preventiv virkning, må blant annet overtrederens økonomiske evne tillegges vekt ved utmålingen av overtredelsesgebyret. Samtidig skal ikke reaksjonen være urimelig eller uforholdsmessig. Hva som er en formålstjenlig reaksjon, må derfor vurderes konkret ut fra overtredelsens grovhet, overtredelsens omfang og virkninger, eventuell gjentakelse samt fordel eller fortjeneste, økonomisk evne og utvist skyld.</article><article class="legalP" id="kapittel-3-ledd-24">Beslutning om å ilegge overtredelsesgebyr er et enkeltvedtak som i henhold til forvaltningsloven kan påklages.</article></section></main></body></html>