<!DOCTYPE html><html lang="no"><head><title>Forskrift om avleveringsplikt for allment tilgjengelege dokument</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2018-07-01-1139</dd><dt class="dokid">DokumentID</dt><dd class="dokid">LTI/forskrift/2018-07-01-1139</dd><dt class="ministry">Departement</dt><dd class="ministry"><ul><li>Kulturdepartementet</li></ul></dd><dt class="dateInForce">I kraft fra</dt><dd class="dateInForce">2018-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1990-05-25-427</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1989-06-09-32/§4</li><li>lov/1989-06-09-32/§4b</li><li>lov/1989-06-09-32/§5</li></ul></dd><dt class="dateOfPublication">Kunngjort</dt><dd class="dateOfPublication">2018-07-05 14:40</dd><dt class="journalNumber">Journalnummer</dt><dd class="journalNumber">2018-0694</dd><dt class="titleShort">Korttittel</dt><dd class="titleShort">Forskrift om allment tilgjengelege dokument</dd><dt class="title">Tittel</dt><dd class="title">Forskrift om avleveringsplikt for allment tilgjengelege dokument</dd><dt class="miscInformation">Annet om dokumentet</dt><dd class="miscInformation"><strong>Heimel:</strong> Fastsett av Kulturdepartementet 1. juli 2018 med heimel i lov 9. juni 1989 nr. 32 om avleveringsplikt for allment tilgjengelege dokument § 4, § 4b og § 5.</dd><dt class="refid">RefID</dt><dd class="refid">forskrift/2018-07-01-1139</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om avleveringsplikt for allment tilgjengelege dokument<ul class="tocSubUl"><li>§ 1. Oppgåvene og myndigheita til Nasjonalbiblioteket</li><li>§ 2. Dokument omfatta av avleveringsplikta</li><li>§ 3. Forma og kvaliteten på eit dokument</li><li>§ 4. Følgjeopplysningar og metadata</li><li>§ 5. Pakking og sending</li><li>§ 6. Tidspunkt for innsending</li><li>§ 7. Avgrensingar</li><li>§ 8. Fordelinga av avleveringsplikta</li><li>§ 9. Fordeling av fysiske eksemplar</li><li>§ 10. Bevaringsplikta og registreringa</li><li>§ 11. Skriftlege dokument</li><li>§ 12. Levande bilete og film</li><li>§ 13. Lydfestingar</li><li>§ 14. Kombinasjonar av skriftlege dokument, levande bilete og film og lydfestingar</li><li>§ 15. Kringkasting og audiovisuelle tingingstenester</li><li>§ 16. Dataspel</li><li>§ 17. Nettarkivnemnda</li><li>§ 18. Ikraftsetjing</li></ul></li></ul></dd></dl></header><main class="documentBody" data-lovdata-URL="LTI/forskrift/2018-07-01-1139" id="dokument"><h1>Forskrift om avleveringsplikt for allment tilgjengelege dokument</h1><article class="legalArticle" data-lovdata-URL="LTI/forskrift/2018-07-01-1139/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Oppgåvene og myndigheita til Nasjonalbiblioteket</span></h2><article class="legalP" id="paragraf-1-ledd-1">Dokument omfatta av pliktavleveringslova skal leverast til Nasjonalbiblioteket.</article><article class="legalP" id="paragraf-1-ledd-2">Nasjonalbiblioteket gjer vedtak i spørsmål om pliktavlevering etter forskrifta her.</article><article class="legalP" id="paragraf-1-ledd-3">Nasjonalbiblioteket skal gjennom informasjonstiltak, kontroll og purrerutinar syte for at avleveringsplikta vert etterlevd.</article></article><article class="legalArticle" data-lovdata-URL="LTI/forskrift/2018-07-01-1139/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Dokument omfatta av avleveringsplikta</span></h2><article class="legalP" id="paragraf-2-ledd-1">Avleveringa gjeld fysiske og digitale dokument som er</article><article class="legalP" id="paragraf-2-ledd-2">a) skriftlege</article><article class="legalP" id="paragraf-2-ledd-3">b) levande bilete og film</article><article class="legalP" id="paragraf-2-ledd-4">c) lydfestingar</article><article class="legalP" id="paragraf-2-ledd-5">d) kombinasjonar av bokstav a, b og c</article><article class="legalP" id="paragraf-2-ledd-6">e) lyd- og biletprogram</article><article class="legalP" id="paragraf-2-ledd-7">f) dataspel</article><article class="legalP" id="paragraf-2-ledd-8">g) nettbaserte.</article></article><article class="legalArticle" data-lovdata-URL="LTI/forskrift/2018-07-01-1139/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Forma og kvaliteten på eit dokument</span></h2><article class="legalP" id="paragraf-3-ledd-1">Fysiske og digitale dokument skal avleverast i den forma dei vert gjort allment tilgjengelege i, når ikkje noko anna er særskilt fastsett eller det går fram av samanhengen.</article><article class="legalP" id="paragraf-3-ledd-2">Avleveringseksemplar skal vere fullstendige og lytefrie og avleverast med omslag, futteral o.l. som følgjer det allment tilgjengelege dokumentet.</article><article class="legalP" id="paragraf-3-ledd-3">Nasjonalbiblioteket kan berre krevje dokumenta avlevert i ei form eller ein kvalitet som er naudsynt for å ivareta formåla med lova.</article></article><article class="legalArticle" data-lovdata-URL="LTI/forskrift/2018-07-01-1139/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Følgjeopplysningar og metadata</span></h2><article class="legalP" id="paragraf-4-ledd-1">Nasjonalbiblioteket kan krevje at følgjeopplysningar og metadata som er naudsynte for å ivareta formålet med lova, blir sendt inn saman med avleveringspliktig eksemplar. Berre følgjeopplysningar og metadata som vert skapte i samband med produksjonen av dokumentet skal avleverast.</article></article><article class="legalArticle" data-lovdata-URL="LTI/forskrift/2018-07-01-1139/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Pakking og sending</span></h2><article class="legalP" id="paragraf-5-ledd-1">Avleveringseksemplar skal vere forsvarleg pakka ved innsendinga. Dersom eksemplara er skadde, og dette skuldast aktløyse frå den avleveringspliktige si side, skal avsendaren utan opphald sende inn nye eksemplar.</article><article class="legalP" id="paragraf-5-ledd-2">Digitale dokument skal sendast inn på ein fysisk berar eller overførast via nettverk.</article></article><article class="legalArticle" data-lovdata-URL="LTI/forskrift/2018-07-01-1139/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Tidspunkt for innsending</span></h2><article class="legalP" id="paragraf-6-ledd-1">Utgjevar og importør skal sende inn avleveringseksemplar når dokumentet vert gjort tilgjengeleg for allmenta, om ikkje noko anna er særskilt fastsett.</article><article class="legalP" id="paragraf-6-ledd-2">Den som har produsert eit dokument skal sende inn avleveringseksemplar seinast ein månad etter at dokumentet er produsert.</article><article class="legalP" id="paragraf-6-ledd-3">Nasjonalbiblioteket kan avtale med den avleveringspliktige andre tidspunkt for å sende inn dokumenta.</article></article><article class="legalArticle" data-lovdata-URL="LTI/forskrift/2018-07-01-1139/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Avgrensingar</span></h2><article class="legalP" id="paragraf-7-ledd-1">Eit dokument er ikkje omfatta av avleveringsplikta når det<ul class="defaultList"><li data-li-identifier="a)" data-name="a)"><article class="listArticle" id="paragraf-7-ledd-1-punkt-1"><article class="legalP" id="paragraf-7-ledd-1-punkt-1-ledd-1">er laga i Noreg for ein utanlandsk utgjevar berre for ein utanlandsk marknad</article></article></li><li data-li-identifier="b)" data-name="b)"><article class="listArticle" id="paragraf-7-ledd-1-punkt-2"><article class="legalP" id="paragraf-7-ledd-1-punkt-2-ledd-1">vert gjort tilgjengeleg berre ved utdeling, framsyning eller framføring som del av undervisning, føredrag eller liknande.</article></article></li></ul></article><article class="legalP" id="paragraf-7-ledd-2">Nasjonalbiblioteket kan lempe på eller heilt gjere unnatak frå avleveringsplikta.</article></article><article class="legalArticle" data-lovdata-URL="LTI/forskrift/2018-07-01-1139/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Fordelinga av avleveringsplikta</span></h2><article class="legalP" id="paragraf-8-ledd-1">Avleveringsplikta skal delast mellom den som har produsert dokumentet og utgjevaren.</article><article class="legalP" id="paragraf-8-ledd-2">Er eit dokument produsert i Noreg, skal den som har produsert det levere tre eksemplar og utgjevaren fire.</article><article class="legalP" id="paragraf-8-ledd-3">Utgjevaren skal levere alle avleveringseksemplara dersom<ul class="defaultList"><li data-li-identifier="a)" data-name="a)"><article class="listArticle" id="paragraf-8-ledd-3-punkt-1"><article class="legalP" id="paragraf-8-ledd-3-punkt-1-ledd-1">dokumentet er digitalt</article></article></li><li data-li-identifier="b)" data-name="b)"><article class="listArticle" id="paragraf-8-ledd-3-punkt-2"><article class="legalP" id="paragraf-8-ledd-3-punkt-2-ledd-1">dokumentet er ei avis</article></article></li><li data-li-identifier="c)" data-name="c)"><article class="listArticle" id="paragraf-8-ledd-3-punkt-3"><article class="legalP" id="paragraf-8-ledd-3-punkt-3-ledd-1">delar av dokumentet vert produsert av fleire produsentar</article></article></li><li data-li-identifier="d)" data-name="d)"><article class="listArticle" id="paragraf-8-ledd-3-punkt-4"><article class="legalP" id="paragraf-8-ledd-3-punkt-4-ledd-1">utgjevaren har produsert dokumentet sjølv eller har fått det laga i utlandet.</article></article></li></ul></article><article class="legalP" id="paragraf-8-ledd-4">Produsenten skal levere alle avleveringseksemplara dersom utgjevaren er utanlandsk.</article><article class="legalP" id="paragraf-8-ledd-5">Importøren skal levere alle avleveringseksemplara dersom både produsenten og utgjevaren er utanlandske.</article><article class="legalP" id="paragraf-8-ledd-6">Nasjonalbiblioteket kan fastsetje ei anna fordeling eller leggje heile avleveringsplikta på ein av dei leveringspliktige.</article></article><article class="legalArticle" data-lovdata-URL="LTI/forskrift/2018-07-01-1139/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Fordeling av fysiske eksemplar</span></h2><article class="legalP" id="paragraf-9-ledd-1">Dokument som vert levert inn med inntil sju eksemplar, skal Nasjonalbiblioteket vidaresende til universitetsbiblioteka i Oslo, Bergen, Trondheim og Tromsø og til Sametingets bibliotek i Karasjok.</article><article class="legalP" id="paragraf-9-ledd-2">Dei mottekne eksemplara skal vidaresendast etter prioriteringa her slik at<ul class="defaultList"><li data-li-identifier="a)" data-name="a)"><article class="listArticle" id="paragraf-9-ledd-2-punkt-1"><article class="legalP" id="paragraf-9-ledd-2-punkt-1-ledd-1">det første eksemplaret er tryggingseksemplar i Nasjonalbiblioteket</article></article></li><li data-li-identifier="b)" data-name="b)"><article class="listArticle" id="paragraf-9-ledd-2-punkt-2"><article class="legalP" id="paragraf-9-ledd-2-punkt-2-ledd-1">det andre eksemplaret er brukseksemplar til Nasjonalbiblioteket</article></article></li><li data-li-identifier="c)" data-name="c)"><article class="listArticle" id="paragraf-9-ledd-2-punkt-3"><article class="legalP" id="paragraf-9-ledd-2-punkt-3-ledd-1">det tredje eksemplaret er fjernlånseksemplar til depotbiblioteket ved Nasjonalbiblioteket</article></article></li><li data-li-identifier="d)" data-name="d)"><article class="listArticle" id="paragraf-9-ledd-2-punkt-4"><article class="legalP" id="paragraf-9-ledd-2-punkt-4-ledd-1">det fjerde, femte og sjette eksemplaret vert fordelte til universitetsbiblioteka i Bergen, Trondheim og Tromsø med jamt vekslande prioritering. Dersom ein monaleg del av innhaldet er på samisk språk eller ein monaleg del av innhaldet omhandlar samiske forhold skal det eksemplaret som er meint for Bergen fordelast til Sametingets bibliotek</article></article></li><li data-li-identifier="e)" data-name="e)"><article class="listArticle" id="paragraf-9-ledd-2-punkt-5"><article class="legalP" id="paragraf-9-ledd-2-punkt-5-ledd-1">det sjuande eksemplaret vert fordelt til Universitetsbiblioteket i Oslo.</article></article></li></ul></article></article><article class="legalArticle" data-lovdata-URL="LTI/forskrift/2018-07-01-1139/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Bevaringsplikta og registreringa</span></h2><article class="legalP" id="paragraf-10-ledd-1">Nasjonalbiblioteket pliktar utan tidsavgrensing å ta vare på eitt eksemplar av alle dokument som tryggingseksemplar.</article><article class="legalP" id="paragraf-10-ledd-2">Nasjonalbiblioteket skal snarast råd registrere dei mottekne dokumenta. For dei tilfella der det vil vere særleg arbeidskrevjande eller upraktisk å registrere kvart dokument einskilt, kan Nasjonalbiblioteket avgjere at dokumenta skal ordnast i grupper etter emne og art.</article><article class="legalP" id="paragraf-10-ledd-3">Nasjonalbiblioteket har ansvaret for å katalogisere på nasjonalbibliografisk nivå og tilhøyrande katalogprodukt.</article><article class="legalP" id="paragraf-10-ledd-4">Inndrege dokument etter pliktavleveringslova § 7 skal oppbevarast av Nasjonalbiblioteket i eit særskilt låst magasin.</article></article><article class="legalArticle" data-lovdata-URL="LTI/forskrift/2018-07-01-1139/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Skriftlege dokument</span></h2><article class="legalP" id="paragraf-11-ledd-1">Som skriftlege dokument reknast<ul class="defaultList"><li data-li-identifier="a)" data-name="a)"><article class="listArticle" id="paragraf-11-ledd-1-punkt-1"><article class="legalP" id="paragraf-11-ledd-1-punkt-1-ledd-1">bøker</article></article></li><li data-li-identifier="b)" data-name="b)"><article class="listArticle" id="paragraf-11-ledd-1-punkt-2"><article class="legalP" id="paragraf-11-ledd-1-punkt-2-ledd-1">nummererte og unummerete seriar av til dømes rapportar, skrift og særtrykk</article></article></li><li data-li-identifier="c)" data-name="c)"><article class="listArticle" id="paragraf-11-ledd-1-punkt-3"><article class="legalP" id="paragraf-11-ledd-1-punkt-3-ledd-1">periodiske skriftstykke som til dømes tidsskrift, vekeblad, aviser, bedriftsaviser, medlemsblad og kyrkjelydsblad</article></article></li><li data-li-identifier="d)" data-name="d)"><article class="listArticle" id="paragraf-11-ledd-1-punkt-4"><article class="legalP" id="paragraf-11-ledd-1-punkt-4-ledd-1">brosjyrar</article></article></li><li data-li-identifier="e)" data-name="e)"><article class="listArticle" id="paragraf-11-ledd-1-punkt-5"><article class="legalP" id="paragraf-11-ledd-1-punkt-5-ledd-1">flygeblad og opprop</article></article></li><li data-li-identifier="f)" data-name="f)"><article class="listArticle" id="paragraf-11-ledd-1-punkt-6"><article class="legalP" id="paragraf-11-ledd-1-punkt-6-ledd-1">rettleiingshefte, katalogar og faldarar som til dømes muséguidar, utstillingskatalogar og turisthandbøker</article></article></li><li data-li-identifier="g)" data-name="g)"><article class="listArticle" id="paragraf-11-ledd-1-punkt-7"><article class="legalP" id="paragraf-11-ledd-1-punkt-7-ledd-1">lover, reglement, statuttar og vedtekter for bedrifter, lag, institusjonar og organisasjonar</article></article></li><li data-li-identifier="h)" data-name="h)"><article class="listArticle" id="paragraf-11-ledd-1-punkt-8"><article class="legalP" id="paragraf-11-ledd-1-punkt-8-ledd-1">prislister og reklameprent</article></article></li><li data-li-identifier="i)" data-name="i)"><article class="listArticle" id="paragraf-11-ledd-1-punkt-9"><article class="legalP" id="paragraf-11-ledd-1-punkt-9-ledd-1">program for til dømes idrettsarrangement, konsertar og teaterframsyningar og politiske parti</article></article></li><li data-li-identifier="j)" data-name="j)"><article class="listArticle" id="paragraf-11-ledd-1-punkt-10"><article class="legalP" id="paragraf-11-ledd-1-punkt-10-ledd-1">rundskriv</article></article></li><li data-li-identifier="k)" data-name="k)"><article class="listArticle" id="paragraf-11-ledd-1-punkt-11"><article class="legalP" id="paragraf-11-ledd-1-punkt-11-ledd-1">tabellar – t.d. lønstariffar</article></article></li><li data-li-identifier="l)" data-name="l)"><article class="listArticle" id="paragraf-11-ledd-1-punkt-12"><article class="legalP" id="paragraf-11-ledd-1-punkt-12-ledd-1">årsmeldingar, kvartalsrapportar o.l. frå bedrifter, lag, institusjonar og organisasjonar</article></article></li><li data-li-identifier="m)" data-name="m)"><article class="listArticle" id="paragraf-11-ledd-1-punkt-13"><article class="legalP" id="paragraf-11-ledd-1-punkt-13-ledd-1">bilet-, kart- og musikkprent, grafiske tabellar og planar, plakatar, postkort, prospekt og plansjar</article></article></li><li data-li-identifier="n)" data-name="n)"><article class="listArticle" id="paragraf-11-ledd-1-punkt-14"><article class="legalP" id="paragraf-11-ledd-1-punkt-14-ledd-1">dokument i blindeskrift når informasjonen berre finst i denne skriftforma</article></article></li><li data-li-identifier="o)" data-name="o)"><article class="listArticle" id="paragraf-11-ledd-1-punkt-15"><article class="legalP" id="paragraf-11-ledd-1-punkt-15-ledd-1">andre allment tilgjengelege skriftlege dokument som ikkje er nemnde i andre ledd.</article></article></li></ul></article><article class="legalP" id="paragraf-11-ledd-2">Desse skriftlege dokumenta skal likevel ikkje avleverast<ul class="defaultList"><li data-li-identifier="a)" data-name="a)"><article class="listArticle" id="paragraf-11-ledd-2-punkt-1"><article class="legalP" id="paragraf-11-ledd-2-punkt-1-ledd-1">blankettar, formular, skjema og liknande som skal fyllast ut</article></article></li><li data-li-identifier="b)" data-name="b)"><article class="listArticle" id="paragraf-11-ledd-2-punkt-2"><article class="legalP" id="paragraf-11-ledd-2-punkt-2-ledd-1">etikettar, skrivepapir og konvoluttar med preg, visittkort, adressekort og liknande</article></article></li><li data-li-identifier="c)" data-name="c)"><article class="listArticle" id="paragraf-11-ledd-2-punkt-3"><article class="legalP" id="paragraf-11-ledd-2-punkt-3-ledd-1">emballasjetrykk i varehandelen</article></article></li><li data-li-identifier="d)" data-name="d)"><article class="listArticle" id="paragraf-11-ledd-2-punkt-4"><article class="legalP" id="paragraf-11-ledd-2-punkt-4-ledd-1">dokument i blindeskrift dersom den same informasjonen ligg føre i vanleg skrift</article></article></li><li data-li-identifier="e)" data-name="e)"><article class="listArticle" id="paragraf-11-ledd-2-punkt-5"><article class="legalP" id="paragraf-11-ledd-2-punkt-5-ledd-1">dokument som i all hovudsak inneheld informasjon som er direkte utdrag frå andre allment tilgjengelege dokument</article></article></li><li data-li-identifier="f)" data-name="f)"><article class="listArticle" id="paragraf-11-ledd-2-punkt-6"><article class="legalP" id="paragraf-11-ledd-2-punkt-6-ledd-1">spel, utklippsbilete og kalendrar utan annan tekst enn datoar</article></article></li><li data-li-identifier="g)" data-name="g)"><article class="listArticle" id="paragraf-11-ledd-2-punkt-7"><article class="legalP" id="paragraf-11-ledd-2-punkt-7-ledd-1">innbydingar og menyar</article></article></li><li data-li-identifier="h)" data-name="h)"><article class="listArticle" id="paragraf-11-ledd-2-punkt-8"><article class="legalP" id="paragraf-11-ledd-2-punkt-8-ledd-1">billettar, lodd og andre verdirepresentativ</article></article></li><li data-li-identifier="i)" data-name="i)"><article class="listArticle" id="paragraf-11-ledd-2-punkt-9"><article class="legalP" id="paragraf-11-ledd-2-punkt-9-ledd-1">kunstverk som målarstykke, grafiske blad og liknande.</article></article></li></ul></article></article><article class="legalArticle" data-lovdata-URL="LTI/forskrift/2018-07-01-1139/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Levande bilete og film</span></h2><article class="legalP" id="paragraf-12-ledd-1">Filmar som er utgjevne på ein fysisk berar, skal leverast i inntil sju fysiske eksemplar.</article><article class="legalP" id="paragraf-12-ledd-2">Dokument med levande bilete som er gjorde tilgjengelege via elektroniske kommunikasjonsnett og med kunstnariske, kommersielle eller allmennopplysande formål, skal leverast i eitt digitalt eksemplar.</article><article class="legalP" id="paragraf-12-ledd-3">Filmar som er offentleg framførte og ikkje berre tilgjengelege via elektroniske kommunikasjonsnett, skal leverast i minst eitt brukseksemplar og ein masterkopi. Alle versjonar av ein film skal avleverast.</article></article><article class="legalArticle" data-lovdata-URL="LTI/forskrift/2018-07-01-1139/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Lydfestingar</span></h2><article class="legalP" id="paragraf-13-ledd-1">Lydfestingar av musikk eller tale som er utgjevne på ein fysisk berar, skal leverast i inntil sju eksemplar.</article><article class="legalP" id="paragraf-13-ledd-2">Dersom lydopptak vert gjevne ut på fleire medium eller tekniske plattformer, t.d. grammofonplate, kassettband og kompaktplate skal det avleverast inntil sju eksemplar av kvart slag.</article><article class="legalP" id="paragraf-13-ledd-3">Lydfestingar som er tilgjengelege via elektroniske kommunikasjonsnett for kunstnarlege, kommersielle eller allmennopplysande formål, skal avleverast i eitt digitalt eksemplar.</article></article><article class="legalArticle" data-lovdata-URL="LTI/forskrift/2018-07-01-1139/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Kombinasjonar av skriftlege dokument, levande bilete og film og lydfestingar</span></h2><article class="legalP" id="paragraf-14-ledd-1">Dersom dokument i ulike medium og tekniske plattformer utgjer ein heilskap, til dømes som læremiddelpakker, skal utgjevaren avlevere sju komplette eksemplar av det kombinerte dokumentet. Kombinerte dokument som berre er digitale, skal avleverast i eitt digitalt eksemplar. Dersom utgjevaren er utanlandsk, skal importøren avlevere eksemplara.</article></article><article class="legalArticle" data-lovdata-URL="LTI/forskrift/2018-07-01-1139/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Kringkasting og audiovisuelle tingingstenester</span></h2><article class="legalP" id="paragraf-15-ledd-1">Norsk rikskringkasting AS og andre kringkastarar og tenestetilbydarar etter kringkastingslova § 1-1 bokstav f skal avlevere alle lyd- og biletprogram som er kringkasta eller gjort tilgjengelege i ei audiovisuell tingingsteneste, jf. kringkastingslova § 1-1 bokstav a og d.</article><article class="legalP" id="paragraf-15-ledd-2">Dokumenta skal avleverast Nasjonalbiblioteket i eitt digitalt eksemplar seinast sju yrkedagar etter at innhaldet vart publisert første gongen.</article></article><article class="legalArticle" data-lovdata-URL="LTI/forskrift/2018-07-01-1139/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Dataspel</span></h2><article class="legalP" id="paragraf-16-ledd-1">Dataspel skal avleverast i inntil sju eksemplar når dei er utgjevne på ein fysisk berar, men i eitt eksemplar dersom det berre er gjort tilgjengeleg via elektroniske kommunikasjonsnett.</article></article><article class="legalArticle" data-lovdata-URL="LTI/forskrift/2018-07-01-1139/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Nettarkivnemnda</span></h2><article class="legalP" id="paragraf-17-ledd-1">Avslag frå Nasjonalbiblioteket på ein søknad om å klausulere eller slette eit dokument etter lov 9. juni 1989 nr. 32 om avleveringsplikt for allment tilgjengelege dokument § 4b, kan klagast inn til Nettarkivnemnda.</article><article class="legalP" id="paragraf-17-ledd-2">Nemnda skal ha tre medlemmer med personlege varamedlemmer. Kulturdepartementet oppnemner medlemmene. Leiaren skal vere jurist.</article><article class="legalP" id="paragraf-17-ledd-3">Nettarkivnemnda kan avgjere at eit dokument skal klausulerast eller slettast i samsvar med pliktavleveringslova § 4b.</article><article class="legalP" id="paragraf-17-ledd-4">Kulturdepartementet har ikkje instruksjons- eller omgjeringsrett overfor Nettarkivnemnda i enkeltsaker.</article><article class="legalP" id="paragraf-17-ledd-5">Medlemmene skal oppnemnast for ein periode på inntil fire år og kan gjenoppnemnast ein gong. Nettarkivnemnda skal ha eit saksførebuande sekretariat.</article><article class="legalP" id="paragraf-17-ledd-6">Nettarkivnemnda kan berre treffe vedtak når nemnda er fulltalig. Nemnda skal avgjere klagene med alminneleg fleirtal.</article></article><article class="legalArticle" data-lovdata-URL="LTI/forskrift/2018-07-01-1139/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Ikraftsetjing</span></h2><article class="legalP" id="paragraf-18-ledd-1">Forskrifta gjeld frå 1. juli 2018. Frå same tidspunkt vert forskrift 25. mai 1990 nr. 427 om avleveringsplikt for allment tilgjengelege dokument oppheva.</article></article></main></body></html>