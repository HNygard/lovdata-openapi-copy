<!DOCTYPE html><html lang="no"><head><title>Forskrift om militær luftfartsmyndighet</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2015-02-13-123</dd><dt class="dokid">DokumentID</dt><dd class="dokid">LTI/forskrift/2015-02-13-123</dd><dt class="ministry">Departement</dt><dd class="ministry"><ul><li>Forsvarsdepartementet</li></ul></dd><dt class="publishedIn">Publisert i</dt><dd class="publishedIn">I 2015 hefte 2 s 186</dd><dt class="dateInForce">I kraft fra</dt><dd class="dateInForce">2015-02-13</dd><dt class="changesToDocuments">Endrer</dt><dd class="changesToDocuments"><ul><li>forskrift/1962-04-06-5</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1993-06-11-101/§17-12</li><li>lov/1993-06-11-101/§17-13</li></ul></dd><dt class="dateOfPublication">Kunngjort</dt><dd class="dateOfPublication">2015-02-17 14:20</dd><dt class="journalNumber">Journalnummer</dt><dd class="journalNumber">2015-0116</dd><dt class="titleShort">Korttittel</dt><dd class="titleShort">Forskrift om militær luftfartsmyndighet</dd><dt class="title">Tittel</dt><dd class="title">Forskrift om militær luftfartsmyndighet</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 13. februar 2015 med hjemmel i lov 11. juni 1993 nr. 101 om luftfart (luftfartsloven) § 17-12 og § 17-13. Fremmet av Forsvarsdepartementet.</dd><dt class="refid">RefID</dt><dd class="refid">forskrift/2015-02-13-123</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om militær luftfartsmyndighet<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li><li>§ 5.</li><li>§ 6.</li><li>§ 7.</li></ul></li></ul></dd></dl></header><main class="documentBody" data-lovdata-URL="LTI/forskrift/2015-02-13-123" id="dokument"><h1>Forskrift om militær luftfartsmyndighet</h1><article class="legalArticle" data-lovdata-URL="LTI/forskrift/2015-02-13-123/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>.</h2><article class="legalP" id="paragraf-1-ledd-1">Forsvarssjefen, eller den Forsvarssjefen bemyndiger, er militær luftfartsmyndighet i Norge. Den militære luftfartsmyndigheten skal tre i stedet for den sivile luftfartsmyndigheten ved håndheving og forvaltning av de bestemmelser i lovens første del som kommer til anvendelse på norsk militær luftfart.</article><article class="legalP" id="paragraf-1-ledd-2">Bestemmelser gitt i eller i medhold av forskriften her gjelder all luftfart med norske militære luftfartøy samt all militær luftfart i norsk territorium, herunder bruk av militære ubemannede luftfartøy systemer (UAS).</article></article><article class="legalArticle" data-lovdata-URL="LTI/forskrift/2015-02-13-123/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>.</h2><article class="legalP" id="paragraf-2-ledd-1">Forsvaret skal føre et militært luftfartøyregister.</article><article class="legalP" id="paragraf-2-ledd-2">Den militære luftfartsmyndighet skal utforme nærmere regler om vilkårene for og fremgangsmåten ved registrering.</article></article><article class="legalArticle" data-lovdata-URL="LTI/forskrift/2015-02-13-123/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>.</h2><article class="legalP" id="paragraf-3-ledd-1">Militære luftfartøy skal være merket med en rondell. Rondellens utforming bestemmes av Kongen.</article><article class="legalP" id="paragraf-3-ledd-2">Hvert enkelt luftfartøy skal være identifiserbart ved at de siste siffer i serienummeret er merket på luftfartøyet. Den militære luftfartsmyndighet kan gi nærmere regler om merkingen.</article></article><article class="legalArticle" data-lovdata-URL="LTI/forskrift/2015-02-13-123/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>.</h2><article class="legalP" id="paragraf-4-ledd-1">Den militære luftfartsmyndighet skal med hensyn til luftdyktighet og bemanning fastsette regler om blant annet:<ul class="defaultList"><li data-li-identifier="a." data-name="a."><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">Krav til bemanning av militære luftfartøy og tjenesten ombord. Ved all militær flyging skal det beskikkes en fartøysjef.</article></article></li><li data-li-identifier="b." data-name="b."><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">Krav til besetningsmedlemmer på militære luftfartøy.</article></article></li><li data-li-identifier="c." data-name="c."><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">Krav til militært personell, eller sivilt personell i militær funksjon som utøver luftovervåkning og kontroll og ledelse av militære luftfartøy.</article></article></li><li data-li-identifier="d." data-name="d."><article class="listArticle" id="paragraf-4-ledd-1-punkt-4"><article class="legalP" id="paragraf-4-ledd-1-punkt-4-ledd-1">Krav til militære luftfartøy med hensyn til luftdyktighet.</article></article></li><li data-li-identifier="e." data-name="e."><article class="listArticle" id="paragraf-4-ledd-1-punkt-5"><article class="legalP" id="paragraf-4-ledd-1-punkt-5-ledd-1">Krav til kommando og kontroll ved utøvelse av militær luftmakt.</article></article></li></ul></article><article class="legalP" id="paragraf-4-ledd-2">Den militære luftfartsmyndighet kan fastsette regler om sertifisering av annet personell knyttet til militær luftfart.</article></article><article class="legalArticle" data-lovdata-URL="LTI/forskrift/2015-02-13-123/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>.</h2><article class="legalP" id="paragraf-5-ledd-1">Anleggelse av permanente militære landingsplasser krever tillatelse fra Forsvarsdepartementet. Bestemmelsene i lov 11. juni 1993 nr. 101 om luftfart § 7-5 flg. gjelder så langt de passer.</article><article class="legalP" id="paragraf-5-ledd-2">Militære landingsplasser og militære luftfartsanlegg skal tilfredsstille de krav som den militære luftfartsmyndighet fastsetter.</article><article class="legalP" id="paragraf-5-ledd-3">Militære landingsplasser skal være godkjent av den militære luftfartsmyndighet.</article><article class="legalP" id="paragraf-5-ledd-4">Den militære luftfartsmyndighet kan fastsette krav til den militære bruken av sivile landingsplasser og andre sivile luftfartsanlegg som sporadisk eller permanent brukes til militær luftfart. Bestemmelsene kan tre i stedet for eller i tillegg til bestemmelsene gitt i medhold av lov 11. juni 1993 nr. 101 om luftfart del I Sivil luftfart.</article></article><article class="legalArticle" data-lovdata-URL="LTI/forskrift/2015-02-13-123/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>.</h2><article class="legalP" id="paragraf-6-ledd-1">Forsvarsdepartementet bemyndiges til å treffe bestemmelser om i hvilken utstrekning forskrifter gitt i medhold av lovens § 7-3, § 7-4, og § 9-1 ikke skal gjelde for militær luftfart.</article><article class="legalP" id="paragraf-6-ledd-2">Myndighet gitt Kongen i lov 11. juni 1993 nr. 101 om luftfart § 17-8 delegeres til den militære luftfartsmyndighet. Den militære luftfartsmyndighet eller den han/hun bemyndiger kan gi ytterligere forskrifter til gjennomføring og utfylling av reglene etter lov 11. juni 1993 nr. 101 om luftfart, del II, kapittel XVII.</article><article class="legalP" id="paragraf-6-ledd-3">Militær luftfartsmyndighet bemyndiges til i samråd med den sivile luftfartsmyndighet til å gjøre unntak fra forskrifter nevnt i første og annet ledd når det er nødvendig av hensyn til særlige militære operasjoner og øvelser.</article><article class="legalP" id="paragraf-6-ledd-4">Bestemmelser i medhold av denne paragrafs første og annet ledd skal utformes i henhold til bestemmelser i lov 10. februar 1967 om behandlingsmåten i forvaltningssaker kapittel VII, og den militære luftfartsmyndighet skal spesielt rådføre seg med sivil luftfartsmyndighet, sertifiserte tjenesteytere og andre luftromsbrukere før vedtak fattes.</article></article><article class="legalArticle" data-lovdata-URL="LTI/forskrift/2015-02-13-123/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>.</h2><article class="legalP" id="paragraf-7-ledd-1">Forskriften trer i kraft straks.</article><article class="legalP" id="paragraf-7-ledd-2">Fra samme tidspunkt oppheves forskrift 6. april 1962 nr. 5 om bestemmelser til gjennomføring av luftfartsloven.</article></article></main></body></html>