<!DOCTYPE html><html lang="no"><head><title>Forskrift om dødsdefinisjon ved donasjon av organer, celler og vev</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2015-12-21-1813</dd><dt class="dokid">DokumentID</dt><dd class="dokid">LTI/forskrift/2015-12-21-1813</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="publishedIn">Publisert i</dt><dd class="publishedIn">I 2015 hefte 17 s 2725</dd><dt class="dateInForce">I kraft fra</dt><dd class="dateInForce">2016-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2015-05-07-25/§10</li></ul></dd><dt class="dateOfPublication">Kunngjort</dt><dd class="dateOfPublication">2016-01-04 15:45</dd><dt class="journalNumber">Journalnummer</dt><dd class="journalNumber">2015-1515</dd><dt class="titleShort">Korttittel</dt><dd class="titleShort">Forskrift om dødsdefinisjon ved donasjon</dd><dt class="title">Tittel</dt><dd class="title">Forskrift om dødsdefinisjon ved donasjon av organer, celler og vev</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Helse- og omsorgsdepartementet 21. desember 2015 med hjemmel i lov 7. mai 2015 nr. 25 om donasjon og transplantasjon av organ, celler og vev (transplantasjonslova) § 10.</dd><dt class="refid">RefID</dt><dd class="refid">forskrift/2015-12-21-1813</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om dødsdefinisjon ved donasjon av organer, celler og vev<ul class="tocSubUl"><li>§ 1. Virkeområde</li><li>§ 2. Stadfesting av døden</li><li>§ 3. Vilkår for å stille diagnosen død når åndedrett og hjertevirksomhet opprettholdes ved kunstige midler</li><li>§ 4. Dødstidspunktet</li><li>§ 5. Dødsmelding</li><li>§ 6. Ikraftsetting</li></ul></li></ul></dd></dl></header><main class="documentBody" data-lovdata-URL="LTI/forskrift/2015-12-21-1813" id="dokument"><h1>Forskrift om dødsdefinisjon ved donasjon av organer, celler og vev</h1><article class="legalArticle" data-lovdata-URL="LTI/forskrift/2015-12-21-1813/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften gjelder ved stadfesting av døden når det kan være aktuelt med donasjon av organer, celler og vev, jf. transplantasjonslova § 10.</article></article><article class="legalArticle" data-lovdata-URL="LTI/forskrift/2015-12-21-1813/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Stadfesting av døden</span></h2><article class="legalP" id="paragraf-2-ledd-1">En person er død når det foreligger sikre tegn på total ødeleggelse av hjernen med et komplett og irreversibelt opphør av alle funksjoner i storehjerne, lillehjerne og hjernestamme. Varig hjerte- og åndedrettsstans er sikre tegn på total ødeleggelse av hjernen.</article></article><article class="legalArticle" data-lovdata-URL="LTI/forskrift/2015-12-21-1813/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Vilkår for å stille diagnosen død når åndedrett og hjertevirksomhet opprettholdes ved kunstige midler</span></h2><article class="legalP" id="paragraf-3-ledd-1">Når åndedrett og hjertevirksomhet opprettholdes ved kunstige midler, må følgende vilkår være oppfylt for å kunne stille diagnosen død ved total ødeleggelse av hjernen:<ul class="defaultList"><li data-li-identifier="1." data-name="1."><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">erkjent intrakraniell sykdomsprosess (dvs. sykdom eller skade i skallehulen),</article></article></li><li data-li-identifier="2." data-name="2."><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">total bevisstløshet, som ikke er medikamentelt betinget, eller kan skyldes nedkjøling (kroppstemperatur lavere enn 33 grader),</article></article></li><li data-li-identifier="3." data-name="3."><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">opphør av eget åndedrett,</article></article></li><li data-li-identifier="4." data-name="4."><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1">opphør av alle hjernenervereflekser og</article></article></li><li data-li-identifier="5." data-name="5."><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1">objektiv påvisning av opphevet blodtilførsel til hjernen.</article></article></li></ul></article></article><article class="legalArticle" data-lovdata-URL="LTI/forskrift/2015-12-21-1813/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Dødstidspunktet</span></h2><article class="legalP" id="paragraf-4-ledd-1">Dødstidspunktet er tidspunktet da diagnosen total ødeleggelse av hjernen stilles.</article></article><article class="legalArticle" data-lovdata-URL="LTI/forskrift/2015-12-21-1813/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Dødsmelding</span></h2><article class="legalP" id="paragraf-5-ledd-1">Når diagnosen død stilles etter § 3, skal det i tillegg til vanlig legeerklæring om dødsfall (dødsmelding), fylles ut en spesiell legeerklæring som skal signeres av to leger. En av de to legene skal være relevant spesialist, jf. transplantasjonslova § 10.</article></article><article class="legalArticle" data-lovdata-URL="LTI/forskrift/2015-12-21-1813/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Ikraftsetting</span></h2><article class="legalP" id="paragraf-6-ledd-1">Forskriften trer i kraft 1. januar 2016.</article></article></main></body></html>