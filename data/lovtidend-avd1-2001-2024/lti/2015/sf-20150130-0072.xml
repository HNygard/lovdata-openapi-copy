<!DOCTYPE html><html lang="no"><head><title>Forskrift om adopsjon av barn fra utlandet</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2015-01-30-72</dd><dt class="dokid">DokumentID</dt><dd class="dokid">LTI/forskrift/2015-01-30-72</dd><dt class="ministry">Departement</dt><dd class="ministry"><ul><li>Barne- og likestillingsdepartementet</li></ul></dd><dt class="publishedIn">Publisert i</dt><dd class="publishedIn">I 2015 hefte 2 s 166</dd><dt class="dateInForce">I kraft fra</dt><dd class="dateInForce">2015-02-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1986-02-28-8/§16e</li></ul></dd><dt class="dateOfPublication">Kunngjort</dt><dd class="dateOfPublication">2015-02-03 14:00</dd><dt class="journalNumber">Journalnummer</dt><dd class="journalNumber">2015-0075</dd><dt class="titleShort">Korttittel</dt><dd class="titleShort">Forskrift om adopsjon av barn fra utlandet</dd><dt class="title">Tittel</dt><dd class="title">Forskrift om adopsjon av barn fra utlandet</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Barne-, likestillings- og inkluderingsdepartementet 30. januar 2015 med hjemmel i lov 28. februar 1986 nr. 8 om adopsjon (adopsjonsloven) § 16e fjerde ledd.</dd><dt class="refid">RefID</dt><dd class="refid">forskrift/2015-01-30-72</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om adopsjon av barn fra utlandet<ul class="tocSubUl"><li>§ 1. Virkeområde og formål</li><li>§ 2. Hvem kan søke om å adoptere</li><li>§ 3. Utredning av adopsjonssøkere</li><li>§ 4. Forhåndssamtykke til adopsjon av barn fra utlandet</li><li>§ 5. Krav til adopsjonssøkere</li><li>§ 6. Adopsjonsforberedende kurs</li><li>§ 7. Krav til søkere når eldre barn og søsken adopteres</li><li>§ 8. Søknad om forhåndssamtykke og dokumentasjonskrav</li><li>§ 9. Opplysningsplikt om endringer og nye forhold</li><li>§ 10. Ikraftsetting og overgangsregler</li></ul></li></ul></dd></dl></header><main class="documentBody" data-lovdata-URL="LTI/forskrift/2015-01-30-72" id="dokument"><h1>Forskrift om adopsjon av barn fra utlandet</h1><article class="legalArticle" data-lovdata-URL="LTI/forskrift/2015-01-30-72/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde og formål</span></h2><article class="legalP" id="paragraf-1-ledd-1">Forskriften gir regler om vilkår for forhåndssamtykke, krav til søkerne og om behandlingsmåten i saker om forhåndssamtykke til adopsjon av barn fra utlandet, jf. adopsjonsloven § 16e. Kravene skal sikre at barn som adopteres fra utlandet får et godt og varig hjem slik at adopsjonen blir til barnets beste.</article></article><article class="legalArticle" data-lovdata-URL="LTI/forskrift/2015-01-30-72/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Hvem kan søke om å adoptere</span></h2><article class="legalP" id="paragraf-2-ledd-1">De som er gift eller lever sammen i et stabilt og ekteskapslignende forhold kan søke om å adoptere sammen. Enslige kan også søke om å adoptere.</article></article><article class="legalArticle" data-lovdata-URL="LTI/forskrift/2015-01-30-72/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Utredning av adopsjonssøkere</span></h2><article class="legalP" id="paragraf-3-ledd-1">Barne-, ungdoms- og familieetaten (Bufetat) skal utrede adopsjonssøkere. Ber Bufetat om det, skal kommunen bistå med å opplyse en søknad om forhåndssamtykke etter adopsjonsloven § 16e.</article></article><article class="legalArticle" data-lovdata-URL="LTI/forskrift/2015-01-30-72/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Forhåndssamtykke til adopsjon av barn fra utlandet</span></h2><article class="legalP" id="paragraf-4-ledd-1">Bufetat gir forhåndssamtykke til å adoptere barn fra utlandet etter adopsjonsloven § 16e. Det skal gå frem av forhåndssamtykket om søkeren kan adoptere ett barn eller søsken, hvilket land det kan adopteres fra og hvilken alder barna kan ha.</article><article class="legalP" id="paragraf-4-ledd-2">For adopsjon av et barn som har fylt fem år, søskengrupper med flere enn to barn og barn med spesielle omsorgsbehov, kreves det godkjenning fra Faglig utvalg for adopsjonssaker i tillegg til forhåndssamtykke. Faglig utvalgs beslutning kan ikke påklages.</article><article class="legalP" id="paragraf-4-ledd-3">Forhåndssamtykket gis for tre år, og kan etter søknad forlenges med to år. Dersom det foreligger en konkret tildeling fra opprinnelseslandets myndigheter og adopsjonsprosessen er inne i en avsluttende fase, kan det vurderes en forlengelse av forhåndssamtykket utover dette.</article><article class="legalP" id="paragraf-4-ledd-4">Ved søknad om forlengelse av forhåndssamtykket, skal søkerne legge fram ny egenerklæring, ny legeerklæring, ny politiattest og ny likningsattest, jf. § 8 bokstav c, d, e og f.</article></article><article class="legalArticle" data-lovdata-URL="LTI/forskrift/2015-01-30-72/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Krav til adopsjonssøkere</span></h2><article class="legalP" id="paragraf-5-ledd-1">Bare adopsjonssøkere med muligheter for å kunne ivareta barnet i hele dets oppvekstperiode kan gis forhåndssamtykke. Det skal foretas en helhetsvurdering av om søkerne er egnet for å adoptere, der det blant annet skal legges vekt på:<ul class="defaultList"><li data-li-identifier="a." data-name="a."><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">personlige egenskaper og motivasjon for å adoptere</article></article></li><li data-li-identifier="b." data-name="b."><article class="listArticle" id="paragraf-5-ledd-1-punkt-2"><article class="legalP" id="paragraf-5-ledd-1-punkt-2-ledd-1">fysisk og psykisk helse</article></article></li><li data-li-identifier="c." data-name="c."><article class="listArticle" id="paragraf-5-ledd-1-punkt-3"><article class="legalP" id="paragraf-5-ledd-1-punkt-3-ledd-1">forutsetninger for å takle omsorgsoppgaver i tilstrekkelig tid framover</article></article></li><li data-li-identifier="d." data-name="d."><article class="listArticle" id="paragraf-5-ledd-1-punkt-4"><article class="legalP" id="paragraf-5-ledd-1-punkt-4-ledd-1">familiesituasjon</article></article></li><li data-li-identifier="e." data-name="e."><article class="listArticle" id="paragraf-5-ledd-1-punkt-5"><article class="legalP" id="paragraf-5-ledd-1-punkt-5-ledd-1">familiens økonomi</article></article></li><li data-li-identifier="f." data-name="f."><article class="listArticle" id="paragraf-5-ledd-1-punkt-6"><article class="legalP" id="paragraf-5-ledd-1-punkt-6-ledd-1">boligstandard og bomiljø</article></article></li><li data-li-identifier="g." data-name="g."><article class="listArticle" id="paragraf-5-ledd-1-punkt-7"><article class="legalP" id="paragraf-5-ledd-1-punkt-7-ledd-1">vandel.</article></article></li></ul></article><article class="legalP" id="paragraf-5-ledd-2">Er det tvil om en adopsjon vil bli til barnets beste, skal søknaden avslås, jf. adopsjonsloven § 2.</article></article><article class="legalArticle" data-lovdata-URL="LTI/forskrift/2015-01-30-72/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Adopsjonsforberedende kurs</span></h2><article class="legalP" id="paragraf-6-ledd-1">Adopsjonssøkerne skal ha deltatt på adopsjonsforberedende kurs før forhåndssamtykke kan gis. Hvis søkerne tidligere har deltatt på adopsjonsforberedende kurs og det søkes om adopsjon av et nytt barn, kreves det ikke nytt kurs før forhåndssamtykke kan gis.</article><article class="legalP" id="paragraf-6-ledd-2">Bufetat kan gjøre unntak fra kravet om kurs dersom søknaden gjelder adopsjon av barn søkerne har hatt omsorgen for.</article></article><article class="legalArticle" data-lovdata-URL="LTI/forskrift/2015-01-30-72/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Krav til søkere når eldre barn og søsken adopteres</span></h2><article class="legalP" id="paragraf-7-ledd-1">Ved adopsjon av barn i alderen fra tre til fylte fem år eller søskenpar hvor begge er yngre enn fem år, må søkerne være egnet for et slikt omsorgsansvar. I vurderingen skal det særlig legges vekt på søkernes innsikt i eldre adoptivbarns behov og søkernes erfaring med og kunnskap med barn.</article></article><article class="legalArticle" data-lovdata-URL="LTI/forskrift/2015-01-30-72/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Søknad om forhåndssamtykke og dokumentasjonskrav</span></h2><article class="legalP" id="paragraf-8-ledd-1">Søknad om forhåndssamtykke til å adoptere fra utlandet sendes Bufetat. Søknaden skal inneholde følgende dokumentasjon:<ul class="defaultList"><li data-li-identifier="a." data-name="a."><article class="listArticle" id="paragraf-8-ledd-1-punkt-1"><article class="legalP" id="paragraf-8-ledd-1-punkt-1-ledd-1">formidlingsbekreftelse fra en godkjent adopsjonsorganisasjon</article></article></li><li data-li-identifier="b." data-name="b."><article class="listArticle" id="paragraf-8-ledd-1-punkt-2"><article class="legalP" id="paragraf-8-ledd-1-punkt-2-ledd-1">fødselsattest</article></article></li><li data-li-identifier="c." data-name="c."><article class="listArticle" id="paragraf-8-ledd-1-punkt-3"><article class="legalP" id="paragraf-8-ledd-1-punkt-3-ledd-1">egenerklæring om helse på fastsatt skjema fra Barne-, ungdoms- og familiedirektoratet</article></article></li><li data-li-identifier="d." data-name="d."><article class="listArticle" id="paragraf-8-ledd-1-punkt-4"><article class="legalP" id="paragraf-8-ledd-1-punkt-4-ledd-1">legeerklæring på fastsatt skjema fra Barne-, ungdoms- og familiedirektoratet</article></article></li><li data-li-identifier="e." data-name="e."><article class="listArticle" id="paragraf-8-ledd-1-punkt-5"><article class="legalP" id="paragraf-8-ledd-1-punkt-5-ledd-1">uttømmende politiattest</article></article></li><li data-li-identifier="f." data-name="f."><article class="listArticle" id="paragraf-8-ledd-1-punkt-6"><article class="legalP" id="paragraf-8-ledd-1-punkt-6-ledd-1">utskrift av siste likning som angir inntekt og gjeld</article></article></li><li data-li-identifier="g." data-name="g."><article class="listArticle" id="paragraf-8-ledd-1-punkt-7"><article class="legalP" id="paragraf-8-ledd-1-punkt-7-ledd-1">for adopsjonsøkere som lever sammen kreves vigselsattest eller adressehistorikk fra folkeregisteret som dokumenterer samboerskapet</article></article></li><li data-li-identifier="h." data-name="h."><article class="listArticle" id="paragraf-8-ledd-1-punkt-8"><article class="legalP" id="paragraf-8-ledd-1-punkt-8-ledd-1">Dokumentasjon av statsborgerskap ved kopi av pass eller utskrift fra folkeregisteret.</article></article></li></ul></article><article class="legalP" id="paragraf-8-ledd-2">Dokumentasjon som nevnt i bokstav a, c, d, e, g og h skal ikke være eldre enn seks måneder. Før forhåndssamtykke kan gis, skal søkerne fremvise kursbevis fra adopsjonsforberedende kurs.</article><article class="legalP" id="paragraf-8-ledd-3">Er det nødvendig for å opplyse saken, kan Bufetat be om ytterligere dokumentasjon. I tilfeller hvor dokumentasjonen omfatter personopplysninger, skal Bufetat innhente særskilt samtykke fra den opplysningene gjelder på det tidspunktet det er aktuelt.</article></article><article class="legalArticle" data-lovdata-URL="LTI/forskrift/2015-01-30-72/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Opplysningsplikt om endringer og nye forhold</span></h2><article class="legalP" id="paragraf-9-ledd-1">Søkerne skal opplyse Bufetat om endringer i livssituasjonen og familielivet i perioden fra søknaden ble sendt og frem til adopsjonen er gjennomført. Endringer det skal opplyses om vil for eksempel være samlivsbrudd, at familien har fått fosterbarn, graviditet, behandling for barnløshet, sykdom, arbeidsledighet, vesentlige endringer i økonomi og flytting.</article><article class="legalP" id="paragraf-9-ledd-2">Bufetat kan på grunnlag av nye opplysninger foreta en undersøkelse. Mens undersøkelsen pågår, kan Bufetat be adopsjonsorganisasjonen om å stille saken i bero, slik at søkerne ikke blir tildelt barn mens undersøkelsen pågår. Dersom Bufetat finner at søkerne ikke lenger oppfyller vilkårene for å adoptere, kan etaten trekke forhåndssamtykket tilbake.</article></article><article class="legalArticle" data-lovdata-URL="LTI/forskrift/2015-01-30-72/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikraftsetting og overgangsregler</span></h2><article class="legalP" id="paragraf-10-ledd-1">Forskriften trer i kraft 1. februar 2015. Forskriften gjelder for søknader om forhåndssamtykke som har kommet til Bufetat 1. februar 2015 eller senere.</article></article></main></body></html>