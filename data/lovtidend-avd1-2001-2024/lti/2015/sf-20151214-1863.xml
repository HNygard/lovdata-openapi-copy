<!DOCTYPE html><html lang="no"><head><title>Forskrift om beskyttelse av Telemarksepler som geografisk betegnelse</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2015-12-14-1863</dd><dt class="dokid">DokumentID</dt><dd class="dokid">LTI/forskrift/2015-12-14-1863</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="publishedIn">Publisert i</dt><dd class="publishedIn">I 2016 hefte 1 s 3</dd><dt class="dateInForce">I kraft fra</dt><dd class="dateInForce">2015-12-14</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>forskrift/2002-07-05-698/§15</li><li>lov/2003-12-19-124/§30</li><li>forskrift/2003-12-19-1790</li></ul></dd><dt class="dateOfPublication">Kunngjort</dt><dd class="dateOfPublication">2016-01-12 13:55</dd><dt class="journalNumber">Journalnummer</dt><dd class="journalNumber">2016-0016</dd><dt class="titleShort">Korttittel</dt><dd class="titleShort">Forskrift om beskyttelse av geografisk betegnelse, Telemarksepler</dd><dt class="title">Tittel</dt><dd class="title">Forskrift om beskyttelse av Telemarksepler som geografisk betegnelse</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Mattilsynet 14. desember 2015 med hjemmel i forskrift 5. juli 2002 nr. 698 om beskyttelse av opprinnelsesbetegnelser, geografiske betegnelser og betegnelser for tradisjonelt særpreg på næringsmidler § 15 og lov 19. desember 2003 nr. 124 om matproduksjon og mattrygghet mv. (matloven) § 30, jf. delegeringsvedtak 19. desember 2003 nr. 1790.</dd><dt class="refid">RefID</dt><dd class="refid">forskrift/2015-12-14-1863</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om beskyttelse av Telemarksepler som geografisk betegnelse<ul class="tocSubUl"><li>§ 1. Beskyttet produktbetegnelse</li><li>§ 2. Rettmessig bruker</li><li>§ 3. Vilkår for bruk av produktbetegnelsen</li><li>§ 4. Ikrafttredelse</li><li>Vedlegg: Beskrivelse av produktets opprinnelse og tilknytning til det geografiske området</li></ul></li></ul></dd></dl></header><main class="documentBody" data-lovdata-URL="LTI/forskrift/2015-12-14-1863" id="dokument"><h1>Forskrift om beskyttelse av Telemarksepler som geografisk betegnelse</h1><article class="legalArticle" data-lovdata-URL="LTI/forskrift/2015-12-14-1863/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Beskyttet produktbetegnelse</span></h2><article class="legalP" id="paragraf-1-ledd-1">Telemarksepler.</article></article><article class="legalArticle" data-lovdata-URL="LTI/forskrift/2015-12-14-1863/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Rettmessig bruker</span></h2><article class="legalP" id="paragraf-2-ledd-1">Telefrukt AS og Telefrukt Produsentlag SA.</article></article><article class="legalArticle" data-lovdata-URL="LTI/forskrift/2015-12-14-1863/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Vilkår for bruk av produktbetegnelsen</span></h2><ul class="defaultList"><li data-li-identifier="1." data-name="1."><article class="listArticle" id="paragraf-3-punkt-1"><span class="miscHeadline"><i>Produktbeskrivelse</i></span><article class="legalP" id="paragraf-3-punkt-1-ledd-1">Telemarksepler er epler (<i>Malus x domestica</i>) dyrket i Telemark av sortene Aroma, Discovery, Rubinstep, Rød Aroma, Rød Gravenstein, Summerred, Sunrise og Åkerø.</article><article class="legalP" id="paragraf-3-punkt-1-ledd-2">Telemarksepler skal minimum tilfredsstille kriteriene som er gitt i Tabell 1 mht. størrelse, dekkfarge, oppløst tørrstoff og trykkfasthet ved uttransport fra fruktlager.</article><article class="legalP" id="paragraf-3-punkt-1-ledd-3">Telemarksepler skal være velutviklede og sortstypiske, feilfrie og ikke ha skader etter insektangrep eller skjemmende merker. Fruktene skal ha stilk og en modningsgrad som sikrer god kvalitet gjennom hele verdikjeden. Telemarksepler skal ikke være vokset, tilsatt konserveringsmiddel eller andre tilsetningsstoff etter høsting. <table><caption data-caption-placement="before"><i>Tabell 1: Produktkrav Telemarksepler</i></caption><thead><tr><th data-text-align="left" data-vertical-align="top"><i>Sort</i></th><th data-text-align="center" data-vertical-align="top"><i>Diameter (mm)</i></th><th data-text-align="center" data-vertical-align="top"><i>Dekkfarge (%)</i></th><th data-text-align="center" data-vertical-align="top"><i>Oppløst tørrstoff (%)</i></th><th data-text-align="center" data-vertical-align="top"><i>Trykkfasthet (kg/cm<sup>2</sup> )</i></th></tr></thead><tbody><tr><td data-text-align="left" data-vertical-align="top">Aroma</td><td data-text-align="center" data-vertical-align="top">65</td><td data-text-align="center" data-vertical-align="top">30</td><td data-text-align="center" data-vertical-align="top">12,0</td><td data-text-align="center" data-vertical-align="top">6,0</td></tr><tr><td data-text-align="left" data-vertical-align="top">Discovery</td><td data-text-align="center" data-vertical-align="top">65</td><td data-text-align="center" data-vertical-align="top">60</td><td data-text-align="center" data-vertical-align="top">12,0</td><td data-text-align="center" data-vertical-align="top">6,5</td></tr><tr><td data-text-align="left" data-vertical-align="top">Rubinstep</td><td data-text-align="center" data-vertical-align="top">65</td><td data-text-align="center" data-vertical-align="top">60</td><td data-text-align="center" data-vertical-align="top">12,5</td><td data-text-align="center" data-vertical-align="top">7,5</td></tr><tr><td data-text-align="left" data-vertical-align="top">Rød Aroma</td><td data-text-align="center" data-vertical-align="top">65</td><td data-text-align="center" data-vertical-align="top">70</td><td data-text-align="center" data-vertical-align="top">12,0</td><td data-text-align="center" data-vertical-align="top">6,0</td></tr><tr><td data-text-align="left" data-vertical-align="top">Rød Gravenstein</td><td data-text-align="center" data-vertical-align="top">65</td><td data-text-align="center" data-vertical-align="top">70</td><td data-text-align="center" data-vertical-align="top">11,5</td><td data-text-align="center" data-vertical-align="top">6,0</td></tr><tr><td data-text-align="left" data-vertical-align="top">Summerred</td><td data-text-align="center" data-vertical-align="top">65</td><td data-text-align="center" data-vertical-align="top">70</td><td data-text-align="center" data-vertical-align="top">11,0</td><td data-text-align="center" data-vertical-align="top">6,0</td></tr><tr><td data-text-align="left" data-vertical-align="top">Sunrise</td><td data-text-align="center" data-vertical-align="top">65</td><td data-text-align="center" data-vertical-align="top">40</td><td data-text-align="center" data-vertical-align="top">12,5</td><td data-text-align="center" data-vertical-align="top">6,0</td></tr><tr><td data-text-align="left" data-vertical-align="top">Åkerø</td><td data-text-align="center" data-vertical-align="top">65</td><td data-text-align="center" data-vertical-align="top">30</td><td data-text-align="center" data-vertical-align="top">12,0</td><td data-text-align="center" data-vertical-align="top">7,5</td></tr></tbody></table></article></article></li><li data-li-identifier="2." data-name="2."><article class="listArticle" id="paragraf-3-punkt-2"><span class="miscHeadline"><i>Geografisk område</i></span><article class="legalP" id="paragraf-3-punkt-2-ledd-1">Telemarksepler skal være dyrket i Telemark fylke.</article></article></li><li data-li-identifier="3." data-name="3."><article class="listArticle" id="paragraf-3-punkt-3"><span class="miscHeadline"><i>Produksjonsmetode</i></span><article class="defaultP"><i>Planting og dyrking</i></article><article class="legalP" id="paragraf-3-punkt-3-ledd-1">Telemarksepler skal dyrkes etter moderne og intensive systemer. Epletrærne skal plantes i enkeltrekker som ett- eller to-årige trær med sidegreiner, og formes som kjegleforma tre med basisgreiner i bunn og korte produksjonsgreiner langs en dominerende midtstamme. Greinmassen skal fornyes regelmessig for å sikre kvalitetsproduksjon på unge og vitale greiner, tilrettelegge for gode lysforhold i alle deler av trærne og rask opptørking etter nedbør.</article><article class="legalP" id="paragraf-3-punkt-3-ledd-2">Epletrærne skal bare plantes på jord som er veldrenert, som har gjennomgått vekstskifte og som er tilført husdyrgjødsel eller annet organisk materiale før planting. Jorda skal vere porøs, kalket og grunngjødslet før trærne blir satt i jorda. Trærne skal ha støttesystem.</article><article class="legalP" id="paragraf-3-punkt-3-ledd-3">Trærne skal håndtynnes, eventuelt i kombinasjon med bruk av kjemiske tynningsmidler. Plantevern skal gjennomføres etter prinsippet om integrert plantevern. Det skal vannes etter behov, og kalkes og gjødsles planmessig.</article><article class="defaultP"><i>Høsting</i></article><article class="legalP" id="paragraf-3-punkt-3-ledd-4">Telemarksepler skal høstes og håndteres forsiktig for å unngå støtflekker og skader.</article><article class="legalP" id="paragraf-3-punkt-3-ledd-5">Riktig høstetidspunkt skal fastsettes med bakgrunn i objektive målinger og/eller subjektive kriterier. Høstetidspunkt vil være sortsavhengig. 14 dager før forventet høstestart, og deretter hver uke fram til høsting, skal 10 epler av hver sort fra minst 10 produsenter analyseres for stivelsesinnhold (jod-kaliumjodid-test), trykkfasthet (penetrometer) og oppløst tørrstoff/brixverdi (refraktometer). I tillegg skal det foretas en vurdering av utviklet dekk- og grunnfarge, størrelse, smak og fruktløsning. For hver sort blir det deretter fastsatt et høstevindu.</article><article class="legalP" id="paragraf-3-punkt-3-ledd-6">For tidligsortene som skal høstes spisemodne skal det kun brukes subjektive metoder for vurdering av riktig høstetid.</article><article class="defaultP"><i>Inntransport, kvalitetskontroll, lagring, sortering, pakking og uttransportering</i></article><article class="legalP" id="paragraf-3-punkt-3-ledd-7">Telemarksepler skal være innregistrert på pakkeri og satt på kjølerom senest 24 timer etter høsting. Alle vareparti skal vurderes visuelt ved mottak. Fra minst 5 produsenter av hver sort skal det tas ut 100 epler for visuell kontroll av ytre kvalitet. Fra de samme 100 eplene skal 10 epler analyseres for stivelsesinnhold, trykkfasthet og oppløst tørrstoff. Gjennom lagringsperioden og ved pakking/distribusjon skal det tas stikkprøver fra minst 5 vareparti av hver sort for å sikre samsvar med fastsatte krav til produktkvalitet.</article><article class="legalP" id="paragraf-3-punkt-3-ledd-8">Telemarksepler skal lagres ved 2–4 °C og 90–95&#xa0;% relativ fuktighet, med eller uten regulering av luftsammensetningen. Lagringsdata skal loggføres.</article><article class="legalP" id="paragraf-3-punkt-3-ledd-9">Telemarksepler skal sorteres på sorteringsmaskin med elektronisk sortering av farge og størrelse, og pakkes i forbrukerpakninger eller annen emballasje som sikrer sporbarhet gjennom verdikjeden.</article><article class="legalP" id="paragraf-3-punkt-3-ledd-10">Ved transport i mer enn 4 timer skal Telemarksepler transporteres i termobil med elektronisk overvåking av temperatur.</article></article></li></ul></article><article class="legalArticle" data-lovdata-URL="LTI/forskrift/2015-12-14-1863/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Ikrafttredelse</span></h2><article class="legalP" id="paragraf-4-ledd-1">Forskriften trer i kraft straks.</article></article><section class="section" id="kapittel-1" data-lovdata-URL="LTI/forskrift/2015-12-14-1863/KAPITTEL_1"><h2>Vedlegg: Beskrivelse av produktets opprinnelse og tilknytning til det geografiske området</h2><article class="legalP" id="kapittel-1-ledd-1">Det kan dokumenteres en lang tradisjon for dyrking av epler i Telemark. At Telemark ble sett på som et velegnet område for dyrking av frukt er omtalt i skriftlige kilder allerede på 1700-tallet. I Telemark Landbruksselskap sin jubileumsbok «Dei fyrste 100 aari 1777–1877» (Sollid, A. 1927) finner man følgende sitat: «På den tid Bratsberg Amts oeconomiske Opmuntringsselskab var skipa, var hagebruket i oppsving. I 1780-åra fekk hagebruket i fylket ein framstøyt, så det lenge blei ståande som eit mønster for andre landsluter». Spesifikk omtale av epledyrking kan dokumenteres tilbake til 1890-åra. I skriftet «Gravenstein i Telemark – kort samandrag frå den eldste frukthistoria» (Rørtveit, S. 1992) står det bl.a. at Torbjørn Prestholdt på Ytre Nes i Sauherad i 1890-årene dyrket epler og fraktet de med skuter til Christiania.</article><article class="legalP" id="kapittel-1-ledd-2">Den kommersielle epledyrkingen skjøt imidlertid først fart i etterkrigstida (1945–), da det ble bygd fruktlager og man fikk tilgang på effektive plantevernmiddel. Den lange erfaringen med fruktdyrking i Telemark har gitt høy kompetanse om dyrking av epler av god kvalitet, og Telemark er i dag det 2. største epleproduserende fylket i landet.</article><article class="legalP" id="kapittel-1-ledd-3">Jordsmonnet og klimaet i Telemark er godt egnet for epledyrking. Mye av jordsmonnet består av hav-, strand- og elveavsetninger, som gjennom generasjoner med kultivering har gitt et jordsmonn rikt på mineraler og organisk materiale og en sammensetning som holder godt på fuktigheten. I kombinasjon med god jordstruktur og moderat nedbør gir dette gode vekstforhold for epletrær og epler.</article><article class="legalP" id="kapittel-1-ledd-4">Klimaet i fruktdyrkingsområdene i Telemark kjennetegnes av en høy gjennomsnittlig normaltemperatur i vekstperioden, høy lysinnstråling, en markert temperaturforskjell mellom dag og natt og kjølige netter inn mot høsting. Dette er faktorer som sikrer god fruktstørrelse, velforma epler, sortskarakteristisk grunn- og dekkfarge, høyt sukkerinnhold, en god balanse mellom syre- og sukkerinnhold, og høyt innhold av positive aromastoffer.</article><article class="legalP" id="kapittel-1-ledd-5">Dette samspillet mellom jordsmonn, klima, sort og kunnskap er avgjørende for den karakteristiske sprø, søt-syrlige og friske fruktkvaliteten til Telemarksepler.</article></section></main></body></html>