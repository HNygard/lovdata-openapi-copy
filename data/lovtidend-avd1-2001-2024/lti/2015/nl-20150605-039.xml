<!DOCTYPE html><html lang="no"><head><title>Lov om nasjonalt identitetskort (ID-kortloven)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2015-06-05-39</dd><dt class="dokid">DokumentID</dt><dd class="dokid">LTI/lov/2015-06-05-39</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="publishedIn">Publisert i</dt><dd class="publishedIn">I 2015 hefte 5 s 709</dd><dt class="dateInForce">I kraft fra</dt><dd class="dateInForce">Kongen bestemmer.</dd><dt class="changesToDocuments">Endrer</dt><dd class="changesToDocuments"><ul><li>lov/1997-06-19-82</li></ul></dd><dt class="legalArea">Rettsområde</dt><dd class="legalArea"><ul><li>Internasjonal rett &gt; Folkerett</li> <li>30.07</li></ul></dd><dt class="dateOfPublication">Kunngjort</dt><dd class="dateOfPublication">2015-06-05 14:00</dd><dt class="journalNumber">Journalnummer</dt><dd class="journalNumber">2015-0415</dd><dt class="titleShort">Korttittel</dt><dd class="titleShort">ID-kortloven</dd><dt class="title">Tittel</dt><dd class="title">Lov om nasjonalt identitetskort (ID-kortloven)</dd><dt class="miscInformation">Annet om dokumentet</dt><dd class="miscInformation">Prop.66 L (2014–2015), Innst.243 L (2014–2015), Lovvedtak 65 (2014–2015). Stortingets første og andre gangs behandling hhv. 5. og 12. mai 2015. Fremmet av Justis- og beredskapsdepartementet.</dd><dt class="refid">RefID</dt><dd class="refid">lov/2015-06-05-39</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om nasjonalt identitetskort (ID-kortloven)<ul class="tocSubUl"><li>§ 1. Rett til nasjonalt ID-kort</li><li>§ 2. Ansvarlig myndighet</li><li>§ 3. Søknad om nasjonalt ID-kort</li><li>§ 4. Mindreårige og personer uten rettslig handleevne</li><li>§ 5. Hindringer for å få nasjonalt ID-kort med reiserett</li><li>§ 6. Innholdet i nasjonalt ID-kort</li><li>§ 7. Oppbevaring og tap</li><li>§ 8. Tilbakekall, innlevering og beslag</li><li>§ 9. Nasjonalt ID-kortregister</li><li>§ 10. Tilgang (rett til direkte søk)</li><li>§ 11. Utlevering av opplysninger</li><li>§ 12. Utlevering av opplysninger til andre formål</li><li>§ 13. Klage</li><li>§ 14. Forskrifter</li><li>§ 15. Forholdet til folkeretten</li><li>§ 16. Ikrafttredelse</li><li>§ 17. Endring i andre lover</li></ul></li></ul></dd></dl></header><main class="documentBody" data-lovdata-URL="LTI/lov/2015-06-05-39" id="dokument"><h1>Lov om nasjonalt identitetskort (ID-kortloven)</h1><article class="defaultP" data-text-size="small">Endring i følgende lov:<ul class="defaultList" data-text-size="small"><li><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 19. juni 1997 nr. 82 om pass (passloven).</article></article></li></ul></article><article class="legalArticle" data-lovdata-URL="LTI/lov/2015-06-05-39/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Rett til nasjonalt ID-kort</span></h2><article class="legalP" id="paragraf-1-ledd-1">Norske statsborgere som fyller vilkårene i loven, har etter søknad rett til å få nasjonalt ID-kort med funksjonalitet som gyldig reisedokument i EØS-området (reiserett).</article><article class="legalP" id="paragraf-1-ledd-2">Norske statsborgere som ikke kan få nasjonalt ID-kort med reiserett, men fyller lovens øvrige vilkår, har etter søknad rett til å få nasjonalt ID-kort uten reiserett.</article></article><article class="legalArticle" data-lovdata-URL="LTI/lov/2015-06-05-39/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Ansvarlig myndighet</span></h2><article class="legalP" id="paragraf-2-ledd-1">Politiet er ansvarlig myndighet for utstedelse av nasjonalt ID-kort (ID-kortmyndighet).</article></article><article class="legalArticle" data-lovdata-URL="LTI/lov/2015-06-05-39/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Søknad om nasjonalt ID-kort</span></h2><article class="legalP" id="paragraf-3-ledd-1">Søknad om nasjonalt ID-kort fremmes ved personlig oppmøte med mindre særlige grunner vanskeliggjør fremmøte.</article><article class="legalP" id="paragraf-3-ledd-2">Søker plikter å godtgjøre sin identitet og statsborgerskap, blant annet ved å avgi opplysninger og fremlegge dokumenter som ID-kortmyndigheten anser nødvendige. Det kan innhentes biometrisk personinformasjon i form av ansiktsfoto og fingeravtrykk til bruk for senere kontroll av kortinnehaverens identitet.</article><article class="legalP" id="paragraf-3-ledd-3">Tidligere nasjonalt ID-kort skal innleveres for makulering før nytt utleveres.</article><article class="legalP" id="paragraf-3-ledd-4">Kongen gir forskrift med nærmere regler om søknaden, godtgjøring av identitet og statsborgerskap og innhenting av biometrisk personinformasjon.</article></article><article class="legalArticle" data-lovdata-URL="LTI/lov/2015-06-05-39/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Mindreårige og personer uten rettslig handleevne</span></h2><article class="legalP" id="paragraf-4-ledd-1">For utstedelse av nasjonalt ID-kort med reiserett til mindreårige under 18 år og personer uten rettslig handleevne kreves samtykke fra verge. Har foreldrene felles foreldreansvar for den mindreårige, må begge samtykke, med mindre barneloven gir adgang for en av foreldrene til å reise ut av landet med barnet uten den andres samtykke. Når barneverntjenesten har overtatt omsorgen etter barnevernloven § 4-8 eller § 4-12, skal samtykke kun innhentes fra barneverntjenesten.</article><article class="legalP" id="paragraf-4-ledd-2">Samtykke fra verge kreves også for utstedelse av nasjonalt ID-kort uten reiserett til mindreårige under 13 år. Har foreldrene felles foreldreansvar, må begge samtykke.</article><article class="legalP" id="paragraf-4-ledd-3">Nasjonalt ID-kort med reiserett kan i særlige tilfeller utstedes til person som nevnt i første ledd uten samtykke dersom det er åpenbart ubetenkelig.</article></article><article class="legalArticle" data-lovdata-URL="LTI/lov/2015-06-05-39/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Hindringer for å få nasjonalt ID-kort med reiserett</span></h2><article class="legalP" id="paragraf-5-ledd-1">Nasjonalt ID-kort med reiserett skal ikke utstedes<ul class="defaultList"><li data-li-identifier="a)" data-name="a)"><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">når søkeren er etterlyst med henblikk på pågripelse, er besluttet pågrepet eller varetektsfengslet eller har samtykket i innlevering av pass etter straffeprosessloven kapittel 14</article></article></li><li data-li-identifier="b)" data-name="b)"><article class="listArticle" id="paragraf-5-ledd-1-punkt-2"><article class="legalP" id="paragraf-5-ledd-1-punkt-2-ledd-1">når utreiseforbud følger av tvisteloven § 33-11 eller konkursloven § 102</article></article></li><li data-li-identifier="c)" data-name="c)"><article class="listArticle" id="paragraf-5-ledd-1-punkt-3"><article class="legalP" id="paragraf-5-ledd-1-punkt-3-ledd-1">når det foreligger lovhjemlet beslutning av offentlig myndighet som innebærer at utreise vil være ulovlig.</article></article></li></ul></article><article class="legalP" id="paragraf-5-ledd-2">Nasjonalt ID-kort med reiserett kan nektes utstedt når søkeren ikke kan reise ut av riket fordi det følger av<ul class="defaultList"><li data-li-identifier="a)" data-name="a)"><article class="listArticle" id="paragraf-5-ledd-2-punkt-1"><article class="legalP" id="paragraf-5-ledd-2-punkt-1-ledd-1">dom, kjennelse eller annen lovhjemlet beslutning av offentlig myndighet som pålegger frihetsberøvelse</article></article></li><li data-li-identifier="b)" data-name="b)"><article class="listArticle" id="paragraf-5-ledd-2-punkt-2"><article class="legalP" id="paragraf-5-ledd-2-punkt-2-ledd-1">innskrenkninger pålagt i henhold til straffeloven §§ 34, 39, 45, 46, 48, 52 og 62 (jf. psykisk helsevernloven § 5-3), straffegjennomføringsloven § 43 eller straffeprosessloven § 69 tredje ledd.</article></article></li></ul></article><article class="legalP" id="paragraf-5-ledd-3">Nasjonalt ID-kort med reiserett kan også nektes utstedt når<ul class="defaultList"><li data-li-identifier="a)" data-name="a)"><article class="listArticle" id="paragraf-5-ledd-3-punkt-1"><article class="legalP" id="paragraf-5-ledd-3-punkt-1-ledd-1">det foreligger vedtak om passnektelse eller tilbakekall av pass etter passloven § 5 tredje ledd, jf. § 7 første ledd bokstav b</article></article></li><li data-li-identifier="b)" data-name="b)"><article class="listArticle" id="paragraf-5-ledd-3-punkt-2"><article class="legalP" id="paragraf-5-ledd-3-punkt-2-ledd-1">omstendighetene gir skjellig grunn til å tro at formålet med reisen er ulovlig virksomhet</article></article></li><li data-li-identifier="c)" data-name="c)"><article class="listArticle" id="paragraf-5-ledd-3-punkt-3"><article class="legalP" id="paragraf-5-ledd-3-punkt-3-ledd-1">søkeren tidligere har forfalsket eller brukt falskt nasjonalt ID-kort med reiserett, rettsstridig har overlatt kortet til tredjemann eller på annen måte har misbrukt det.</article></article></li></ul></article><article class="legalP" id="paragraf-5-ledd-4">Nasjonalt ID-kort med reiserett må ikke nektes uten at tungtveiende hensyn taler for det. Ved avgjørelsen skal det tas i betraktning hvilken betydning kortet vil ha for søkeren. Etter annet ledd skal det vurderes om søkeren vil unndra seg iverksettelse av den lovhjemlede forpliktelsen.</article></article><article class="legalArticle" data-lovdata-URL="LTI/lov/2015-06-05-39/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Innholdet i nasjonalt ID-kort</span></h2><article class="legalP" id="paragraf-6-ledd-1">Nasjonalt ID-kort skal bare inneholde opplysninger som er nødvendige for å kontrollere kortets ekthet og bekrefte innehaverens identitet. Biometriske personopplysninger innhentet etter § 3 annet ledd lagres i det nasjonale ID-kortet på en slik måte at hensynet til informasjonens ekthet, integritet og konfidensialitet blir ivaretatt.</article><article class="legalP" id="paragraf-6-ledd-2">Utfylling av personopplysninger i de enkelte nasjonale ID-kortene skal gjøres i Norge.</article><article class="legalP" id="paragraf-6-ledd-3">Kongen gir forskrift med nærmere regler om innholdet i nasjonalt ID-kort, blant annet om hvordan biometriske personopplysninger kan lagres og hvilke opplysninger som skal fremgå på kortet.</article></article><article class="legalArticle" data-lovdata-URL="LTI/lov/2015-06-05-39/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Oppbevaring og tap</span></h2><article class="legalP" id="paragraf-7-ledd-1">Det nasjonale ID-kortet skal oppbevares på betryggende måte. Kortinnehaver skal straks skriftlig eller ved personlig oppmøte melde tap av kortet til ID-kortmyndigheten.</article><article class="legalP" id="paragraf-7-ledd-2">Kort som er meldt tapt kan ikke tas i bruk på nytt.</article></article><article class="legalArticle" data-lovdata-URL="LTI/lov/2015-06-05-39/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Tilbakekall, innlevering og beslag</span></h2><article class="legalP" id="paragraf-8-ledd-1">Nasjonalt ID-kort med reiserett kan tilbakekalles når<ul class="defaultList"><li data-li-identifier="a)" data-name="a)"><article class="listArticle" id="paragraf-8-ledd-1-punkt-1"><article class="legalP" id="paragraf-8-ledd-1-punkt-1-ledd-1">det foreligger hindring som nevnt i § 5</article></article></li><li data-li-identifier="b)" data-name="b)"><article class="listArticle" id="paragraf-8-ledd-1-punkt-2"><article class="legalP" id="paragraf-8-ledd-1-punkt-2-ledd-1">kortet er utstedt med, eller på bakgrunn av, informasjon som ikke var, eller lenger er, riktig</article></article></li><li data-li-identifier="c)" data-name="c)"><article class="listArticle" id="paragraf-8-ledd-1-punkt-3"><article class="legalP" id="paragraf-8-ledd-1-punkt-3-ledd-1">kortets utseende eller innhold er endret</article></article></li><li data-li-identifier="d)" data-name="d)"><article class="listArticle" id="paragraf-8-ledd-1-punkt-4"><article class="legalP" id="paragraf-8-ledd-1-punkt-4-ledd-1">kortet er skadet eller slitt eller av andre årsaker ikke er tjenlig som identitetsbevis</article></article></li><li data-li-identifier="e)" data-name="e)"><article class="listArticle" id="paragraf-8-ledd-1-punkt-5"><article class="legalP" id="paragraf-8-ledd-1-punkt-5-ledd-1">kortet finnes i uvedkommendes besittelse.</article></article></li></ul></article><article class="legalP" id="paragraf-8-ledd-2">Første ledd bokstavene b, c, d og e gjelder for alle nasjonale ID-kort.</article><article class="legalP" id="paragraf-8-ledd-3">Når det er fattet vedtak om tilbakekall av nasjonalt ID-kort etter første ledd, skal kortet innleveres. Når kortet ikke innleveres frivillig, kan politiet ta det fra besitteren.</article><article class="legalP" id="paragraf-8-ledd-4">Politiet kan ta beslag i nasjonalt ID-kort med reiserett som forevises ved grensekontroll i inntil 3 uker når vilkårene etter første ledd antas oppfylt. Kortet skal tilbakeleveres hvis ID-kortmyndigheten ikke har fattet vedtak om tilbakekall innen 3 uker. Straffeprosessloven § 208 gjelder tilsvarende.</article></article><article class="legalArticle" data-lovdata-URL="LTI/lov/2015-06-05-39/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Nasjonalt ID-kortregister</span></h2><article class="legalP" id="paragraf-9-ledd-1">Det skal opprettes et nasjonalt ID-kortregister. Registeret kan kobles mot passregisteret.</article><article class="legalP" id="paragraf-9-ledd-2">Nasjonalt ID-kortregister kan inneholde opplysninger som er nødvendige for forvaltning av registeret og utstedelse av nasjonalt ID-kort, blant annet søkers navn, signatur, fødselsnummer, ansiktsfoto, høyde, øyenfarge, hårfarge, serienummer eller annen entydig referanse for tilknyttet eID, og opplysninger om tap og tilbakekall av kortet. Ved endring av navn eller andre opplysninger, og ved utstedelse av nytt nasjonalt ID-kort, kan tidligere data beholdes i registeret.</article><article class="legalP" id="paragraf-9-ledd-3">Kongen gir forskrift med nærmere regler om<ul class="defaultList"><li data-li-identifier="a)" data-name="a)"><article class="listArticle" id="paragraf-9-ledd-3-punkt-1"><article class="legalP" id="paragraf-9-ledd-3-punkt-1-ledd-1">hvilke opplysninger som kan registreres</article></article></li><li data-li-identifier="b)" data-name="b)"><article class="listArticle" id="paragraf-9-ledd-3-punkt-2"><article class="legalP" id="paragraf-9-ledd-3-punkt-2-ledd-1">hvem som er behandlingsansvarlig</article></article></li><li data-li-identifier="c)" data-name="c)"><article class="listArticle" id="paragraf-9-ledd-3-punkt-3"><article class="legalP" id="paragraf-9-ledd-3-punkt-3-ledd-1">innsyn, retting, sperring og sletting av opplysninger.</article></article></li></ul></article></article><article class="legalArticle" data-lovdata-URL="LTI/lov/2015-06-05-39/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Tilgang (rett til direkte søk)</span></h2><article class="legalP" id="paragraf-10-ledd-1">ID-kortmyndigheten, Politidirektoratet, Kripos og ansatte i politiet som utfører grensekontroll kan gis tilgang til opplysninger i nasjonalt ID-kortregister, eller opplysningene kan på annen måte gjøres tilgjengelig for dem når det er tjenestemessig behov for opplysningene til utstedelse av nasjonalt ID-kort eller utførelse av grensekontroll.</article></article><article class="legalArticle" data-lovdata-URL="LTI/lov/2015-06-05-39/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Utlevering av opplysninger</span></h2><article class="legalP" id="paragraf-11-ledd-1">Opplysninger fra nasjonalt ID-kortregister kan utleveres når det er nødvendig for å kontrollere identiteten til innehavere av nasjonalt ID-kort eller kortets ekthet.</article><article class="legalP" id="paragraf-11-ledd-2">Utlevering av opplysninger etter første ledd kan skje ved direkte søk som går ut på treff eller ikke-treff.</article></article><article class="legalArticle" data-lovdata-URL="LTI/lov/2015-06-05-39/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Utlevering av opplysninger til andre formål</span></h2><article class="legalP" id="paragraf-12-ledd-1">Opplysninger fra nasjonalt ID-kortregister kan utleveres til politiet til bruk<ul class="defaultList"><li data-li-identifier="a)" data-name="a)"><article class="listArticle" id="paragraf-12-ledd-1-punkt-1"><article class="legalP" id="paragraf-12-ledd-1-punkt-1-ledd-1">i arbeid med å finne savnet person eller med å identifisere en død person eller en person som det hører under politiets oppgaver å hjelpe</article></article></li><li data-li-identifier="b)" data-name="b)"><article class="listArticle" id="paragraf-12-ledd-1-punkt-2"><article class="legalP" id="paragraf-12-ledd-1-punkt-2-ledd-1">i arbeid med å identifisere en person som kan innbringes eller skal pågripes eller anbringes i politiarrest</article></article></li><li data-li-identifier="c)" data-name="c)"><article class="listArticle" id="paragraf-12-ledd-1-punkt-3"><article class="legalP" id="paragraf-12-ledd-1-punkt-3-ledd-1">ved forebygging eller etterforskning av en handling som etter loven kan medføre høyere straff enn fengsel i seks måneder</article></article></li><li data-li-identifier="d)" data-name="d)"><article class="listArticle" id="paragraf-12-ledd-1-punkt-4"><article class="legalP" id="paragraf-12-ledd-1-punkt-4-ledd-1">i arbeid etter utlendingsloven med å avklare identiteten til en person som har plikt til å gi opplysninger om egen identitet</article></article></li><li data-li-identifier="e)" data-name="e)"><article class="listArticle" id="paragraf-12-ledd-1-punkt-5"><article class="legalP" id="paragraf-12-ledd-1-punkt-5-ledd-1">ved kontroll av opplysninger som skal føres inn i det sentrale registeret over strafferettslige reaksjoner</article></article></li><li data-li-identifier="f)" data-name="f)"><article class="listArticle" id="paragraf-12-ledd-1-punkt-6"><article class="legalP" id="paragraf-12-ledd-1-punkt-6-ledd-1">når den opplysningene gjelder har gitt et uttrykkelig samtykke som er basert på frivillighet og informasjon</article></article></li><li data-li-identifier="g)" data-name="g)"><article class="listArticle" id="paragraf-12-ledd-1-punkt-7"><article class="legalP" id="paragraf-12-ledd-1-punkt-7-ledd-1">for utførelse av oppgaver etter passloven.</article></article></li></ul></article><article class="legalP" id="paragraf-12-ledd-2">Utlevering av opplysninger etter første ledd kan skje ved direkte søk.</article><article class="legalP" id="paragraf-12-ledd-3">Opplysninger som er hentet fra nasjonalt ID-kortregister etter denne bestemmelsen, skal ikke lagres ut over det som er nødvendig for å oppfylle formålet med behandlingen av opplysningen eller dokumentere behandlingen av den saken som opplysningene er innhentet for.</article><article class="legalP" id="paragraf-12-ledd-4">Til oppgaver nevnt i første ledd kan opplysninger fra nasjonalt ID-kortregister utleveres til utenlandske samarbeidende politimyndigheter og sikkerhetstjenester når utleveringen ikke anses uforholdsmessig. Utleveringen skal besluttes av den som Politidirektoratet utpeker. Første og annet punktum innebærer ingen begrensning i adgangen til å utlevere opplysninger på annet grunnlag.</article></article><article class="legalArticle" data-lovdata-URL="LTI/lov/2015-06-05-39/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Klage</span></h2><article class="legalP" id="paragraf-13-ledd-1">Avgjørelser om å nekte eller tilbakekalle nasjonalt ID-kort, og om innsyn, retting, sperring og sletting etter denne loven, kan påklages til Politidirektoratet.</article></article><article class="legalArticle" data-lovdata-URL="LTI/lov/2015-06-05-39/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Forskrifter</span></h2><article class="legalP" id="paragraf-14-ledd-1">Kongen gir forskrifter med nærmere regler om<ul class="defaultList"><li data-li-identifier="a)" data-name="a)"><article class="listArticle" id="paragraf-14-ledd-1-punkt-1"><article class="legalP" id="paragraf-14-ledd-1-punkt-1-ledd-1">gyldighetstiden for nasjonalt ID-kort, blant annet om begrenset eller forlenget gyldighetstid</article></article></li><li data-li-identifier="b)" data-name="b)"><article class="listArticle" id="paragraf-14-ledd-1-punkt-2"><article class="legalP" id="paragraf-14-ledd-1-punkt-2-ledd-1">fastsetting og betaling av gebyr for søknad om nasjonalt ID-kort.</article></article></li></ul></article><article class="legalP" id="paragraf-14-ledd-2">Kongen kan gi forskrifter med nærmere regler om<ul class="defaultList"><li data-li-identifier="a)" data-name="a)"><article class="listArticle" id="paragraf-14-ledd-2-punkt-1"><article class="legalP" id="paragraf-14-ledd-2-punkt-1-ledd-1">tildeling og bruk av tilknyttet eID ved utstedelse av nasjonalt ID-kort, blant annet om aldersgrenser, gyldighet, sertifikatutsteder, sikkerhetsnivå, tilbakekall og klage</article></article></li><li data-li-identifier="b)" data-name="b)"><article class="listArticle" id="paragraf-14-ledd-2-punkt-2"><article class="legalP" id="paragraf-14-ledd-2-punkt-2-ledd-1">utenlandske statsborgeres rett til å få nasjonalt ID-kort, blant annet om særlige vilkår om tilknytning til Norge</article></article></li><li data-li-identifier="c)" data-name="c)"><article class="listArticle" id="paragraf-14-ledd-2-punkt-3"><article class="legalP" id="paragraf-14-ledd-2-punkt-3-ledd-1">hvem som kan få utlevert opplysninger fra nasjonalt ID-kortregister</article></article></li><li data-li-identifier="d)" data-name="d)"><article class="listArticle" id="paragraf-14-ledd-2-punkt-4"><article class="legalP" id="paragraf-14-ledd-2-punkt-4-ledd-1">gjennomføring av loven, blant annet om søknads- og klagesaksbehandling</article></article></li><li data-li-identifier="e)" data-name="e)"><article class="listArticle" id="paragraf-14-ledd-2-punkt-5"><article class="legalP" id="paragraf-14-ledd-2-punkt-5-ledd-1">adgang til å få nasjonalt ID-kort ved norsk fagutenriksstasjon</article></article></li><li data-li-identifier="f)" data-name="f)"><article class="listArticle" id="paragraf-14-ledd-2-punkt-6"><article class="legalP" id="paragraf-14-ledd-2-punkt-6-ledd-1">adgang til å få midlertidig ID-dokument ved tap av nasjonalt ID-kort med reiserett.</article></article></li></ul></article></article><article class="legalArticle" data-lovdata-URL="LTI/lov/2015-06-05-39/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Forholdet til folkeretten</span></h2><article class="legalP" id="paragraf-15-ledd-1">Loven skal anvendes i samsvar med internasjonale regler Norge er bundet av.</article></article><article class="legalArticle" data-lovdata-URL="LTI/lov/2015-06-05-39/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Ikrafttredelse</span></h2><article class="legalP" id="paragraf-16-ledd-1">Loven gjelder fra den tid Kongen bestemmer. Kongen kan sette i kraft de enkelte bestemmelsene til forskjellig tid.</article></article><article class="legalArticle" data-lovdata-URL="LTI/lov/2015-06-05-39/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Endring i andre lover</span></h2><article class="legalP" id="paragraf-17-ledd-1">I lov 19. juni 1997 nr. 82 om pass skal § 8 fjerde ledd lyde:</article><article class="legalP" id="paragraf-17-ledd-2">Bare passmyndigheten, ID-kortmyndigheten, Kripos og norsk grensekontrollmyndighet skal ha tilgang til passregisteret med mindre annet er bestemt i lov eller i forskrift i medhold av lov.</article></article></main></body></html>