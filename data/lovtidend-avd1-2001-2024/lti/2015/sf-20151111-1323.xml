<!DOCTYPE html><html lang="no"><head><title>Vedtak etter merverdiavgiftsloven § 19-3 om unntak fra plikten til å beregne merverdiavgift på inngangsbilletter til Etnemarknaden</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2015-11-11-1323</dd><dt class="dokid">DokumentID</dt><dd class="dokid">LTI/forskrift/2015-11-11-1323</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2015 hefte 13 s 2072</dd><dt class="dateInForce">I kraft fra</dt><dd class="dateInForce">2015-10-19</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2009-06-19-58</li><li>forskrift/2013-02-25-218</li></ul></dd><dt class="dateOfPublication">Kunngjort</dt><dd class="dateOfPublication">2015-11-20 14:15</dd><dt class="journalNumber">Journalnummer</dt><dd class="journalNumber">2015-1108</dd><dt class="titleShort">Korttittel</dt><dd class="titleShort">Vedtak etter merverdiavgiftsloven § 19-3</dd><dt class="title">Tittel</dt><dd class="title">Vedtak etter merverdiavgiftsloven § 19-3 om unntak fra plikten til å beregne merverdiavgift på inngangsbilletter til Etnemarknaden</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Skattedirektoratet 11. november 2015 med hjemmel i lov 19. juni 2009 nr. 58 om merverdiavgift (merverdiavgiftsloven) og delegeringsvedtak 25. februar 2013 nr. 218.</dd><dt class="refid">RefID</dt><dd class="refid">forskrift/2015-11-11-1323</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Vedtak etter merverdiavgiftsloven § 19-3 om unntak fra plikten til å beregne merverdiavgift på inngangsbilletter til Etnemarknaden</li></ul></dd></dl></header><main class="documentBody" data-lovdata-URL="LTI/forskrift/2015-11-11-1323" id="dokument"><h1>Vedtak etter merverdiavgiftsloven § 19-3 om unntak fra plikten til å beregne merverdiavgift på inngangsbilletter til Etnemarknaden</h1><article class="legalP" id="ledd-1">Finansdepartementets myndighet til avgiftslempning etter merverdiavgiftsloven § 19-3 første ledd er delegert til Skattedirektoratet.</article><article class="legalP" id="ledd-2">Etter en samlet vurdering har Skattedirektoratet kommet til at det innvilges merverdiavgiftsunntak for omsetning av inngangsbilletter til arrangementet, jf. merverdiavgiftsloven § 19-3 første ledd.</article><article class="legalP" id="ledd-3">Utgangspunktet er at vedtak kun gis virkning fremover i tid, dvs. fra vedtakstidspunktet. Under henvisning til tidligere vedtak for sammenlignbare arrangementer, finner Skattedirektoratet å kunne gi vedtaket virkning fra søknadstidspunktet, 19. oktober 2015. En nærmere redegjørelse for vedtaket følger nedenfor.</article> <article class="defaultP" margin-top="true"><i>Sakens bakgrunn</i></article><article class="legalP" id="ledd-4">Etnemarknaden er et fire dagers arrangement som drives etter samme «lest» som Dyrsku'n/Seljordmarknaden – bare i mindre skala. Marknaden ble i 2015 avholdt 6.–9. august. Etnemarknaden er eid av syv lokale frivillige organisasjoner og arbeidet med arrangementet er basert på dugnad. Overskudd fra marknaden går direkte tilbake til lag og foreninger i kommunen. Dette er med på å fremme kulturelle hensyn og overskuddet benyttes til ideelle formål.</article><article class="legalP" id="ledd-5">Som eksempler på arrangementer under Etnemarknaden kan nevnes dyreutstillinger, Vikingleir, elevutstillinger, konserter, ulike konkurranser og servering.</article> <article class="defaultP" margin-top="true"><i>Søkers anførsler</i></article><article class="legalP" id="ledd-6">Søker viser til utdrag fra Merverdiavgiftshåndboken § 5-10 – Festivaler</article><blockquote><article class="legalP" id="ledd-6-ledd-1">«Flere festivaler, som for eksempel Risør Trebåtfestival, Dyrsku'n Arrangement AS, Stiftelsen Tønsbergmessen, Landbrukets Dag, Engerdalsdagene og Momarkedet, anses ikke omfattet av unntaket for fornøyelsesparker mv. Dette skyldes at festivalene ikke har anlegg beregnet for permanent drift. Finansdepartementet har med hjemmel i merverdiavgiftsloven § 19-3, gitt unntak fra avgiftsplikten på inngangspenger til en rekke slike arrangementer. Dette gjelder både store og små arrangementer. Arrangementene har det til felles at de fremmer kulturelle hensyn og arrangeres av ideelle organisasjoner hvor overskuddet benyttes til ideelle formål. Departementet peker på at det fremstår som uheldig at adgangsbilletter til arrangementer av mer ideell karakter skal avgiftsbelegges med 25&#xa0;%, samtidig som adgangsbilletter til mer kommersielle fornøyelsesparker mv. avgiftsbelegges med en sats på 8&#xa0;%.»</article></blockquote> <article class="legalP" id="ledd-7">På denne bakgrunn søkes det om unntak fra avgiftsplikten på inngangsbilletten til Etnemarknaden fra og med omsetningsåret 2015.</article> <article class="defaultP" margin-top="true"><i>Skattedirektoratets vurderinger</i></article><article class="legalP" id="ledd-8">Merverdiavgiftsloven § 19-3 første ledd gir departementet kompetanse til å treffe enkeltvedtak om avgiftslempning. Bestemmelsen lyder:</article><blockquote><article class="legalP" id="ledd-8-ledd-1">Dersom det foreligger særlige forhold, kan departementet treffe enkeltvedtak om helt eller delvis unntak fra loven, fritak for merverdiavgift eller om at det ikke skal beregnes merverdiavgift ved innførselen.</article></blockquote> <article class="legalP" id="ledd-9">Formålet med bestemmelsen er å ha en sikkerhetsventil til bruk for å løse eventuelle avgiftsmessige uheldige utslag i selve merverdiavgiftssystemet. Om det nærmere vurderingstema vises blant annet til omtalen i Ot.prp.nr.76 (2008–2009) kapittel 8. Både ordlyden og formålet tilsier at bestemmelsen må tolkes strengt.</article><article class="legalP" id="ledd-10">Finansdepartementet har i løpet av de siste årene innvilget flere søknader om unntak fra merverdiavgiftsplikt ved omsetning av inngangsbilletter til arrangementer av sammenlignbar art med Etnemarknaden. Finansdepartementet har i den forbindelse anført at det fremstår som uheldig at inngangsbilletter til arrangementer av mer ideell karakter avgiftsbelegges med 25 pst., samtidig som inngangsbilletter til mer kommersielle fornøyelsesparker og opplevelsessentre avgiftsbelegges med 8 pst.</article><article class="legalP" id="ledd-11">En rekke av disse arrangementene var også tidligere innvilget fritak med hjemmel i merverdiavgiftsloven (1969) § 70. Begrunnelsen den gang var at når mer kommersielle fornøyelsesparker og opplevelsessentre var unntatt (før 2010), kunne man ikke legge til grunn at det var lovgivers intensjon å avgiftsbelegge ideell virksomhet av denne art.</article><article class="legalP" id="ledd-12">Skattedirektoratet finner etter dette å kunne innvilge et unntak fra merverdiavgiftsplikt på inngangsbillettene til Etnemarknaden, jf. merverdiavgiftsloven § 19-3. Unntaket gis inntil videre.</article><article class="legalP" id="ledd-13">Unntaket gis som nevnt med virkning fra søknadstidspunktet. Dette innebærer at unntaket ikke får virkning for billettinntekter som ble oppkrevd i august 2015.</article><article class="legalP" id="ledd-14">Unntaket innebærer at det ikke skal beregnes merverdiavgift ved omsetning av tjenester i form av adgang til arrangementet (billettinntekter). Unntaket innebærer også at det ikke vil være adgang til å trekke fra inngående merverdiavgift på anskaffelser knyttet til den unntatte delen av arrangementet. Andre avgiftspliktige aktiviteter knyttet til arrangementet, for eksempel servering og kiosksalg, omfattes ikke av unntaket.</article><article class="legalP" id="ledd-15">Departementet foretar for tiden en gjennomgang av regelverket på området. Et eventuelt forslag om regelverksendringer vil bli sendt ut på alminnelig høring.</article></main></body></html>