<!DOCTYPE html><html lang="no"><head><title>Forskrift om reisetilskudd ved veterinærers syke- og inseminasjonsbesøk</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2015-04-30-426</dd><dt class="dokid">DokumentID</dt><dd class="dokid">LTI/forskrift/2015-04-30-426</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="publishedIn">Publisert i</dt><dd class="publishedIn">I 2015 hefte 4 s 598</dd><dt class="dateInForce">I kraft fra</dt><dd class="dateInForce">2015-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2006-12-18-1496</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-23/§18</li></ul></dd><dt class="dateOfPublication">Kunngjort</dt><dd class="dateOfPublication">2015-05-05 15:00</dd><dt class="journalNumber">Journalnummer</dt><dd class="journalNumber">2015-0342</dd><dt class="titleShort">Korttittel</dt><dd class="titleShort">Forskrift om reisetilskudd ved veterinærers besøk</dd><dt class="title">Tittel</dt><dd class="title">Forskrift om reisetilskudd ved veterinærers syke- og inseminasjonsbesøk</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Landbruks- og matdepartementet 30. april 2015 med hjemmel i lov 12. mai 1995 nr. 23 om jord (jordlova) § 18.</dd><dt class="refid">RefID</dt><dd class="refid">forskrift/2015-04-30-426</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om reisetilskudd ved veterinærers syke- og inseminasjonsbesøk<ul class="tocSubUl"><li>§ 1. Formål</li><li>§ 2. Grunnvilkår</li><li>§ 3. Definisjoner</li><li>§ 4. Reisetilskudd</li><li>§ 5. Beregning av reisetilskudd</li><li>§ 6. Søknad og utbetaling</li><li>§ 7. Vedtak, dispensasjon og klage</li><li>§ 8. Opplysningsplikt og kontroll</li><li>§ 9. Avkorting</li><li>§ 10. Tilbakekreving og renter mv.</li><li>§ 11. Ikrafttreden</li></ul></li></ul></dd></dl></header><main class="documentBody" data-lovdata-URL="LTI/forskrift/2015-04-30-426" id="dokument"><h1>Forskrift om reisetilskudd ved veterinærers syke- og inseminasjonsbesøk</h1><article class="legalArticle" data-lovdata-URL="LTI/forskrift/2015-04-30-426/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med reisetilskuddet er å bidra til å utjevne forskjeller i husdyrprodusentenes veterinærkostnader ved kunstig inseminasjon og sykdom på husdyr.</article></article><article class="legalArticle" data-lovdata-URL="LTI/forskrift/2015-04-30-426/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Grunnvilkår</span></h2><article class="legalP" id="paragraf-2-ledd-1">Reisetilskudd kan gis til foretak registrert i enhetsregisteret som tilbyder av veterinærtjenester.</article><article class="legalP" id="paragraf-2-ledd-2">Reisetilskudd kan gis ved reise i forbindelse med kunstig inseminasjon eller sykdom på husdyr.</article><article class="legalP" id="paragraf-2-ledd-3">Reisetilskudd etter denne forskriften gis ikke til reise<ul class="defaultList"><li data-li-identifier="a)" data-name="a)"><article class="listArticle" id="paragraf-2-ledd-3-punkt-1"><article class="legalP" id="paragraf-2-ledd-3-punkt-1-ledd-1">i henhold til lov 19. desember 2003 nr. 124 om matproduksjon og mattrygghet mv. (matloven) og bestemmelser gitt i medhold av denne lov,</article></article></li><li data-li-identifier="b)" data-name="b)"><article class="listArticle" id="paragraf-2-ledd-3-punkt-2"><article class="legalP" id="paragraf-2-ledd-3-punkt-2-ledd-1">i henhold til lov 19. juni 2009 nr. 97 om dyrevelferd og bestemmelser gitt i medhold av denne lov.</article></article></li></ul></article></article><article class="legalArticle" data-lovdata-URL="LTI/forskrift/2015-04-30-426/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><article class="legalP" id="paragraf-3-ledd-1">I denne forskriften forstås med<ul class="defaultList"><li data-li-identifier="1)" data-name="1)"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1"><i>husdyr:</i> Dyr som berettiger foretak avløsertilskudd.</article></article></li><li data-li-identifier="2)" data-name="2)"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1"><i>eget fremkomstmiddel:</i> Bil, båt, scooter eller motorsykkel som veterinæren disponerer.</article></article></li><li data-li-identifier="3)" data-name="3)"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1"><i>leid skyss:</i> Bil, båt, scooter eller motorsykkel som veterinæren ikke fører selv.</article></article></li><li data-li-identifier="4)" data-name="4)"><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1"><i>rutegående fremkomstmiddel:</i> Båt, tog, buss som går i rute.</article></article></li></ul></article></article><article class="legalArticle" data-lovdata-URL="LTI/forskrift/2015-04-30-426/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Reisetilskudd</span></h2><article class="legalP" id="paragraf-4-ledd-1">Reisetilskudd kan gis ved bruk av eget fremkomstmiddel, leid skyss og rutegående fremkomstmiddel.</article><article class="legalP" id="paragraf-4-ledd-2">Ved bruk av eget fremkomstmiddel kan det gis tilskudd for reiste kilometer og utlegg i tilknytning til reisen.</article><article class="legalP" id="paragraf-4-ledd-3">Ved bruk av leid skyss og ved bruk av rutegående fremkomstmiddel kan det gis tilskudd for utlegg i tilknytning til reisen og for den tiden veterinæren er på reise med leid skyss eller rutegående fremkomstmiddel. I reisetiden inngår nødvendig ventetid.</article><article class="legalP" id="paragraf-4-ledd-4">Reiseutgiftene må være nødvendige og utlegg skal dokumenteres i den grad det er mulig. Det gis ikke tilskudd til utlegg til overnatting og forpleining.</article></article><article class="legalArticle" data-lovdata-URL="LTI/forskrift/2015-04-30-426/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Beregning av reisetilskudd</span></h2><article class="legalP" id="paragraf-5-ledd-1">Reisetilskudd beregnes etter de satser som er fastsatt i jordbruksavtalen, begrenset til maksimalt beløp per rekvirentbesøk eller per km ved bruk av leid skyssbåt. Som utgangspunkt og endepunkt regnes veterinærens faste kontorsted. Tilskudd til dekning av utlegg fakturert av rekvirent, kan ikke overstige satsen per km for reise med eget fremkomstmiddel.</article><article class="legalP" id="paragraf-5-ledd-2">Så framt reisen ikke er foretatt som ledd i den veterinære vakttjenesten, skal avstanden fra nærmeste veterinærforetak legges til grunn ved beregning av tilskudd.</article><article class="legalP" id="paragraf-5-ledd-3">Beregningen skal ta utgangspunkt i at reisen skal foretas på den hurtigste og rimeligste måten, så langt det er forenlig med utførelsen av oppdraget.</article><article class="legalP" id="paragraf-5-ledd-4">Reisetilskudd beregnes for rekvirentbesøk oppgitt i søknadsskjema. Det skal gjøres fradrag for tilskudd tilsvarende 40 km reise med egen bil per omsøkte rekvirentbesøk.</article></article><article class="legalArticle" data-lovdata-URL="LTI/forskrift/2015-04-30-426/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Søknad og utbetaling</span></h2><article class="legalP" id="paragraf-6-ledd-1">Ved søknad om reisetilskudd skal det benyttes søknadsskjema og bilagsskjema fastsatt av Landbruksdirektoratet.</article><article class="legalP" id="paragraf-6-ledd-2">Søknadsfristen er 30 dager etter utløpet av hvert kvartal.</article><article class="legalP" id="paragraf-6-ledd-3">Landbruksdirektoratet forestår utbetalingen. Beløp mindre enn kr 500,- pr. kvartal blir ikke utbetalt.</article></article><article class="legalArticle" data-lovdata-URL="LTI/forskrift/2015-04-30-426/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Vedtak, dispensasjon og klage</span></h2><article class="legalP" id="paragraf-7-ledd-1">Vedtak etter denne forskriften fattes av fylkesmannen.</article><article class="legalP" id="paragraf-7-ledd-2">Fylkesmannen kan dispensere fra reglene i § 5 andre ledd, og i særlige tilfeller fra § 6 andre ledd.</article><article class="legalP" id="paragraf-7-ledd-3">Vedtak fattet av fylkesmannen kan påklages til Landbruksdirektoratet.</article></article><article class="legalArticle" data-lovdata-URL="LTI/forskrift/2015-04-30-426/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Opplysningsplikt og kontroll</span></h2><article class="legalP" id="paragraf-8-ledd-1">Veterinærforetak som søker om tilskudd, plikter å gi de opplysninger og levere de dokumenter som er nødvendige for at fylkesmannen eller Landbruksdirektoratet skal kunne forvalte ordningen, og kontrollere tidligere søknadsomganger.</article></article><article class="legalArticle" data-lovdata-URL="LTI/forskrift/2015-04-30-426/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Avkorting</span></h2><article class="legalP" id="paragraf-9-ledd-1">Dersom foretaket uaktsomt eller forsettlig har gitt feil opplysninger som har eller ville dannet grunnlag for en urettmessig utbetaling av reisetilskudd, skal det vurderes om hele eller deler av tilskuddet skal avkortes.</article></article><article class="legalArticle" data-lovdata-URL="LTI/forskrift/2015-04-30-426/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Tilbakekreving og renter mv.</span></h2><article class="legalP" id="paragraf-10-ledd-1">Dersom foretaket som følge av manglende oppfyllelse av vilkår i denne forskriften eller av andre grunner har mottatt en utbetaling som ikke er berettiget, kan dette kreves tilbakebetalt fra mottakeren eller motregnes i senere tilskuddsutbetalinger. Tilsvarende gjelder for differansen mellom utbetalt beløp og redusert tilskudd som følge av vedtak om avkorting etter § 9.</article><article class="legalP" id="paragraf-10-ledd-2">Ved grov uaktsomhet eller forsett kan renter kreves fra tidspunktet for utbetalingen av det urettmessige tilskuddet. Ved forsinket betaling etter påkrav påløper renter tilsvarende enhver tid gjeldende rentesats fastsatt med hjemmel i lov 17. desember 1976 nr. 100 om renter ved forsinket betaling m.m. (forsinkelsesrenteloven).</article></article><article class="legalArticle" data-lovdata-URL="LTI/forskrift/2015-04-30-426/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttreden</span></h2><article class="legalP" id="paragraf-11-ledd-1">Denne forskrift trer i kraft 1. juli 2015. Fra samme dato oppheves forskrift 18. desember 2006 nr. 1496 om tilskudd til reiser ved veterinærers syke- og inseminasjonsbesøk.</article></article></main></body></html>