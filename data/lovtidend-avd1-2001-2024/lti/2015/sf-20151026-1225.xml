<!DOCTYPE html><html lang="no"><head><title>Forskrift om endring i forskrift om omsetning av alkoholholdig drikk mv.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2015-10-26-1225</dd><dt class="dokid">DokumentID</dt><dd class="dokid">LTI/forskrift/2015-10-26-1225</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="publishedIn">Publisert i</dt><dd class="publishedIn">I 2015 hefte 12 s 1941</dd><dt class="dateInForce">I kraft fra</dt><dd class="dateInForce">2016-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2005-06-08-538</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1989-06-02-27/§1-8</li></ul></dd><dt class="dateOfPublication">Kunngjort</dt><dd class="dateOfPublication">2015-10-30 16:20</dd><dt class="journalNumber">Journalnummer</dt><dd class="journalNumber">2015-1018</dd><dt class="titleShort">Korttittel</dt><dd class="titleShort">Endr. i forskrift om omsetning av alkoholholdig drikk</dd><dt class="title">Tittel</dt><dd class="title">Forskrift om endring i forskrift om omsetning av alkoholholdig drikk mv.</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Helse- og omsorgsdepartementet 26. oktober 2015 med hjemmel i lov 2. juni 1989 nr. 27 om omsetning av alkoholholdig drikk m.v. (alkoholloven) § 1-8 tredje ledd.</dd><dt class="refid">RefID</dt><dd class="refid">forskrift/2015-10-26-1225</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om omsetning av alkoholholdig drikk mv.<ul class="tocSubUl"><li>I<ul class="tocSubUl"><li>§ 10-2.</li><li>§ 10-3.</li><li>§ 10-4.</li><li>§ 10-5.</li><li>§ 10-6.</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2015-10-26-1225" id="dokument"><h1>Forskrift om endring i forskrift om omsetning av alkoholholdig drikk mv.</h1><section class="section" data-name="kapI" id="kapittel-1" data-lovdata-URL="LTI/forskrift/2015-10-26-1225/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 8. juni 2005 nr. 538 om omsetning av alkoholholdig drikk mv. gjøres følgende endringer:</article> <article class="defaultP" margin-top="true">§ 10-1 skal lyde:</article><article class="legalP" id="kapittel-1-ledd-2">Bestemmelsene om prikktildeling og inndragning i § 10-2 til § 10-6 gjelder der kontroll gjennomført i henhold til kapittel 9 i denne forskriften eller rapport fra andre myndigheter, avdekker at innehaver av kommunal salgs- eller skjenkebevilling ikke har oppfylt sine plikter etter alkoholloven, bestemmelser gitt i medhold av alkoholloven, bestemmelser i lov eller i medhold av lov som har sammenheng med alkohollovens formål, eller plikter som følger av vilkår i bevillingsvedtaket.</article> <article class="defaultP" margin-top="true">Ny § 10-2 til § 10-6 skal lyde:</article><article class="futureLegalArticle" data-name="§10-2" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 10-2</span>.</span><article class="legalP" id="kapittel-1-foreslåttparagraf-1-ledd-1">Ved overtredelser som nevnt i § 10-3 skal kommunen tildele bevillingshaver et bestemt antall prikker. Likeartede brudd avdekket ved samme kontroll skal anses som ett enkelt brudd.</article><article class="legalP" id="kapittel-1-foreslåttparagraf-1-ledd-2">Dersom bevillingshaver i løpet av en periode på to år er tildelt til sammen 12 prikker, skal kommunestyret inndra bevillingen for et tidsrom på én uke. Dersom det i løpet av toårsperioden blir tildelt flere enn 12 prikker skal kommunestyret øke lengden på inndragningen tilsvarende.</article><article class="legalP" id="kapittel-1-foreslåttparagraf-1-ledd-3">Ved beregning av toårsperioden skal overtredelsestidspunktene legges til grunn.</article><article class="legalP" id="kapittel-1-foreslåttparagraf-1-ledd-4">Toårsperioden gjelder uavhengig av om bevillingen er fornyet i løpet av perioden, jf. alkoholloven § 1-6. Ved overdragelse begynner ny periode på overdragelsestidspunktet, jf. alkoholloven § 1-10 første ledd.</article></article><article class="futureLegalArticle" data-name="§10-3" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 10-3</span>.</span><article class="legalP" id="kapittel-1-foreslåttparagraf-2-ledd-1">Følgende overtredelser fører til tildeling av åtte prikker:<ul class="defaultList"><li data-li-identifier="-" data-name="-"><article class="listArticle" id="kapittel-1-foreslåttparagraf-2-ledd-1-punkt-1"><article class="legalP" id="kapittel-1-foreslåttparagraf-2-ledd-1-punkt-1-ledd-1">salg, utlevering eller skjenking til person som er under 18 år, jf. alkoholloven § 1-5 annet ledd</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-2-ledd-1-punkt-2"><article class="legalP" id="kapittel-1-foreslåttparagraf-2-ledd-1-punkt-2-ledd-1">brudd på bistandsplikten, jf. § 4-1 annet ledd i denne forskriften</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-2-ledd-1-punkt-3"><article class="legalP" id="kapittel-1-foreslåttparagraf-2-ledd-1-punkt-3-ledd-1">brudd på kravet om forsvarlig drift, jf. alkoholloven § 3-9 og § 4-7</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-2-ledd-1-punkt-4"><article class="legalP" id="kapittel-1-foreslåttparagraf-2-ledd-1-punkt-4-ledd-1">hindring av kommunal kontroll, jf. alkoholloven § 1-9.</article></article></li></ul></article><article class="legalP" id="kapittel-1-foreslåttparagraf-2-ledd-2">Følgende overtredelser fører til tildeling av fire prikker:<ul class="defaultList"><li data-li-identifier="-" data-name="-"><article class="listArticle" id="kapittel-1-foreslåttparagraf-2-ledd-2-punkt-1"><article class="legalP" id="kapittel-1-foreslåttparagraf-2-ledd-2-punkt-1-ledd-1">salg og utlevering til person som er åpenbart påvirket av rusmidler, jf. § 3-1 i denne forskriften, skjenking til person som er eller må antas å bli åpenbart påvirket av rusmidler, jf. § 4-2 første ledd i denne forskriften</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-2-ledd-2-punkt-2"><article class="legalP" id="kapittel-1-foreslåttparagraf-2-ledd-2-punkt-2-ledd-1">brudd på salgs-, utleverings- og skjenketidsbestemmelsene, jf. alkoholloven § 3-7 og § 4-4</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-2-ledd-2-punkt-3"><article class="legalP" id="kapittel-1-foreslåttparagraf-2-ledd-2-punkt-3-ledd-1">skjenking av alkoholholdig drikk gruppe 3 til person på 18 eller 19 år, jf. alkoholloven § 1-5 første ledd</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-2-ledd-2-punkt-4"><article class="legalP" id="kapittel-1-foreslåttparagraf-2-ledd-2-punkt-4-ledd-1">brudd på alderskravet til den som selger, utleverer eller skjenker alkoholholdig drikk, jf. alkoholloven § 1-5 tredje ledd.</article></article></li></ul></article><article class="legalP" id="kapittel-1-foreslåttparagraf-2-ledd-3">Følgende overtredelser fører til tildeling av to prikker:<ul class="defaultList"><li data-li-identifier="-" data-name="-"><article class="listArticle" id="kapittel-1-foreslåttparagraf-2-ledd-3-punkt-1"><article class="legalP" id="kapittel-1-foreslåttparagraf-2-ledd-3-punkt-1-ledd-1">det gis adgang til lokalet til person som er åpenbart påvirket av rusmidler, eller bevillingshaver sørger ikke for at person som er åpenbart påvirket av rusmidler forlater stedet, jf. § 4-1 i denne forskriften</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-2-ledd-3-punkt-2"><article class="legalP" id="kapittel-1-foreslåttparagraf-2-ledd-3-punkt-2-ledd-1">mangler ved bevillingshavers internkontroll, jf. alkoholloven § 1-9 siste ledd, jf. kapittel 8 i denne forskriften</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-2-ledd-3-punkt-3"><article class="legalP" id="kapittel-1-foreslåttparagraf-2-ledd-3-punkt-3-ledd-1">manglende levering av omsetningsoppgave innen kommunens frist, jf. kapittel 6 i denne forskriften</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-2-ledd-3-punkt-4"><article class="legalP" id="kapittel-1-foreslåttparagraf-2-ledd-3-punkt-4-ledd-1">manglende betaling av bevillingsgebyr innen kommunens frist, jf. kapittel 6 i denne forskriften</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-2-ledd-3-punkt-5"><article class="legalP" id="kapittel-1-foreslåttparagraf-2-ledd-3-punkt-5-ledd-1">brudd på krav om styrer og stedfortreder, jf. alkoholloven § 1-7c</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-2-ledd-3-punkt-6"><article class="legalP" id="kapittel-1-foreslåttparagraf-2-ledd-3-punkt-6-ledd-1">gjentatt narkotikaomsetning på skjenkestedet, jf. alkoholloven § 1-8 annet ledd</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-2-ledd-3-punkt-7"><article class="legalP" id="kapittel-1-foreslåttparagraf-2-ledd-3-punkt-7-ledd-1">gjentatt diskriminering, jf. alkoholloven § 1-8 annet ledd.</article></article></li></ul></article><article class="legalP" id="kapittel-1-foreslåttparagraf-2-ledd-4">Følgende overtredelser fører til tildeling av én prikk:<ul class="defaultList"><li data-li-identifier="-" data-name="-"><article class="listArticle" id="kapittel-1-foreslåttparagraf-2-ledd-4-punkt-1"><article class="legalP" id="kapittel-1-foreslåttparagraf-2-ledd-4-punkt-1-ledd-1">brudd på kravet om alkoholfrie alternativer, jf. § 4-6 i denne forskriften</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-2-ledd-4-punkt-2"><article class="legalP" id="kapittel-1-foreslåttparagraf-2-ledd-4-punkt-2-ledd-1">brudd på regler om skjenkemengde, jf. § 4-5 i denne forskriften</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-2-ledd-4-punkt-3"><article class="legalP" id="kapittel-1-foreslåttparagraf-2-ledd-4-punkt-3-ledd-1">konsum av medbrakt alkoholholdig drikk, jf. § 4-4 i denne forskriften</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-2-ledd-4-punkt-4"><article class="legalP" id="kapittel-1-foreslåttparagraf-2-ledd-4-punkt-4-ledd-1">gjester medtar alkohol ut av lokalet, jf. § 4-4 i denne forskriften</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-2-ledd-4-punkt-5"><article class="legalP" id="kapittel-1-foreslåttparagraf-2-ledd-4-punkt-5-ledd-1">brudd på krav om plassering av alkoholholdig drikk på salgssted, jf. § 3-3 i denne forskriften</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-2-ledd-4-punkt-6"><article class="legalP" id="kapittel-1-foreslåttparagraf-2-ledd-4-punkt-6-ledd-1">brudd på vilkår i bevillingsvedtaket, jf. alkoholloven § 3-2 og § 4-3</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-2-ledd-4-punkt-7"><article class="legalP" id="kapittel-1-foreslåttparagraf-2-ledd-4-punkt-7-ledd-1">brudd på reklameforbudet, jf. alkoholloven § 9-2, jf. kapittel 14 i denne forskriften</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-2-ledd-4-punkt-8"><article class="legalP" id="kapittel-1-foreslåttparagraf-2-ledd-4-punkt-8-ledd-1">andre overtredelser som omfattes av alkoholloven § 1-8 første ledd, jf. blant annet alkoholloven § 3-1 sjette ledd, § 4-1 annet ledd, § 8-6, § 8-6a, § 8-12 og § 8-13.</article></article></li></ul></article></article><article class="futureLegalArticle" data-name="§10-4" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 10-4</span>.</span><article class="legalP" id="kapittel-1-foreslåttparagraf-3-ledd-1">Dersom det foreligger helt spesielle og svært formildende omstendigheter, kan kommunen tildele færre prikker for en overtredelse enn det som følger av § 10-3.</article><article class="legalP" id="kapittel-1-foreslåttparagraf-3-ledd-2">Dersom det foreligger svært skjerpende omstendigheter, kan kommunen tildele flere prikker for en overtredelse enn det som følger av § 10-3. Kommunestyret kan ved svært skjerpende omstendigheter også øke lengden på inndragningen utover det som følger av § 10-2, i de alvorligste tilfellene for resten av bevillingsperioden.</article><article class="legalP" id="kapittel-1-foreslåttparagraf-3-ledd-3">Dersom omstendigheter som nevnt i første og annet ledd vektlegges, skal dette begrunnes særskilt i vedtaket.</article></article><article class="futureLegalArticle" data-name="§10-5" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 10-5</span>.</span><article class="legalP" id="kapittel-1-foreslåttparagraf-4-ledd-1">Der det foreligger grunnlag for prikktildeling, skal kommunen sende ut forhåndsvarsel om tildeling av prikker, jf. forvaltningsloven § 16.</article><article class="legalP" id="kapittel-1-foreslåttparagraf-4-ledd-2">Kommunestyret fatter enkeltvedtak om tildeling av prikker. Bevillingshaver skal i forbindelse med vedtaket orienteres om mulige konsekvenser ved ytterligere prikktildelinger.</article><article class="legalP" id="kapittel-1-foreslåttparagraf-4-ledd-3">Vedtak etter annet ledd kan påklages etter forvaltningslovens regler. Der klageretten ikke benyttes, kan tildelingen av prikker likevel påklages i forbindelse med klage på senere vedtak om inndragning hvor tildelingen av prikker inngår som grunnlag.</article></article><article class="futureLegalArticle" data-name="§10-6" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 10-6</span>.</span><article class="legalP" id="kapittel-1-foreslåttparagraf-5-ledd-1">Dersom tildeling av prikker danner grunnlag for inndragning, skal kommunen sende ut forhåndsvarsel om inndragning av bevillingen, jf. forvaltningsloven § 16.</article><article class="legalP" id="kapittel-1-foreslåttparagraf-5-ledd-2">Kommunestyret fatter enkeltvedtak om inndragning av bevilling på grunnlag av tildeling av prikker.</article><article class="legalP" id="kapittel-1-foreslåttparagraf-5-ledd-3">Kommunen bør iverksette vedtak om inndragning innen fire uker etter vedtakelsesdato.</article></article> <article class="defaultP" margin-top="true">Gjeldende § 10-1 blir ny § 10-7.</article></section><section class="section" data-name="kapII" id="kapittel-2" data-lovdata-URL="LTI/forskrift/2015-10-26-1225/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften trer i kraft 1. januar 2016.</article><article class="legalP" id="kapittel-2-ledd-2">Forskriften gjelder overtredelser begått fra og med denne dato.</article></section></main></body></html>