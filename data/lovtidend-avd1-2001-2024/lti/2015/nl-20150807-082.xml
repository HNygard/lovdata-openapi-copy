<!DOCTYPE html><html lang="no"><head><title>Lov om endringer i forsvarspersonelloven m.m.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2015-08-07-82</dd><dt class="dokid">DokumentID</dt><dd class="dokid">LTI/lov/2015-08-07-82</dd><dt class="ministry">Departement</dt><dd class="ministry"><ul><li>Forsvarsdepartementet</li></ul></dd><dt class="publishedIn">Publisert i</dt><dd class="publishedIn">I 2015 hefte 10 s 1586</dd><dt class="dateInForce">I kraft fra</dt><dd class="dateInForce">Kongen bestemmer</dd><dt class="changesToDocuments">Endrer</dt><dd class="changesToDocuments"><ul><li>lov/1957-05-03</li><li>lov/2004-07-02-59</li></ul></dd><dt class="legalArea">Rettsområde</dt><dd class="legalArea"><ul><li>Arbeidsrett &gt; Arbeidsforhold. Sysselsetting</li> <li>Stats-, statsforfatnings- og statsborgerrett &gt; Forsvaret</li></ul></dd><dt class="dateOfPublication">Kunngjort</dt><dd class="dateOfPublication">2015-08-07 13:20</dd><dt class="journalNumber">Journalnummer</dt><dd class="journalNumber">2015-0560</dd><dt class="titleShort">Korttittel</dt><dd class="titleShort">Endringslov til forsvarspersonelloven m.m.</dd><dt class="title">Tittel</dt><dd class="title">Lov om endringer i forsvarspersonelloven m.m.</dd><dt class="miscInformation">Annet om dokumentet</dt><dd class="miscInformation">Prop.111 LS (2014–2015), Innst.335 L (2014–2015), Lovvedtak 108 (2014–2015). Stortingets første og andre gangs behandling hhv. 12. og 15. juni 2015. Fremmet av Forsvarsdepartementet.</dd><dt class="refid">RefID</dt><dd class="refid">lov/2015-08-07-82</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i forsvarspersonelloven m.m.<ul class="tocSubUl"><li>I<ul class="tocSubUl"><li>§ 2. Virkeområde</li><li>§ 3. Definisjoner</li><li>§ 4. Tilsettingsvilkår for militært tilsatte</li><li>§ 5. Tilsettingsforholdets lengde</li><li>§ 7. Disponering</li><li>§ 8. Oppsigelse mv.</li><li>§ 19. Overgangsbestemmelser</li></ul></li><li>II<ul class="tocSubUl"><li>§ 1.</li><li>§ 3.</li><li>§ 4.</li></ul></li><li>III</li></ul></li></ul></dd></dl></header><main class="documentBody" data-lovdata-URL="LTI/lov/2015-08-07-82" id="dokument"><h1>Lov om endringer i forsvarspersonelloven m.m.</h1><article class="defaultP" data-text-size="small">Endringer i følgende lover:<ul class="defaultList" data-text-size="small"><li data-li-identifier="1" data-name="1"><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 3. mai 1957 om pensjonering av fastlønt befal som etter søknad gis avskjed med redusert lønn og tjenesteplikt</article></article></li><li data-li-identifier="2" data-name="2"><article class="listArticle" data-text-size="small" id="punkt-2"><article class="legalP" id="punkt-2-ledd-1">Lov 2. juli 2004 nr. 59 om forsvarspersonell (forsvarspersonelloven).</article></article></li></ul></article><section class="section" data-name="kapI" id="kapittel-1" data-lovdata-URL="LTI/lov/2015-08-07-82/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I lov 2. juli 2004 nr. 59 om forsvarspersonell gjøres følgende endringer:</article> <article class="defaultP" margin-top="true">§ 2 skal lyde:</article><article class="futureLegalArticle" data-name="§2" id="kapittel-1-foreslåttparagraf-1"><span class="futureLegalArticleHeader">§ 2. <span class="legalArticleTitle">Virkeområde</span></span><article class="legalP" id="kapittel-1-foreslåttparagraf-1-ledd-1">Loven gjelder for militært tilsatte i Forsvarsdepartementet med underliggende etater, når ikke annet er fastsatt i eller i medhold av denne lov.</article></article> <article class="defaultP" margin-top="true">§ 3 skal lyde:</article><article class="futureLegalArticle" data-name="§3" id="kapittel-1-foreslåttparagraf-2"><span class="futureLegalArticleHeader">§ 3. <span class="legalArticleTitle">Definisjoner</span></span><article class="legalP" id="kapittel-1-foreslåttparagraf-2-ledd-1">Med militært tilsatte menes offiserer, befal, grenaderer og konstabler som er tilsatt i Forsvaret.</article><article class="legalP" id="kapittel-1-foreslåttparagraf-2-ledd-2">Med forsvarspersonell menes vernepliktige, militært tilsatte og sivilt tilsatt personell i Forsvarsdepartementet og underliggende etater.</article><article class="legalP" id="kapittel-1-foreslåttparagraf-2-ledd-3">Med internasjonale operasjoner menes enhver operasjon i utlandet som krever bruk av militære styrker, og som er godkjent av norske myndigheter.</article></article> <article class="defaultP" margin-top="true">§ 4 skal lyde:</article><article class="futureLegalArticle" data-name="§4" id="kapittel-1-foreslåttparagraf-3"><span class="futureLegalArticleHeader">§ 4. <span class="legalArticleTitle">Tilsettingsvilkår for militært tilsatte</span></span><article class="legalP" id="kapittel-1-foreslåttparagraf-3-ledd-1">Offiserer, befal, grenaderer og konstabler tilsettes på de vilkår som er fastsatt i lov 4. mars 1983 nr. 3 om statens tjenestemenn m.m. (tjenestemannsloven) med de avvik som følger i eller i medhold av denne lov.</article><article class="legalP" id="kapittel-1-foreslåttparagraf-3-ledd-2">Militært tilsatte er unntatt fra forbudet om forskjellsbehandling på grunn av alder etter arbeidsmiljøloven § 13-1 første ledd.</article><article class="legalP" id="kapittel-1-foreslåttparagraf-3-ledd-3">Militært tilsatte plikter å overholde de regler om tilsetting, utdanning, disponering og avansement mv. som er fastsatt i den til enhver tid gjeldende ordningen for militært tilsatte. Ordningen for militært tilsatte fastsettes av Kongen med Stortingets samtykke.</article><article class="legalP" id="kapittel-1-foreslåttparagraf-3-ledd-4">Departementet har instruksjons- og organisasjonsmyndighet og kan utforme nødvendige tilpasninger og regelverk innenfor de overordnede rammene i ordningen for militært tilsatte.</article><article class="legalP" id="kapittel-1-foreslåttparagraf-3-ledd-5">Departementet gir regler om hvem som er tilsettingsmyndighet, og om fremgangsmåten ved tilsetting. Reglene kan fravike tjenestemannsloven.</article></article> <article class="defaultP" margin-top="true">§ 5 skal lyde:</article><article class="futureLegalArticle" data-name="§5" id="kapittel-1-foreslåttparagraf-4"><span class="futureLegalArticleHeader">§ 5. <span class="legalArticleTitle">Tilsettingsforholdets lengde</span></span><article class="legalP" id="kapittel-1-foreslåttparagraf-4-ledd-1">Offiserer, befal, grenaderer og konstabler kan tilsettes midlertidig, eller de kan tilsettes fast til de fyller 35 år eller fast til de fyller 60 år. De som er tilsatt midlertidig, skal fratre stillingen sin uten oppsigelse. De som er fast tilsatt, skal fratre stillingen ved første månedsskifte etter at de har fylt 35 eller 60 år.</article><article class="legalP" id="kapittel-1-foreslåttparagraf-4-ledd-2">Forsvaret kan ved behov forlenge tilsettingsperioden med inntil 3 år for dem som er tilsatt til de fyller 35 år.</article><article class="legalP" id="kapittel-1-foreslåttparagraf-4-ledd-3">Når spesielle forhold gjør det nødvendig, kan departementet forlenge tilsettingsperioden med inntil ett år om gangen for militært tilsatte som har nådd aldersgrensen på 60 år.</article><article class="legalP" id="kapittel-1-foreslåttparagraf-4-ledd-4">Departementet gir nærmere regler om varigheten av og om adgangen til å fornye det midlertidige tilsettingsforholdet.</article></article> <article class="defaultP" margin-top="true">§ 6 oppheves.</article> <article class="defaultP" margin-top="true">§ 7 skal lyde:</article><article class="futureLegalArticle" data-name="§7" id="kapittel-1-foreslåttparagraf-5"><span class="futureLegalArticleHeader">§ 7. <span class="legalArticleTitle">Disponering</span></span><article class="legalP" id="kapittel-1-foreslåttparagraf-5-ledd-1">Militært tilsatte plikter å la seg disponere til stilling i Norge og i utlandet i samsvar med Forsvarets behov. Disponering fra stilling kan skje når dette åpenbart er påkrevd av helsemessige, sikkerhetsmessige eller særskilte grunner. Disponering fra stilling av slike særskilte grunner kan ikke skje i de tilfeller der grunnlaget for disponeringen faller inn under tjenestemannsloven §§ 15 og 16 eller lov 20. mai 1988 nr. 32 om militær disiplinærmyndighet § 1.</article><article class="legalP" id="kapittel-1-foreslåttparagraf-5-ledd-2">For tjenestegjøring i internasjonale operasjoner gjelder bestemmelsene i kapittel III.</article><article class="legalP" id="kapittel-1-foreslåttparagraf-5-ledd-3">Militært tilsatte plikter å rette seg etter de krav til endringer i tjenesten og forflytninger som måtte bli nødvendig på grunn av organisasjonsendringer i Forsvaret.</article></article> <article class="defaultP" margin-top="true">§ 8 skal lyde:</article><article class="futureLegalArticle" data-name="§8" id="kapittel-1-foreslåttparagraf-6"><span class="futureLegalArticleHeader">§ 8. <span class="legalArticleTitle">Oppsigelse mv.</span></span><article class="legalP" id="kapittel-1-foreslåttparagraf-6-ledd-1">Militært tilsatte med plikttjeneste i Forsvaret har ikke rett til selv å si opp sin stilling.</article><article class="legalP" id="kapittel-1-foreslåttparagraf-6-ledd-2">Midlertidig militært tilsatte og de som er fast tilsatt til de fyller 35 eller 38 år, kan ikke kreve fortrinnsrett og rett til ventelønn etter lov 4. mars 1983 nr. 3 om statens tjenestemenn m.m.</article></article> <article class="defaultP" margin-top="true">§ 9 oppheves.</article> <article class="defaultP" margin-top="true">§ 10 første ledd skal lyde:</article><article class="legalP" id="kapittel-1-ledd-2">Militært tilsatte og vernepliktige skal i tjenestetiden ikke nyte alkohol eller annet berusende eller bedøvende middel. Departementet kan gi forskrift om unntak fra første punktum. Forbudet gjelder ikke ved fravær under permisjon eller fritid, med mindre annet er bestemt av departementet.</article> <article class="defaultP" margin-top="true">§ 10 andre ledd skal lyde:</article><article class="legalP" id="kapittel-1-ledd-3">Militært tilsatte og vernepliktige skal heller ikke møte til tjeneste påvirket av alkohol eller annet berusende eller bedøvende middel. Som påvirket av alkohol regnes en person som har alkoholkonsentrasjon i blodet som er større enn 0,2 promille, eller en alkoholmengde i kroppen som kan føre til en så stor alkoholkonsentrasjon i blodet, eller større alkoholkonsentrasjon i utåndingsluften enn 0,1 milligram per liter luft.</article> <article class="defaultP" margin-top="true">§ 11 første ledd skal lyde:</article><article class="legalP" id="kapittel-1-ledd-4">Militært tilsatte kan disponeres til tjenestegjøring i internasjonale operasjoner.</article> <article class="defaultP" margin-top="true">§ 12 b første ledd skal lyde:</article><article class="legalP" id="kapittel-1-ledd-5">Staten skal uavhengig av skyld erstatte tap påført sivilt personell, militært tilsatte eller vernepliktige på grunn av skade eller sykdom oppstått som følge av tjeneste i en internasjonal operasjon, herunder psykiske belastningsskader.</article> <article class="defaultP" margin-top="true">§ 19 skal lyde:</article><article class="futureLegalArticle" data-name="§19" id="kapittel-1-foreslåttparagraf-7"><span class="futureLegalArticleHeader">§ 19. <span class="legalArticleTitle">Overgangsbestemmelser</span></span><article class="legalP" id="kapittel-1-foreslåttparagraf-7-ledd-1">Sivilt personell som nevnt i § 11 andre ledd kan bare disponeres til internasjonale operasjoner dersom vedkommende er tilsatt etter at kapittel III trådte i kraft, og etter at bestemte kategorier er fastsatt av Forsvarsdepartementet, med mindre vedkommende skriftlig har akseptert å bli underlagt disponering som nevnt i § 11.</article><article class="legalP" id="kapittel-1-foreslåttparagraf-7-ledd-2">Tidligere yrkesbefal som er tilsatt før 1. januar 2005, kan bare sies opp etter lov 4. mars 1983 nr. 3 om statens tjenestemenn m.m. § 10 nr. 2 bokstav a.</article><article class="legalP" id="kapittel-1-foreslåttparagraf-7-ledd-3">§ 12 a omfatter rett til oppfølging for personell som tjenestegjør i internasjonale operasjoner etter at bestemmelsen trådte i kraft. § 12 b omfatter skader og sykdom som er påført etter at bestemmelsen trådte i kraft.</article></article></section><section class="section" data-name="kapII" id="kapittel-2" data-lovdata-URL="LTI/lov/2015-08-07-82/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">I lov 3. mai 1957 om pensjonering av fastlønt befal som etter søknad gis avskjed med redusert lønn og tjenesteplikt gjøres følgende endringer:</article> <article class="defaultP" margin-top="true">Lovens tittel skal lyde:</article> <article class="defaultP" margin-top="true"><i>Lov om pensjonering av militært tilsatte som etter søknad gis avskjed med redusert lønn og tjenesteplikt</i></article> <article class="defaultP" margin-top="true">§ 1 skal lyde:</article><article class="futureLegalArticle" data-name="§1" id="kapittel-2-foreslåttparagraf-1"><span class="futureLegalArticleHeader">§ 1.</span><article class="legalP" id="kapittel-2-foreslåttparagraf-1-ledd-1">Militært tilsatte som etter søknad gis avskjed med redusert lønn og tjenesteplikt i samsvar med de bestemmelser som til enhver tid er fastsatt av Stortinget, skal ha adgang til å opprettholde innskottsbetalende medlemskap i Statens pensjonskasse inntil aldersgrensen for den stilling vedkommende innehadde ved avskjeden. Fra da av utbetales personens alderspensjon.</article></article> <article class="defaultP" margin-top="true">§ 3 skal lyde:</article><article class="futureLegalArticle" data-name="§3" id="kapittel-2-foreslåttparagraf-2"><span class="futureLegalArticleHeader">§ 3.</span><article class="legalP" id="kapittel-2-foreslåttparagraf-2-ledd-1">For øvrig gjelder reglene i lov 28. juli 1949 nr. 26 om Statens pensjonskasse for militært tilsatte som går inn under denne lov.</article></article> <article class="defaultP" margin-top="true">§ 4 skal lyde:</article><article class="futureLegalArticle" data-name="§4" id="kapittel-2-foreslåttparagraf-3"><span class="futureLegalArticleHeader">§ 4.</span><article class="legalP" id="kapittel-2-foreslåttparagraf-3-ledd-1">Loven trer i kraft straks og gis virkning for personer som allerede er innvilget avskjed i samsvar med Stortingets vedtak av 6. juli 1953.</article></article></section><section class="section" data-name="kapIII" id="kapittel-3" data-lovdata-URL="LTI/lov/2015-08-07-82/KAPITTEL_3"><h2 data-text-align="center">III</h2><ul class="defaultList"><li data-li-identifier="1." data-name="1."><article class="listArticle" id="kapittel-3-punkt-1"><article class="legalP" id="kapittel-3-punkt-1-ledd-1">Endringen i § 5 første ledd første punktum gjelder ikke for tidligere yrkesbefal som er fast tilsatt til de fyller 60 år. De beholder sitt tilsettingsforhold i Forsvaret til de har fylt 60 år.</article></article></li><li data-li-identifier="2." data-name="2."><article class="listArticle" id="kapittel-3-punkt-2"><article class="legalP" id="kapittel-3-punkt-2-ledd-1">Loven trer i kraft fra den tid Kongen bestemmer.</article></article></li></ul></section></main></body></html>