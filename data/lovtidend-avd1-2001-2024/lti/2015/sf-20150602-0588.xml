<!DOCTYPE html><html lang="no"><head><title>Forskrift om håndtering av utgangsstoffer for eksplosiver</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2015-06-02-588</dd><dt class="dokid">DokumentID</dt><dd class="dokid">LTI/forskrift/2015-06-02-588</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="publishedIn">Publisert i</dt><dd class="publishedIn">I 2015 hefte 5 s 810</dd><dt class="dateInForce">I kraft fra</dt><dd class="dateInForce">2015-06-15</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2002-06-14-20/§5</li><li>lov/2002-06-14-20/§6</li><li>lov/2002-06-14-20/§20a</li><li>lov/2002-06-14-20/§26</li><li>lov/2002-06-14-20/§27</li><li>lov/2002-06-14-20/§43</li><li>forskrift/2003-09-01-1161</li><li>forskrift/2015-06-01-580</li></ul></dd><dt class="dateOfPublication">Kunngjort</dt><dd class="dateOfPublication">2015-06-09 15:00</dd><dt class="lastupdated">Rettet</dt><dd class="lastupdated">2015-06-18 (ny versjon av forordning (EU) 98/2013, uoff. norsk oversettelse), 25.08.2015 (se nederst), 18.09.2015 (se nederst)</dd><dt class="journalNumber">Journalnummer</dt><dd class="journalNumber">2015-0465</dd><dt class="titleShort">Korttittel</dt><dd class="titleShort">Forskrift om utgangsstoffer for eksplosiver</dd><dt class="title">Tittel</dt><dd class="title">Forskrift om håndtering av utgangsstoffer for eksplosiver</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Direktoratet for samfunnssikkerhet og beredskap 2. juni 2015 med hjemmel i lov 14. juni 2002 nr. 20 om vern mot brann, eksplosjon og ulykker med farlig stoff og om brannvesenets redningsoppgaver (brann- og eksplosjonsvernloven) § 5, § 6, § 20a, § 26, § 27 og § 43, jf. delegeringsvedtak 1. september 2003 nr. 1161 og delegeringsvedtak 1. juni 2015 nr. 580. <br /><strong>EØS-henvisninger:</strong> EØS-avtalen vedlegg II kap. XV og XXIX (forordning (EU) nr. 98/2013).</dd><dt class="refid">RefID</dt><dd class="refid">forskrift/2015-06-02-588</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om håndtering av utgangsstoffer for eksplosiver<ul class="tocSubUl"><li>Kapittel 1. Alminnelige bestemmelser<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Gjennomføring av forordning (EU) nr. 98/2013</li><li>§ 4. Definisjoner</li><li>§ 5. Krav til aktsomhet</li><li>§ 6. Forbud for privatpersoner</li></ul></li><li>Kapittel 2. Krav til organisatoriske tiltak og fysisk sikring<ul class="tocSubUl"><li>§ 7. Krav til registrering av virksomhet</li><li>§ 8. Krav til deklarering og melding</li><li>§ 9. Systematisk helse-, miljø- og sikkerhetsarbeid</li><li>§ 10. Plikt til å rapportere om mistenkelige transaksjoner, tyveri eller betydelig og uforklarlig svinn</li><li>§ 11. Krav til oversikt over transaksjoner</li><li>§ 12. Plikt til å informere neste ledd i omsetningskjeden</li><li>§ 13. Legitimasjonskrav</li><li>§ 14. Krav til oppbevaring av utgangsstoffer for eksplosiver</li><li>§ 15. Unntak for jordbrukeres oppbevaring av gjødsel</li><li>§ 16. Opplysningsplikt om lager eller oppbevaringssted</li></ul></li><li>Kapittel 3. Transport, dokumentasjon, tilsyn og sanksjoner<ul class="tocSubUl"><li>§ 17. Transport</li><li>§ 18. Dekning av kostnader ved destruksjon</li><li>§ 19. Dokumentasjon</li><li>§ 20. Tilsynsmyndighet</li><li>§ 21. Dispensasjon</li><li>§ 22. Reaksjonsmidler</li><li>§ 23. Straff</li><li>§ 23. Klage</li><li>§ 24. Ikrafttredelse</li><li>§ 25. Overgangsbestemmelser</li></ul></li><li>Forordninger</li><li>Rettelser<ul class="tocSubUl"><li>§ 23. Straff</li><li>§ 24. Klage</li><li>§ 25. Ikrafttredelse</li><li>§ 26. Overgangsbestemmelser</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2015-06-02-588" id="dokument"><h1>Forskrift om håndtering av utgangsstoffer for eksplosiver</h1><section class="section" data-name="kap1" id="kapittel-1" data-lovdata-URL="LTI/forskrift/2015-06-02-588/KAPITTEL_1"><h2>Kapittel 1. Alminnelige bestemmelser</h2><article class="legalArticle" data-lovdata-URL="LTI/forskrift/2015-06-02-588/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Forskriften skal bidra til at utgangsstoffer for eksplosiver ikke kommer på avveie eller havner i urette hender og benyttes til uønskede tilsiktede hendelser.</article><article class="legalP" id="kapittel-1-paragraf-1-ledd-2">Forskriften skal også bidra til å verne liv, helse, miljø og materielle verdier mot uhell og ulykker med utgangsstoffer for eksplosiver.</article></article><article class="legalArticle" data-lovdata-URL="LTI/forskrift/2015-06-02-588/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Forskriften gjelder all håndtering av følgende utgangsstoffer for eksplosiver, inkludert stoffblandinger som inneholder slike: <table><tbody><tr><td data-text-align="left" data-vertical-align="top">Hydrogenperoksid, over 12 vektprosent</td><td data-text-align="left" data-vertical-align="top">Heksamin</td></tr><tr><td data-text-align="left" data-vertical-align="top">Nitrometan, over 30 vektprosent</td><td data-text-align="left" data-vertical-align="top">Svovelsyre</td></tr><tr><td data-text-align="left" data-vertical-align="top">Salpetersyre, over 3 vektprosent</td><td data-text-align="left" data-vertical-align="top">Aceton</td></tr><tr><td data-text-align="left" data-vertical-align="top">Kaliumklorat, over 40 vektprosent</td><td data-text-align="left" data-vertical-align="top">Kaliumnitrat</td></tr><tr><td data-text-align="left" data-vertical-align="top">Kaliumperklorat, over 40 vektprosent</td><td data-text-align="left" data-vertical-align="top">Natriumnitrat</td></tr><tr><td data-text-align="left" data-vertical-align="top">Natriumklorat, over 40 vektprosent</td><td data-text-align="left" data-vertical-align="top">Kalsiumnitrat</td></tr><tr><td data-text-align="left" data-vertical-align="top">Natriumperklorat, over 40 vektprosent</td><td data-text-align="left" data-vertical-align="top">Kalsiumammoniumnitrat</td></tr><tr><td data-text-align="left" data-vertical-align="top" /><td data-text-align="left" data-vertical-align="top">Ammoniumnitrat (16 vektprosent eller mer nitrogen fra ammoniumnitrat)</td></tr></tbody></table></article><article class="legalP" id="kapittel-1-paragraf-2-ledd-2">De angitte konsentrasjonsgrenser gjelder med mindre annet uttrykkelig følger av forskriftens bestemmelser.</article><article class="legalP" id="kapittel-1-paragraf-2-ledd-3">Forskriften gjelder ikke produkter, pyrotekniske artikler, utstyr mv. eller legemidler, slik avgrensningen er gjort i forordning (EU) nr. 98/2013 om markedsføring og bruk av utgangsstoffer for eksplosiver artikkel 2 nr. 2.</article></article><article class="legalArticle" data-lovdata-URL="LTI/forskrift/2015-06-02-588/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Gjennomføring av forordning (EU) nr. 98/2013</span></h3><article class="legalP" id="kapittel-1-paragraf-3-ledd-1">EØS-avtalens vedlegg II kapittel XV og XXIX (forordning (EU) nr. 98/2013) om markedsføring og bruk av utgangsstoffer for eksplosiver gjelder som forskrift med de endringer og tillegg som følger av vedlegg II, protokoll 1 til avtalen og avtalen for øvrig.</article></article><article class="legalArticle" data-lovdata-URL="LTI/forskrift/2015-06-02-588/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-4-ledd-1">I forskriften menes med<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-4-ledd-1-punkt-1"><article class="legalP" id="kapittel-1-paragraf-4-ledd-1-punkt-1-ledd-1"><i>stoff:</i> et kjemisk grunnstoff og dets forbindelser, i naturlig tilstand eller fremkommet ved en fremstillingsprosess, herunder ethvert tilsetningsstoff som er nødvendig for å bevare stoffets stabilitet samt enhver urenhet som følger av prosessen som benyttes, men med unntak av ethvert løsemiddel som kan utskilles uten å påvirke stoffets stabilitet eller endre dets sammensetning</article></article></li><li data-li-identifier="b)" data-name="b)"><article class="listArticle" id="kapittel-1-paragraf-4-ledd-1-punkt-2"><article class="legalP" id="kapittel-1-paragraf-4-ledd-1-punkt-2-ledd-1"><i>stoffblanding</i>: en blanding eller løsning som består av to eller flere stoffer</article></article></li><li data-li-identifier="c)" data-name="c)"><article class="listArticle" id="kapittel-1-paragraf-4-ledd-1-punkt-3"><article class="legalP" id="kapittel-1-paragraf-4-ledd-1-punkt-3-ledd-1"><i>virksomhet:</i> offentlig eller privat foretak uansett om foretaket er etablert med henblikk på forretningsmessig fortjeneste eller ikke</article></article></li><li data-li-identifier="d)" data-name="d)"><article class="listArticle" id="kapittel-1-paragraf-4-ledd-1-punkt-4"><article class="legalP" id="kapittel-1-paragraf-4-ledd-1-punkt-4-ledd-1"><i>sluttbruker:</i> den som bruker utgangsstoffer for eksplosiver i egen virksomhet, og ikke selger stoffene videre eller på annen måte gjør dem tilgjengelig for andre</article></article></li><li data-li-identifier="e)" data-name="e)"><article class="listArticle" id="kapittel-1-paragraf-4-ledd-1-punkt-5"><article class="legalP" id="kapittel-1-paragraf-4-ledd-1-punkt-5-ledd-1"><i>håndtering:</i> all omgang med utgangsstoffer for eksplosiver slik som tilvirkning, oppbevaring, behandling, transport, lasting, lossing, erverv, handel, innførsel, utførsel, overføring, bruk og tilintetgjøring.</article></article></li></ul></article><article class="legalP" id="kapittel-1-paragraf-4-ledd-2">For øvrig gjelder definisjonene i forordning (EU) nr. 98/2013 artikkel 3.</article></article><article class="legalArticle" data-lovdata-URL="LTI/forskrift/2015-06-02-588/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Krav til aktsomhet</span></h3><article class="legalP" id="kapittel-1-paragraf-5-ledd-1">Alle som håndterer utgangsstoffer for eksplosiver plikter å vise aktsomhet og gjøre det som er nødvendig for å hindre at slike kommer på avveie eller havner i urette hender og for å forebygge uhell. Kravet til aktsomhet gjelder uavhengig av konsentrasjonsgrensene i § 2 første ledd.</article></article><article class="legalArticle" data-lovdata-URL="LTI/forskrift/2015-06-02-588/§6" data-name="§6" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Forbud for privatpersoner</span></h3><article class="legalP" id="kapittel-1-paragraf-6-ledd-1">Utgangsstoffer for eksplosiver i § 2 første ledd første kolonne skal ikke gjøres tilgjengelig for eller håndteres av privatpersoner, men kan kun gjøres tilgjengelig for og håndteres av virksomheter med et yrkesmessig behov. Det er ikke tillatt med utførsel av disse utgangsstoffene til privatpersoner.</article><article class="legalP" id="kapittel-1-paragraf-6-ledd-2">Det framgår av REACH-forskriften § 1 som gjennomfører forordning (EF) nr. 1907/2006 om registrering, vurdering, godkjenning og restriksjoner av kjemikalier, vedlegg XVII, kapittel 58 at privatpersoner og virksomheter uten yrkesmessig behov ikke skal ha tilgang til eller håndtere stoffer eller stoffblandinger med 16 vektprosent nitrogen eller mer fra ammoniumnitrat.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2015-06-02-588/KAPITTEL_2"><h2>Kapittel 2. Krav til organisatoriske tiltak og fysisk sikring</h2><article class="legalArticle" data-lovdata-URL="LTI/forskrift/2015-06-02-588/§7" data-name="§7" id="kapittel-2-paragraf-1"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Krav til registrering av virksomhet</span></h3><article class="legalP" id="kapittel-2-paragraf-1-ledd-1">En virksomhet som vil innføre, produsere, bruke, besitte, omsette eller på annen måte gjøre tilgjengelig utgangsstoffer for eksplosiver som er listet opp i § 2 første ledd første kolonne eller med 16 vektprosent nitrogen eller mer fra ammoniumnitrat, skal være registrert i Foretaksregisteret eller Enhetsregisteret. Virksomheter registrert i offentlige registre i andre land, skal kunne dokumentere slik registrering.</article></article><article class="legalArticle" data-lovdata-URL="LTI/forskrift/2015-06-02-588/§8" data-name="§8" id="kapittel-2-paragraf-2"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Krav til deklarering og melding</span></h3><article class="legalP" id="kapittel-2-paragraf-2-ledd-1">En virksomhet som produserer eller innfører utgangsstoffer for eksplosiver listet opp i § 2 første ledd første kolonne eller med 16 vektprosent nitrogen eller mer fra ammoniumnitrat, skal deklarere disse til Produktregisteret. Dette gjelder også utgangsstoffer for eksplosiver som innføres til virksomhetens egen bruk. Kravet til deklarering gjelder uavhengig av utgangsstoffets mengde og bruksområde. Deklareringen skal opplyse om fullstendig kjemisk sammensetning.</article><article class="legalP" id="kapittel-2-paragraf-2-ledd-2">Utgangsstoffer for eksplosiver skal deklareres senest når virksomheten begynner å produsere, omsette eller ta dem i bruk i Norge. Virksomheten skal uten ugrunnet opphold og av eget tiltak oppdatere opplysningene dersom det skjer endringer. Opplysninger om den faktiske mengden som er produsert, importert og eksportert per år skal rapporteres årlig.</article><article class="legalP" id="kapittel-2-paragraf-2-ledd-3">En virksomhet som ikke har en deklareringsplikt etter første ledd, og som vil omsette eller på annen måte gjøre tilgjengelig utgangsstoffer for eksplosiver som er listet opp i § 2 første ledd første kolonne eller med 16 vektprosent nitrogen eller mer fra ammoniumnitrat, skal melde disse elektronisk i Direktoratet for samfunnssikkerhet og beredskaps database.</article><article class="legalP" id="kapittel-2-paragraf-2-ledd-4">Meldingen skal være mottatt hos Direktoratet for samfunnssikkerhet og beredskap før virksomheten kan kjøpe utgangsstoffer for eksplosiver, begynne å omsette utgangsstoffene eller gjøre dem tilgjengelig i Norge. Virksomheten skal uten ugrunnet opphold og av eget tiltak melde om endringer i hvilke utgangsstoffer som omsettes eller på annen måte gjøres tilgjengelig.</article></article><article class="legalArticle" data-lovdata-URL="LTI/forskrift/2015-06-02-588/§9" data-name="§9" id="kapittel-2-paragraf-3"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Systematisk helse-, miljø- og sikkerhetsarbeid</span></h3><article class="legalP" id="kapittel-2-paragraf-3-ledd-1">En virksomhet skal kartlegge farer og problemer som kan oppstå når den håndterer utgangsstoffer for eksplosiver, og på denne bakgrunn vurdere risiko for uhell og for at utgangsstoffer for eksplosiver kommer på avveie. Risikovurderingen skal omfatte forhold i og utenfor virksomheten.</article><article class="legalP" id="kapittel-2-paragraf-3-ledd-2">Virksomheten skal på bakgrunn av risikovurderingen utarbeide planer og gjennomføre tiltak for å hindre at utgangsstoffer for eksplosiver kommer på avveie og for å forebygge uhell.</article><article class="legalP" id="kapittel-2-paragraf-3-ledd-3">Virksomheten skal sørge for at alle som håndterer utgangsstoffer for eksplosiver har tilstrekkelig kunnskap og ferdigheter til å utføre oppgavene på en sikker og forsvarlig måte.</article><article class="legalP" id="kapittel-2-paragraf-3-ledd-4">Kravet til systematisk helse-, miljø- og sikkerhetsarbeid gjelder uavhengig av konsentrasjonsgrensene i § 2 første ledd.</article></article><article class="legalArticle" data-lovdata-URL="LTI/forskrift/2015-06-02-588/§10" data-name="§10" id="kapittel-2-paragraf-4"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Plikt til å rapportere om mistenkelige transaksjoner, tyveri eller betydelig og uforklarlig svinn</span></h3><article class="legalP" id="kapittel-2-paragraf-4-ledd-1">En virksomhet som håndterer utgangsstoffer for eksplosiver, skal uten ugrunnet opphold rapportere til KRIPOS om mistenkelige transaksjoner eller forsøk på slike, tyveri eller betydelig og uforklarlig svinn av utgangsstoffer etter forordning (EU) nr. 98/2013 artikkel 9.</article><article class="legalP" id="kapittel-2-paragraf-4-ledd-2">Virksomheten skal ha tilstrekkelig oversikt over beholdningen av utgangsstoffer, slik at tyveri eller betydelig og uforklarlig svinn kan oppdages raskt.</article><article class="legalP" id="kapittel-2-paragraf-4-ledd-3">Pliktene etter denne bestemmelse gjelder uavhengig av konsentrasjonsgrensene i § 2 første ledd.</article></article><article class="legalArticle" data-lovdata-URL="LTI/forskrift/2015-06-02-588/§11" data-name="§11" id="kapittel-2-paragraf-5"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Krav til oversikt over transaksjoner</span></h3><article class="legalP" id="kapittel-2-paragraf-5-ledd-1">En virksomhet skal ha oversikt over hvilke transaksjoner den har foretatt med utgangsstoffer for eksplosiver som er listet opp i § 2 første ledd første kolonne eller med 16 vektprosent nitrogen eller mer fra ammoniumnitrat.</article><article class="legalP" id="kapittel-2-paragraf-5-ledd-2">Oversikten over transaksjonene skal inneholde opplysninger om<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-5-ledd-2-punkt-1"><article class="legalP" id="kapittel-2-paragraf-5-ledd-2-punkt-1-ledd-1">leverandørene som utgangsstoffer er kjøpt fra, med adresse og foretaksnummer</article></article></li><li data-li-identifier="b)" data-name="b)"><article class="listArticle" id="kapittel-2-paragraf-5-ledd-2-punkt-2"><article class="legalP" id="kapittel-2-paragraf-5-ledd-2-punkt-2-ledd-1">kundene som utgangsstoffer er solgt til, med adresse og foretaksnummer</article></article></li><li data-li-identifier="c)" data-name="c)"><article class="listArticle" id="kapittel-2-paragraf-5-ledd-2-punkt-3"><article class="legalP" id="kapittel-2-paragraf-5-ledd-2-punkt-3-ledd-1">den enkelte transaksjon; navn på varen som inneholder utgangsstoffer for eksplosiver, hvilket utgangsstoff varen inneholder, varens mengde, dato og sted for transaksjonen.</article></article></li></ul></article><article class="legalP" id="kapittel-2-paragraf-5-ledd-3">Hvis kunden er sluttbruker skal oversikten også inneholde opplysninger om navn på personen som foretar innkjøpet, oppgjørsmetoden og det planlagte bruksområdet.</article><article class="legalP" id="kapittel-2-paragraf-5-ledd-4">Er kunden ny, skal oversikten også inneholde en signert erklæring om at utgangsstoffer for eksplosiver listet opp i § 2 første ledd første kolonne eller med 16 vektprosent nitrogen eller mer fra ammoniumnitrat ikke skal gjøres tilgjengelig for eller håndteres av privatpersoner eller virksomheter uten yrkesmessig behov, og at kunden er kjent med pliktene som følger av forskriften.</article><article class="legalP" id="kapittel-2-paragraf-5-ledd-5">Skal en ny kunde selge videre eller en eksisterende sluttbrukerkunde starte med videresalg, skal oversikten også inneholde en signert erklæring om at kravene til innmelding i § 8 tredje og fjerde ledd er oppfylt.</article><article class="legalP" id="kapittel-2-paragraf-5-ledd-6">Virksomheten skal oppbevare opplysningene i minst fem år og på forespørsel gi dem samlet til Direktoratet for samfunnssikkerhet og beredskap.</article></article><article class="legalArticle" data-lovdata-URL="LTI/forskrift/2015-06-02-588/§12" data-name="§12" id="kapittel-2-paragraf-6"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Plikt til å informere neste ledd i omsetningskjeden</span></h3><article class="legalP" id="kapittel-2-paragraf-6-ledd-1">En virksomhet som gjør utgangsstoffer for eksplosiver listet opp i § 2 første ledd første kolonne eller med 16 vektprosent nitrogen eller mer fra ammoniumnitrat tilgjengelig, skal senest når utgangsstoffene leveres gi mottakeren skriftlig informasjon om at de ikke skal gjøres tilgjengelig for privatpersoner eller andre uten yrkesmessig behov.</article><article class="legalP" id="kapittel-2-paragraf-6-ledd-2">En virksomhet som gjør utgangsstoffer for eksplosiver listet opp i § 2 første ledd tilgjengelig, skal senest når utgangsstoffene leveres til mottakeren gi denne skriftlig informasjon om plikten til å rapportere etter § 10.</article><article class="legalP" id="kapittel-2-paragraf-6-ledd-3">Pliktene etter denne bestemmelse gjelder bare overfor nye kunder eller når virksomheten leverer stoffer eller stoffblandinger som er nye for en eksisterende kunde.</article></article><article class="legalArticle" data-lovdata-URL="LTI/forskrift/2015-06-02-588/§13" data-name="§13" id="kapittel-2-paragraf-7"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Legitimasjonskrav</span></h3><article class="legalP" id="kapittel-2-paragraf-7-ledd-1">Personer som på vegne av en virksomhet kjøper eller på annen måte erverver utgangsstoffer for eksplosiver listet opp i § 2 første ledd første kolonne eller med 16 vektprosent nitrogen eller mer fra ammoniumnitrat, skal vise gyldig legitimasjon og dokumentere sin tilknytning til virksomheten. Dersom kjøp eller erverv skjer uten personlig fremmøte, kan personen som foretar kjøpet sende inn en bekreftet kopi av egen legitimasjon. Gjelder kjøpet eller ervervet stoffer eller stoffblandinger med 16 vektprosent nitrogen eller mer fra ammoniumnitrat, skal det i tillegg dokumenteres at virksomheten har et yrkesmessig behov for stoffet.</article><article class="legalP" id="kapittel-2-paragraf-7-ledd-2">Kravene etter første ledd gjelder ikke for etablerte kundeforhold der selgeren kjenner personen som foretar innkjøp, og vedkommendes tilknytning til virksomheten. Ved kjøp etter første ledd tredje punktum må selgeren i tillegg kjenne virksomhetens yrkesmessige behov.</article></article><article class="legalArticle" data-lovdata-URL="LTI/forskrift/2015-06-02-588/§14" data-name="§14" id="kapittel-2-paragraf-8"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Krav til oppbevaring av utgangsstoffer for eksplosiver</span></h3><article class="legalP" id="kapittel-2-paragraf-8-ledd-1">Utgangsstoffer for eksplosiver listet opp i § 2 første ledd første kolonne og med 16 vektprosent nitrogen eller mer fra ammoniumnitrat skal oppbevares utilgjengelig for uvedkommende og forsvarlig innelåst i egnet bygning, rom, skap eller annen innretning, eller innenfor et adgangskontrollert og inngjerdet område.</article><article class="legalP" id="kapittel-2-paragraf-8-ledd-2">Tilsier risikovurderingen etter § 9 det, skal virksomheter innføre ytterligere sikring, for eksempel kameraovervåkning, vakthold, alarm eller ekstra innbruddssikring.</article><article class="legalP" id="kapittel-2-paragraf-8-ledd-3">Virksomheten skal ha rutiner for og oversikt over hvem som har adgang til lageret eller oppbevaringsstedet.</article><article class="legalP" id="kapittel-2-paragraf-8-ledd-4">På utsalgssteder skal utgangsstoffer for eksplosiver listet opp i § 2 første ledd første kolonne og med 16 vektprosent nitrogen eller mer fra ammoniumnitrat oppbevares på områder som er utilgjengelige for kundene.</article><article class="legalP" id="kapittel-2-paragraf-8-ledd-5">Pliktene etter denne bestemmelsen gjelder ikke for stoffer eller stoffblandinger med ammoniumnitrat som skal brukes til lovlig tilvirkning av sprengstoff etter forskrift 26. juni 2002 nr. 922 om håndtering av eksplosjonsfarlig stoff.</article></article><article class="legalArticle" data-lovdata-URL="LTI/forskrift/2015-06-02-588/§15" data-name="§15" id="kapittel-2-paragraf-9"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Unntak for jordbrukeres oppbevaring av gjødsel</span></h3><article class="legalP" id="kapittel-2-paragraf-9-ledd-1">Er det uforholdsmessig byrdefullt for en jordbruker å oppbevare gjødsel med 16 til 28 vektprosent nitrogen fra ammoniumnitrat på en måte som tilfredsstiller kravene etter § 14, skal gjødselen som minimum oppbevares på én av følgende måter:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-9-ledd-1-punkt-1"><article class="legalP" id="kapittel-2-paragraf-9-ledd-1-punkt-1-ledd-1">under daglig oppsyn på et område som er skjermet fra offentlig vei, og som ikke er lett synlig eller tilgjengelig for uvedkommende</article></article></li><li data-li-identifier="b)" data-name="b)"><article class="listArticle" id="kapittel-2-paragraf-9-ledd-1-punkt-2"><article class="legalP" id="kapittel-2-paragraf-9-ledd-1-punkt-2-ledd-1">under jevnlig oppsyn avlåst i en egnet bygning uten tilgang for uvedkommende</article></article></li><li data-li-identifier="c)" data-name="c)"><article class="listArticle" id="kapittel-2-paragraf-9-ledd-1-punkt-3"><article class="legalP" id="kapittel-2-paragraf-9-ledd-1-punkt-3-ledd-1">under jevnlig oppsyn på et avlåst område som ikke er lett tilgjengelig for uvedkommende</article></article></li><li data-li-identifier="d)" data-name="d)"><article class="listArticle" id="kapittel-2-paragraf-9-ledd-1-punkt-4"><article class="legalP" id="kapittel-2-paragraf-9-ledd-1-punkt-4-ledd-1">under jevnlig oppsyn i en annen egnet låsbar innretning som ikke er lett tilgjengelig for uvedkommende.</article></article></li></ul></article><article class="legalP" id="kapittel-2-paragraf-9-ledd-2">Tilsier risikovurderingen etter § 9 det, skal jordbrukeren innføre ytterligere sikring, for eksempel kameraovervåkning, vakthold, alarm eller ekstra innbruddssikring.</article><article class="legalP" id="kapittel-2-paragraf-9-ledd-3">Oppbevarer en jordbruker gjødsel med mer enn 28 vektprosent nitrogen fra ammoniumnitrat, gjelder kravene i § 14.</article></article><article class="legalArticle" data-lovdata-URL="LTI/forskrift/2015-06-02-588/§16" data-name="§16" id="kapittel-2-paragraf-10"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Opplysningsplikt om lager eller oppbevaringssted</span></h3><article class="legalP" id="kapittel-2-paragraf-10-ledd-1">En virksomhet som håndterer utgangsstoffer for eksplosiver listet opp i § 2 første ledd første kolonne eller med 16 vektprosent nitrogen eller mer fra ammoniumnitrat, plikter på forespørsel fra Direktoratet for samfunnssikkerhet og beredskap å opplyse om lagerets eller oppbevaringsstedets beliggenhet, mengden utgangsstoffer som oppbevares og hvilke sikringstiltak som er gjennomført.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2015-06-02-588/KAPITTEL_3"><h2>Kapittel 3. Transport, dokumentasjon, tilsyn og sanksjoner</h2><article class="legalArticle" data-lovdata-URL="LTI/forskrift/2015-06-02-588/§17" data-name="§17" id="kapittel-3-paragraf-1"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Transport</span></h3><article class="legalP" id="kapittel-3-paragraf-1-ledd-1">En virksomhet som håndterer utgangsstoffer for eksplosiver listet opp i § 2 første ledd første kolonne eller med 16 vektprosent nitrogen eller mer fra ammoniumnitrat, som ikke reguleres av forskrift 1. april 2009 nr. 384 om landtransport av farlig gods, skal bare tilby transportoppdrag til transportører som er tilfredsstillende identifisert.</article><article class="legalP" id="kapittel-3-paragraf-1-ledd-2">Utgangsstoffer for eksplosiver listet opp i § 2 første ledd første kolonne eller med 16 vektprosent nitrogen eller mer fra ammoniumnitrat skal ikke overlates for transport til noen som åpenbart mangler kunnskap, ferdigheter eller materiell for å kunne gjennomføre en forsvarlig transport.</article></article><article class="legalArticle" data-lovdata-URL="LTI/forskrift/2015-06-02-588/§18" data-name="§18" id="kapittel-3-paragraf-2"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Dekning av kostnader ved destruksjon</span></h3><article class="legalP" id="kapittel-3-paragraf-2-ledd-1">En virksomhet eller privatperson som ikke lovlig besitter, innfører eller forsøker å innføre utgangsstoffer listet opp i § 2 første ledd første kolonne eller med 16 vektprosent nitrogen eller mer fra ammoniumnitrat, skal dekke kostnadene forbundet med å destruere dem på forsvarlig vis.</article></article><article class="legalArticle" data-lovdata-URL="LTI/forskrift/2015-06-02-588/§19" data-name="§19" id="kapittel-3-paragraf-3"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Dokumentasjon</span></h3><article class="legalP" id="kapittel-3-paragraf-3-ledd-1">Alle som håndterer utgangsstoffer for eksplosiver, skal til enhver tid kunne dokumentere at kravene i brann- og eksplosjonsvernloven kapittel 2, 4, 5, forskriften § 6 – § 16 og vilkår for dispensasjoner og øvrige vilkår fastsatt av tilsynsmyndigheten med hjemmel i brann- og eksplosjonsvernloven § 33 – § 35 og § 37 – § 39 er oppfylt.</article></article><article class="legalArticle" data-lovdata-URL="LTI/forskrift/2015-06-02-588/§20" data-name="§20" id="kapittel-3-paragraf-4"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Tilsynsmyndighet</span></h3><article class="legalP" id="kapittel-3-paragraf-4-ledd-1">Direktoratet for samfunnssikkerhet og beredskap fører tilsyn med at forskriften blir overholdt.</article><article class="legalP" id="kapittel-3-paragraf-4-ledd-2">Direktoratet for samfunnssikkerhet og beredskap kan la andre offentlige eller private sakkyndige føre tilsyn på sine vegne.</article><article class="legalP" id="kapittel-3-paragraf-4-ledd-3">I tilsynsarbeidet gjelder brann- og eksplosjonsvernloven § 33 til § 36.</article></article><article class="legalArticle" data-lovdata-URL="LTI/forskrift/2015-06-02-588/§21" data-name="§21" id="kapittel-3-paragraf-5"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Dispensasjon</span></h3><article class="legalP" id="kapittel-3-paragraf-5-ledd-1">I særlige tilfeller og forutsatt at det ikke vil stride mot forordning (EU) nr. 98/2013, kan Direktoratet for samfunnssikkerhet og beredskap etter søknad dispensere fra forskriften § 6 første ledd.</article><article class="legalP" id="kapittel-3-paragraf-5-ledd-2">I vurderingen skal det særlig legges vekt på<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-5-ledd-2-punkt-1"><article class="legalP" id="kapittel-3-paragraf-5-ledd-2-punkt-1-ledd-1">om det finnes alternative egnede lovlige stoffer eller stoffblandinger</article></article></li><li data-li-identifier="b)" data-name="b)"><article class="listArticle" id="kapittel-3-paragraf-5-ledd-2-punkt-2"><article class="legalP" id="kapittel-3-paragraf-5-ledd-2-punkt-2-ledd-1">om søkeren er skikket til å håndtere utgangsstoffene</article></article></li><li data-li-identifier="c)" data-name="c)"><article class="listArticle" id="kapittel-3-paragraf-5-ledd-2-punkt-3"><article class="legalP" id="kapittel-3-paragraf-5-ledd-2-punkt-3-ledd-1">om søkeren har dokumentert et legitimt behov for stoffet</article></article></li><li data-li-identifier="d)" data-name="d)"><article class="listArticle" id="kapittel-3-paragraf-5-ledd-2-punkt-4"><article class="legalP" id="kapittel-3-paragraf-5-ledd-2-punkt-4-ledd-1">om søkeren har kompetansen som trengs for å bruke utgangsstoffet</article></article></li><li data-li-identifier="e)" data-name="e)"><article class="listArticle" id="kapittel-3-paragraf-5-ledd-2-punkt-5"><article class="legalP" id="kapittel-3-paragraf-5-ledd-2-punkt-5-ledd-1">hvilken mengde og konsentrasjon det søkes om</article></article></li><li data-li-identifier="f)" data-name="f)"><article class="listArticle" id="kapittel-3-paragraf-5-ledd-2-punkt-6"><article class="legalP" id="kapittel-3-paragraf-5-ledd-2-punkt-6-ledd-1">hvor lenge det søkes dispensasjon for</article></article></li><li data-li-identifier="g)" data-name="g)"><article class="listArticle" id="kapittel-3-paragraf-5-ledd-2-punkt-7"><article class="legalP" id="kapittel-3-paragraf-5-ledd-2-punkt-7-ledd-1">søkerens mulighet til å oppfylle sikringskravene etter § 9 til § 11 og § 14 til § 16.</article></article></li></ul></article><article class="legalP" id="kapittel-3-paragraf-5-ledd-3">Det kan stilles nødvendige vilkår for dispensasjonen. Direktoratet for samfunnssikkerhet og beredskap kan ved enkeltvedtak trekke tilbake dispensasjonen dersom vilkårene ikke oppfylles.</article></article><article class="legalArticle" data-lovdata-URL="LTI/forskrift/2015-06-02-588/§22" data-name="§22" id="kapittel-3-paragraf-6"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Reaksjonsmidler</span></h3><article class="legalP" id="kapittel-3-paragraf-6-ledd-1">Ved brudd på forskriften § 5 – § 6, kapittel 2 og § 17, eller vedtak fastsatt med hjemmel i forskriften, kan det gjennomføres tiltak etter brann- og eksplosjonsvernloven § 37 til § 40.</article></article><article class="legalArticle" data-lovdata-URL="LTI/forskrift/2015-06-02-588/§23" data-name="§23" id="kapittel-3-paragraf-7"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Straff</span></h3><article class="legalP" id="kapittel-3-paragraf-7-ledd-1">Den som forsettlig eller uaktsomt overtrer forskriften § 5 – § 6, kapittel 2 og § 17 eller vedtak gitt i medhold av disse bestemmelsene, straffes etter brann- og eksplosjonsvernloven § 42.</article></article><article class="legalArticle" data-lovdata-URL="LTI/forskrift/2015-06-02-588/§23" data-name="§23" id="kapittel-3-paragraf-8"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Klage</span></h3><article class="legalP" id="kapittel-3-paragraf-8-ledd-1">Vedtak truffet av Direktoratet for samfunnssikkerhet og beredskap kan påklages til Justis- og beredskapsdepartementet.</article></article><article class="legalArticle" data-lovdata-URL="LTI/forskrift/2015-06-02-588/§24" data-name="§24" id="kapittel-3-paragraf-9"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Ikrafttredelse</span></h3><article class="legalP" id="kapittel-3-paragraf-9-ledd-1">Forskriften trer i kraft 15. juni 2015.</article></article><article class="legalArticle" data-lovdata-URL="LTI/forskrift/2015-06-02-588/§25" data-name="§25" id="kapittel-3-paragraf-10"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Overgangsbestemmelser</span></h3><article class="legalP" id="kapittel-3-paragraf-10-ledd-1">Sikringstiltakene etter § 14 skal være innført senest innen 15. desember 2015.</article><article class="legalP" id="kapittel-3-paragraf-10-ledd-2">Kravene til en deklarering og en melding etter § 8 skal være oppfylt senest innen 15. desember 2015.</article><article class="legalP" id="kapittel-3-paragraf-10-ledd-3">Alle kunder skal informeres etter § 12 første og andre ledd første gang etter 15. juni 2015 de kjøper utgangsstoffer for eksplosiver, også kunder som er registrert før ikrafttredelsen, og også dersom de bare kjøper stoffer eller stoffblandinger som de har kjøpt før.</article></article></section><section class="section" data-name="vedlegg" id="kapittel-4" data-lovdata-URL="LTI/forskrift/2015-06-02-588/vedlegg"><h2>Forordninger</h2><article class="legalP" id="kapittel-4-ledd-1">Nedenfor gjengis forordning (EU) nr. 98/2013 om markedsføring og bruk av utgangsstoffer for eksplosiver, i engelsk versjon og norsk uoffisiell versjon. Ved forskriften gjennomføres forordningen som den er i norsk rett. Da denne forordningen imidlertid gir visse valgmuligheter, er de bestemmelser som ikke får direkte virkning i Norge skravert.</article> <article class="defaultP" margin-top="true">For å lese engelsk versjon av forordning (EU) nr. 98/2013 se her: (pdf)</article> <article class="defaultP" margin-top="true">For å lese uoffisiell norsk oversettelse av forordning (EU) nr. 98/2013 se her: (pdf)</article></section><section class="section" id="kapittel-5" data-lovdata-URL="LTI/forskrift/2015-06-02-588/KAPITTEL_5"><h2>Rettelser</h2><article class="defaultP" data-text-size="small"><strong>Publisert:</strong> I 2015 hefte 9 (Rettelse)</article><article class="defaultP" data-text-size="small">Det som er rettet er satt i kursiv.</article> <article class="defaultP" margin-top="true">Ved en inkurie fikk paragrafene for «Straff» og «Klage» samme paragrafnummer (§ 23). Etter forskyvningen skal paragrafoverskriftene for § 23 til § 26 lyde:</article><article class="futureLegalArticle" data-name="vedlegg/§23" id="kapittel-5-foreslåttparagraf-1"><span class="futureLegalArticleHeader"><span class="legalArticleValue">§ 23</span>. <span class="legalArticleTitle">Straff</span></span></article><article class="futureLegalArticle" data-name="vedlegg/§24" id="kapittel-5-foreslåttparagraf-2"><span class="futureLegalArticleHeader"><span class="legalArticleValue">§ 24</span>. <span class="legalArticleTitle">Klage</span></span></article><article class="futureLegalArticle" data-name="vedlegg/§25" id="kapittel-5-foreslåttparagraf-3"><span class="futureLegalArticleHeader"><span class="legalArticleValue">§ 25</span>. <span class="legalArticleTitle">Ikrafttredelse</span></span></article><article class="futureLegalArticle" data-name="vedlegg/§26" id="kapittel-5-foreslåttparagraf-4"><span class="futureLegalArticleHeader"><span class="legalArticleValue">§ 26</span>. <span class="legalArticleTitle">Overgangsbestemmelser</span></span></article><article class="defaultP" data-text-size="small"><strong>Publisert:</strong> I 2015 hefte 10 (Rettelse)<p class="leddfortsettelse">Det som er rettet er satt i kursiv.</p></article> <article class="defaultP" margin-top="true">§ 14 første ledd skal lyde:</article><article class="legalP" id="kapittel-5-ledd-1">Utgangsstoffer for eksplosiver listet opp i § 2 første ledd første kolonne <i>eller</i> med 16 vektprosent nitrogen eller mer fra ammoniumnitrat skal oppbevares utilgjengelig for uvedkommende og forsvarlig innelåst i egnet bygning, rom, skap eller annen innretning, eller innenfor et adgangskontrollert og inngjerdet område.</article> <article class="defaultP" margin-top="true">§ 14 fjerde ledd skal lyde:</article><article class="legalP" id="kapittel-5-ledd-2">På utsalgssteder skal utgangsstoffer for eksplosiver listet opp i § 2 første ledd første kolonne <i>eller</i> med 16 vektprosent nitrogen eller mer fra ammoniumnitrat oppbevares på områder som er utilgjengelige for kundene.</article></section></main></body></html>