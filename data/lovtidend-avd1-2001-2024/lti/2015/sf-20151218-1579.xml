<!DOCTYPE html><html lang="no"><head><title>Forskrift om straffegjennomføring i Nederland</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2015-12-18-1579</dd><dt class="dokid">DokumentID</dt><dd class="dokid">LTI/forskrift/2015-12-18-1579</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="publishedIn">Publisert i</dt><dd class="publishedIn">I 2015 hefte 14 s 2409</dd><dt class="dateInForce">I kraft fra</dt><dd class="dateInForce">2015-12-18 – 2020-09-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2001-05-18-21/§1a</li></ul></dd><dt class="dateOfPublication">Kunngjort</dt><dd class="dateOfPublication">2015-12-18 15:50</dd><dt class="journalNumber">Journalnummer</dt><dd class="journalNumber">2015-1344</dd><dt class="titleShort">Korttittel</dt><dd class="titleShort">Forskrift om straffegjennomføring i Nederland</dd><dt class="title">Tittel</dt><dd class="title">Forskrift om straffegjennomføring i Nederland</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 18. desember 2015 med hjemmel i lov 18. mai 2001 nr. 21 om gjennomføring av straff mv. (straffegjennomføringsloven) § 1a. Fremmet av Justis- og beredskapsdepartementet.</dd><dt class="refid">RefID</dt><dd class="refid">forskrift/2015-12-18-1579</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om straffegjennomføring i Nederland<ul class="tocSubUl"><li>§ 1. Virkeområde</li><li>§ 2. Straffegjennomføringslovens virkeområde</li><li>§ 3. Drift av fengselet</li><li>§ 4. Vilkår for overføring</li><li>§ 5. Transport</li><li>§ 6. Straffbare forhold begått under straffegjennomføring i Nederland</li><li>§ 7. Ekstern bistand for å ivareta ro, orden og sikkerhet</li><li>§ 8. Telefonsamtaler og videokonferanser</li><li>§ 9. Kontakt med andre offentlige etater</li><li>§ 10. Godtgjørelse til innsatte</li><li>§ 11. Opptjening av permisjonsdøgn</li><li>§ 12. Overføring til Norge</li><li>§ 13. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2015-12-18-1579" id="dokument"><h1>Forskrift om straffegjennomføring i Nederland</h1><article class="legalArticle" data-lovdata-URL="LTI/forskrift/2015-12-18-1579/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften gjelder for gjennomføring av straff som etter straffegjennomføringsloven § 1a skal finne sted i Nederland i henhold til avtale mellom Kongeriket Norge og Kongeriket Nederland av 2. mars 2015 nr. 2.</article></article><article class="legalArticle" data-lovdata-URL="LTI/forskrift/2015-12-18-1579/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Straffegjennomføringslovens virkeområde</span></h2><article class="legalP" id="paragraf-2-ledd-1">Straffegjennomføringsloven med forskrifter gjelder ved straffegjennomføring i Nederland, med følgende unntak:<ul class="defaultList"><li data-li-identifier="a)" data-name="a)"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">Forvaltningstjenester som norske myndigheter ikke kan yte i Nederland, kan kjøpes eller leies der uten hinder av straffegjennomføringsloven § 4.</article></article></li><li data-li-identifier="b)" data-name="b)"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">Nederlandske ansattes taushetsplikt følger av nederlandsk rett. Reglene om taushetsplikt etter forvaltningsloven § 13 flg., jf. straffegjennomføringsloven § 7 bokstav h og i, kommer ikke til anvendelse for disse.</article></article></li><li data-li-identifier="c)" data-name="c)"><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1">For nederlandske ansatte følger krav til vandel av nederlandsk rett. Straffegjennomføringsloven § 8 første ledd kommer ikke til anvendelse.</article></article></li><li data-li-identifier="d)" data-name="d)"><article class="listArticle" id="paragraf-2-ledd-1-punkt-4"><article class="legalP" id="paragraf-2-ledd-1-punkt-4-ledd-1">Undersøkelse etter straffegjennomføringsloven § 27 første ledd kan finne sted overfor advokat og offentlig myndighetsrepresentant, herunder diplomatisk eller konsulær representant. Begrensningene i § 27 tredje ledd gjelder ikke.</article></article></li></ul></article></article><article class="legalArticle" data-lovdata-URL="LTI/forskrift/2015-12-18-1579/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Drift av fengselet</span></h2><article class="legalP" id="paragraf-3-ledd-1">Kriminalomsorgen drifter fengselet ved bruk av personer ansatt av nederlandske myndigheter.</article></article><article class="legalArticle" data-lovdata-URL="LTI/forskrift/2015-12-18-1579/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Vilkår for overføring</span></h2><article class="legalP" id="paragraf-4-ledd-1">Mannlige innsatte over 18 år som er dømt til ubetinget fengselsstraff, kan overføres til straffegjennomføring i Nederland etter straffegjennomføringsloven § 14, jf. § 1a. Beslutningen tas av kriminalomsorgen etter en individuell helhetsvurdering der blant annet domfeltes helsesituasjon, familiesituasjon og det straffbare forholdets art må tas i betraktning. Overføring skal ikke besluttes dersom hensynet til en sikkerhetsmessig forsvarlig gjennomføring taler mot det. Straffegjennomføringen skal være påbegynt i Norge før overføring til Nederland finner sted.</article><article class="legalP" id="paragraf-4-ledd-2">Følgende domfelte kan ikke overføres:<ul class="defaultList"><li data-li-identifier="a)" data-name="a)"><article class="listArticle" id="paragraf-4-ledd-2-punkt-1"><article class="legalP" id="paragraf-4-ledd-2-punkt-1-ledd-1">domfelte som er nederlandsk statsborger eller bosatt i Nederland,</article></article></li><li data-li-identifier="b)" data-name="b)"><article class="listArticle" id="paragraf-4-ledd-2-punkt-2"><article class="legalP" id="paragraf-4-ledd-2-punkt-2-ledd-1">domfelte som etter beslutning av nederlandske myndigheter er erklært som uønsket utlending i Nederland eller registrert som en utlending som skal nektes innreise i Nederland,</article></article></li><li data-li-identifier="c)" data-name="c)"><article class="listArticle" id="paragraf-4-ledd-2-punkt-3"><article class="legalP" id="paragraf-4-ledd-2-punkt-3-ledd-1">domfelte som er ettersøkt i Nederland i forbindelse med etterforskning av straffbare forhold eller strafferettslig forfølgelse, eller for fullbyrding av en dom,</article></article></li><li data-li-identifier="d)" data-name="d)"><article class="listArticle" id="paragraf-4-ledd-2-punkt-4"><article class="legalP" id="paragraf-4-ledd-2-punkt-4-ledd-1">domfelte som utgjør en rømningsrisiko eller en risiko for samfunnet som overstiger sikkerhetsnivået ved fengselet i Nederland,</article></article></li><li data-li-identifier="e)" data-name="e)"><article class="listArticle" id="paragraf-4-ledd-2-punkt-5"><article class="legalP" id="paragraf-4-ledd-2-punkt-5-ledd-1">domfelte som er gjenstand for en arrestordre i Nederland, eller som er etterlyst i Norge i forbindelse med etterforskning av straffbare forhold eller strafferettslig forfølgelse,</article></article></li><li data-li-identifier="f)" data-name="f)"><article class="listArticle" id="paragraf-4-ledd-2-punkt-6"><article class="legalP" id="paragraf-4-ledd-2-punkt-6-ledd-1">domfelte som har behov for helsetjenester som ikke kan tilbys ved straffegjennomføring i Nederland,</article></article></li><li data-li-identifier="g)" data-name="g)"><article class="listArticle" id="paragraf-4-ledd-2-punkt-7"><article class="legalP" id="paragraf-4-ledd-2-punkt-7-ledd-1">domfelte som mottar eller skal motta regelmessig besøk av egne barn de ellers bor fast sammen med eller har samvær med, med mindre overføring uansett ikke medfører en større begrensning i barnets rett til samvær enn den besøksordningen eller samværsordningen som er eller blir etablert,</article></article></li><li data-li-identifier="h)" data-name="h)"><article class="listArticle" id="paragraf-4-ledd-2-punkt-8"><article class="legalP" id="paragraf-4-ledd-2-punkt-8-ledd-1">domfelte med rett til opplæring etter opplæringsloven og som har påbegynt opplæring i Norge.</article></article></li></ul></article><article class="legalP" id="paragraf-4-ledd-3">Domfelte som omfattes av annet ledd bokstav b og som er registrert i Schengen Information System (SIS) kan likevel overføres.</article><article class="legalP" id="paragraf-4-ledd-4">Formålet med bestemmelsen i annet ledd bokstav g er å ivareta barnets rett til samvær med sine foreldre, jf. straffegjennomføringsloven § 3, annet ledd. Etter en konkret vurdering vil også domfelte som ellers utøver eller har utøvet daglig omsorg for andre barn enn egne barn, kunne omfattes av bestemmelsen.</article><article class="legalP" id="paragraf-4-ledd-5">Unntak fra annet ledd bokstav g og h kan gjøres dersom domfelte selv ønsker overføring.</article></article><article class="legalArticle" data-lovdata-URL="LTI/forskrift/2015-12-18-1579/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Transport</span></h2><article class="legalP" id="paragraf-5-ledd-1">Kriminalomsorgen har ansvar for transport av domfelte til og fra Nederland. Nederlandske myndigheter har ansvar for transport i Nederland etter nederlandsk regelverk.</article></article><article class="legalArticle" data-lovdata-URL="LTI/forskrift/2015-12-18-1579/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Straffbare forhold begått under straffegjennomføring i Nederland</span></h2><article class="legalP" id="paragraf-6-ledd-1">Straffbare forhold som begås under straffegjennomføring i Nederland, behandles etter nederlandsk lovgivning. Domfelte skal informeres om forskjellene mellom norsk og nederlandsk straffelov.</article></article><article class="legalArticle" data-lovdata-URL="LTI/forskrift/2015-12-18-1579/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Ekstern bistand for å ivareta ro, orden og sikkerhet</span></h2><article class="legalP" id="paragraf-7-ledd-1">For ekstern bistand for å ivareta ro, orden og sikkerhet, gjelder nederlandske regler.</article></article><article class="legalArticle" data-lovdata-URL="LTI/forskrift/2015-12-18-1579/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Telefonsamtaler og videokonferanser</span></h2><article class="legalP" id="paragraf-8-ledd-1">Domfelte skal ha adgang til å telefonere eller gjennomføre videokonferanser i inntil 20 minutter minst tre ganger i uken, dersom kapasitetshensyn ikke er til hinder for det.</article><article class="legalP" id="paragraf-8-ledd-2">Videokonferanser skal kontrolleres etter reglene om besøk i straffegjennomføringsloven § 31 annet, tredje og fjerde ledd og forskrift om straffegjennomføring § 3-28 første ledd. Det skal ikke gjennomføres videokonferanser hvor det er nødvendig med kontroll ved overhøring av samtalen etter straffegjennomføringsloven § 31 tredje ledd, med mindre særskilte grunner foreligger og den konkrete bemanningen muliggjør slik kontroll.</article><article class="legalP" id="paragraf-8-ledd-3">Ved videokonferanse med advokat eller offentlig myndighetsrepresentant gjelder straffegjennomføringsloven § 32 sjette ledd tilsvarende. Kontakt med slike personer skal ikke regnes med i innsattes ukentlige kvote i henhold til første ledd.</article><article class="legalP" id="paragraf-8-ledd-4">Utgifter som påløper ved telefonsamtaler, skal dekkes av den domfelte selv. Ved telefonsamtaler til Norge skal domfelte ikke betale mer enn norsk innenlandsrate. Videokonferanse skal gjennomføres gratis.</article><article class="legalP" id="paragraf-8-ledd-5">Kriminalomsorgsdirektoratet kan gi nærmere retningslinjer om hvilken teknologi som tillates.</article></article><article class="legalArticle" data-lovdata-URL="LTI/forskrift/2015-12-18-1579/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Kontakt med andre offentlige etater</span></h2><article class="legalP" id="paragraf-9-ledd-1">Domfeltes behov for kontakt med norske offentlige etater under straffegjennomføring i Nederland, herunder arbeids- og velferdsforvaltningen (NAV) og helse- og utdanningsmyndighetene, skal ivaretas. Dersom domfeltes behov tilsier det, skal kriminalomsorgen legge til rette for gjennomføring av telefonsamtaler og videokonferanser med aktuelle etater.</article><article class="legalP" id="paragraf-9-ledd-2">Kontakt med offentlige etater skal ikke regnes med i innsattes ukentlige kvote for telefonsamtaler og videokonferanser, jf. forskriften § 8 første ledd.</article></article><article class="legalArticle" data-lovdata-URL="LTI/forskrift/2015-12-18-1579/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Godtgjørelse til innsatte</span></h2><article class="legalP" id="paragraf-10-ledd-1">I tillegg til ordinær dagpengesats etter straffegjennomføringsloven § 19, kan domfelte tilstås økonomisk godtgjørelse ved straffegjennomføring i Nederland. Nærmere regler om dette fastsettes av Kriminalomsorgsdirektoratet.</article></article><article class="legalArticle" data-lovdata-URL="LTI/forskrift/2015-12-18-1579/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Opptjening av permisjonsdøgn</span></h2><article class="legalP" id="paragraf-11-ledd-1">Domfelte som gjennomfører straff i Nederland etter å ha oppnådd permisjonstid i henhold til forskrift om straffegjennomføring § 3-30 femte ledd, opptjener en permisjonskvote på 2,5 døgn pr. måned. Opptjeningsperioden er begrenset oppad til seks måneder.</article><article class="legalP" id="paragraf-11-ledd-2">Opptjent permisjonskvote kan benyttes i tillegg til ordinær permisjonskvote etter forskrift om straffegjennomføring § 3-30 annet ledd.</article><article class="legalP" id="paragraf-11-ledd-3">Opptjent permisjonskvote kan bare benyttes etter vedtak etter straffegjennomføringsloven § 33.</article><article class="legalP" id="paragraf-11-ledd-4">Opptjent permisjonskvote og permisjonskvote etter forskrift om straffegjennomføring § 3-30 kan bare benyttes etter overføring til Norge, jf. § 12 annet ledd.</article></article><article class="legalArticle" data-lovdata-URL="LTI/forskrift/2015-12-18-1579/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Overføring til Norge</span></h2><article class="legalP" id="paragraf-12-ledd-1">Domfelte som gjennomfører ubetinget fengselsstraff i Nederland, skal overføres til Norge minst to måneder før løslatelsen, med mindre det er inngått særskilt avtale mellom norske og nederlandske myndigheter om annet.</article><article class="legalP" id="paragraf-12-ledd-2">Domfelte som under straffegjennomføring i Nederland innvilges søknad om permisjon, straffavbrudd, frigang eller gjennomføring av straff utenfor fengsel i medhold av straffegjennomføringsloven § 12 eller § 16, skal overføres til straffegjennomføring i Norge før vedtaket iverksettes.</article><article class="legalP" id="paragraf-12-ledd-3">Domfelte som under straffegjennomføring i Nederland innvilges søknad om fremstilling, skal overføres til straffegjennomføring i Norge før vedtaket iverksettes, med mindre det etter avtale mellom norske og nederlandske myndigheter følger at fremstillingen kan gjennomføres i Nederland.</article><article class="legalP" id="paragraf-12-ledd-4">Domfelte som får behov for helsehjelp som ikke kan gjennomføres under straffegjennomføring i Nederland, skal overføres til straffegjennomføring i Norge med mindre det følger av avtale mellom norske og nederlandske myndigheter at slik helsehjelp kan tilbys i Nederland.</article><article class="legalP" id="paragraf-12-ledd-5">Domfelte som skal motta regelmessig besøk av egne barn, jf. § 4 annet ledd bokstav g, skal overføres til straffegjennomføring i Norge på det tidspunkt besøks- eller samværsordningen skal begynne, dersom straffegjennomføringen i Nederland vil hindre besøks- eller samværsordningen.</article><article class="legalP" id="paragraf-12-ledd-6">Domfelte som ønsker å benytte seg av retten til opplæring etter opplæringslova, skal overføres til straffegjennomføring i Norge på det tidspunktet opplæringen skal begynne.</article><article class="legalP" id="paragraf-12-ledd-7">Første til femte ledd begrenser ikke adgangen til overføring til Norge i medhold av straffegjennomføringsloven § 14 og § 15.</article><article class="legalP" id="paragraf-12-ledd-8">Dersom vilkårene for straffegjennomføring i Norge etter denne bestemmelsen ikke lenger er til stede, kan domfelte tilbakeføres til straffegjennomføring i Nederland såfremt vilkårene etter § 4 fortsatt er oppfylt.</article></article><article class="legalArticle" data-lovdata-URL="LTI/forskrift/2015-12-18-1579/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttredelse</span></h2><article class="legalP" id="paragraf-13-ledd-1">Forskriften trer i kraft straks. Forskriften oppheves fra og med 1. september 2020.</article></article></main></body></html>