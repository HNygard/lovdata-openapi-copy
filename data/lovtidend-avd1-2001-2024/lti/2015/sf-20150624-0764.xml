<!DOCTYPE html><html lang="no"><head><title>Forskrift om endring i forskrift om valg til Stortinget, fylkesting og kommunestyrer (valgforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2015-06-24-764</dd><dt class="dokid">DokumentID</dt><dd class="dokid">LTI/forskrift/2015-06-24-764</dd><dt class="ministry">Departement</dt><dd class="ministry"><ul><li>Kommunal- og moderniseringsdepartementet</li></ul></dd><dt class="publishedIn">Publisert i</dt><dd class="publishedIn">I 2015 hefte 7 s 1263</dd><dt class="dateInForce">I kraft fra</dt><dd class="dateInForce">2015-06-24</dd><dt class="changesToDocuments">Endrer</dt><dd class="changesToDocuments"><ul><li>forskrift/2003-01-02-5</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2002-06-28-57/§2-9</li><li>lov/2002-06-28-57/§7-3</li><li>lov/2002-06-28-57/§8-6</li></ul></dd><dt class="dateOfPublication">Kunngjort</dt><dd class="dateOfPublication">2015-06-30 16:00</dd><dt class="lastupdated">Rettet</dt><dd class="lastupdated">2015-07-02 (hjemmelsfeltet)</dd><dt class="journalNumber">Journalnummer</dt><dd class="journalNumber">2015-0653</dd><dt class="titleShort">Korttittel</dt><dd class="titleShort">Endr. i valgforskriften</dd><dt class="title">Tittel</dt><dd class="title">Forskrift om endring i forskrift om valg til Stortinget, fylkesting og kommunestyrer (valgforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kommunal- og moderniseringsdepartementet 24. juni 2015 med hjemmel i lov 28. juni 2002 nr. 57 om valg til Stortinget, fylkesting og kommunestyrer (valgloven) § 2-9, § 7-3 og § 8-6.</dd><dt class="refid">RefID</dt><dd class="refid">forskrift/2015-06-24-764</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om valg til Stortinget, fylkesting og kommunestyrer (valgforskriften)<ul class="tocSubUl"><li>I<ul class="tocSubUl"><li>§ 19. Krav til stemmesedler med kandidatnavn</li><li>§ 19b. Krav til stemmesedler med kandidatnavn ved stortingsvalg</li><li>§ 19c. Krav til stemmesedler med kandidatnavn ved kommunestyre- og fylkestingsvalg</li><li>§ 22. Produksjon, utsendelse og bruk av valgkort</li><li>§ 25. Forhåndsstemmegivning på helse- og omsorgsinstitusjoner</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2015-06-24-764" id="dokument"><h1>Forskrift om endring i forskrift om valg til Stortinget, fylkesting og kommunestyrer (valgforskriften)</h1><section class="section" data-name="kapI" id="kapittel-1" data-lovdata-URL="LTI/forskrift/2015-06-24-764/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 2. januar 2003 nr. 5 om valg til Stortinget, fylkesting og kommunestyrer (valgforskriften) gjøres følgende endringer:</article> <article class="defaultP" margin-top="true">§ 19 skal lyde:</article><article class="futureLegalArticle" data-name="§19" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 19</span>. <span class="legalArticleTitle">Krav til stemmesedler med kandidatnavn</span></span><article class="numberedLegalP" data-numerator="1" id="kapittel-1-foreslåttparagraf-1-nummer-1">(1) Ved utformingen av stemmesedlene skal det legges vekt på at stemmesedlene skal være lesevennlige.</article><article class="numberedLegalP" data-numerator="2" id="kapittel-1-foreslåttparagraf-1-nummer-2">(2) Stemmesedlene som skal brukes på valgtinget, skal produseres på en slik måte at det ikke er mulig å se hva velgerne har stemt etter at stemmeseddelen er brettet sammen.</article><article class="numberedLegalP" data-numerator="3" id="kapittel-1-foreslåttparagraf-1-nummer-3">(3) Stemmeseddelen skal inneholde:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-1-nummer-3-punkt-1"><article class="legalP" id="kapittel-1-foreslåttparagraf-1-nummer-3-punkt-1-ledd-1">opplysning om hvilket valg stemmeseddelen gjelder for.</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-1-nummer-3-punkt-2"><article class="legalP" id="kapittel-1-foreslåttparagraf-1-nummer-3-punkt-2-ledd-1">overskrift som viser hvilket parti eller gruppe listen utgår fra. Overskriften skal trykkes i skriftstørrelse minimum 20 punkt.</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-1-nummer-3-punkt-3"><article class="legalP" id="kapittel-1-foreslåttparagraf-1-nummer-3-punkt-3-ledd-1">fornavn, etternavn og fødselsår på kandidatene som stiller til valg på listen. Opplysning om kandidatenes stilling og/eller bosted kan påføres stemmeseddelen. Dette skal gjøres hvis det er nødvendig for å unngå forveksling av kandidatene på listen. På felleslister kan det opplyses om de enkelte kandidatenes tilhørighet til de ulike gruppene som står bak forslaget. Dersom slike opplysninger påføres stemmeseddelen, skal dette gjøres for alle kandidatene på listen.</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-1-nummer-3-punkt-4"><article class="legalP" id="kapittel-1-foreslåttparagraf-1-nummer-3-punkt-4-ledd-1">en veiledning om adgangen til å endre på stemmeseddelen. Dersom veiledningen trykkes på baksiden av stemmesedlene, skal det opplyses om dette på forsiden.</article></article></li></ul></article></article> <article class="defaultP" margin-top="true">Ny § 19b skal lyde:</article><article class="futureLegalArticle" data-name="§19b" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 19b</span>. <span class="legalArticleTitle">Krav til stemmesedler med kandidatnavn ved stortingsvalg</span></span><article class="numberedLegalP" data-numerator="1" id="kapittel-1-foreslåttparagraf-2-nummer-1">(1) Ved stortingsvalg skal utsiden av stemmeseddelen ha en farget mønsterside med fargekode C0 M60 Y90 K0, og et mørkt mønsterfelt øverst. Utsiden av seddelen skal på hvit bunn ha veiledningstekst og stempelfelt. Stemmeseddelen skal ha en hvit innside med navn på parti eller gruppe og kandidatnavn, og en brettekant med samme mønster og fargekode som utsiden.</article><article class="numberedLegalP" data-numerator="2" id="kapittel-1-foreslåttparagraf-2-nummer-2">(2) Stemmeseddelen skal ha kolonne med ruter til venstre for kandidatnavnet til å endre rekkefølgen på kandidatene. Kolonnen skal ha overskriften «Nr.». Til høyre for kandidatnavnet skal det være kolonne med ruter for å stryke kandidater. Kolonnen skal ha overskriften «Stryk».</article><article class="numberedLegalP" data-numerator="3" id="kapittel-1-foreslåttparagraf-2-nummer-3">(3) På stemmesedler til stortingsvalg skal det av veiledningen fremgå<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-2-nummer-3-punkt-1"><article class="legalP" id="kapittel-1-foreslåttparagraf-2-nummer-3-punkt-1-ledd-1">hvordan velgeren endrer rekkefølgen på kandidatene, og</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-2-nummer-3-punkt-2"><article class="legalP" id="kapittel-1-foreslåttparagraf-2-nummer-3-punkt-2-ledd-1">at dersom velgeren ønsker å stryke ett eller flere kandidatnavn, så må det skje ved å sette et merke i ruten til høyre for kandidatnavnet(ene).</article></article></li></ul></article><article class="numberedLegalP" data-numerator="4" id="kapittel-1-foreslåttparagraf-2-nummer-4">(4) Nederst på venstre side av stemmeseddelen skal det trykkes stemmeseddelnummer og en unik stemmeseddel ID. Stemmeseddelnummer skal trykkes i font Arial 10 punkt. Nummeret består av 22 karakterer og blir generert i valgadministrasjonssystemet. Stemmeseddelnummeret skal trykkes på begge sider av brettekanten. Stemmeseddel ID genereres av trykkeriet forløpende i trykkingen, hver stemmeseddel skal ha et eget unikt nummer. Dette skal trykkes i font OCRB 10 punkt. Dette nummeret består av 8 karakterer. Stemmeseddel ID skal kun trykkes på venstre side av brettekanten.</article><article class="numberedLegalP" data-numerator="5" id="kapittel-1-foreslåttparagraf-2-nummer-5">(5) Styremerker skal plasseres både på innsiden og utsiden av stemmeseddelen som vist i bildene nedenfor.</article><article class="numberedLegalP" data-numerator="6" id="kapittel-1-foreslåttparagraf-2-nummer-6">(6) Stemmeseddelen skal ha forskutt falsing. Etter falsing skal størrelsen på stemmeseddelen være bredde 150 x høyde 203 millimeter. Den skal være trykket på 90 gram ubestrøket hvitt papir.</article></article> <article class="defaultP" margin-top="true">Stemmeseddelens innside skal se slik ut:<p class="leddfortsettelse"><img height="357" src="static/LTI//ltavd1/filer/grafikk/sf-20150624-0764-01-01.jpg" width="509" /></p></article> <article class="defaultP" margin-top="true">Stemmeseddelens utside (mønsterside) skal se slik ut:<p class="leddfortsettelse"><img height="357" src="static/LTI//ltavd1/filer/grafikk/sf-20150624-0764-02-01.jpg" width="509" /></p></article> <article class="defaultP" margin-top="true">Ny § 19c skal lyde:</article><article class="futureLegalArticle" data-name="§19c" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 19c</span>. <span class="legalArticleTitle">Krav til stemmesedler med kandidatnavn ved kommunestyre- og fylkestingsvalg</span></span><article class="numberedLegalP" data-numerator="1" id="kapittel-1-foreslåttparagraf-3-nummer-1">(1) Ved kommunestyrevalg skal utsiden av stemmeseddelen ha en farget mønsterside med fargekode C0 M58 Y15 K0, og et mørkt mønsterfelt øverst. Utsiden av seddelen skal på hvit bunn ha veiledningstekst og stempelfelt. Stemmeseddelen skal ha en hvit innside med parti- og kandidatnavn, og en brettekant med samme mønster og fargekode som utsiden. Innsiden skal ha et bunn- og toppfelt i samme grunnfarge som utsiden. Sedlene skal ha kolonner for personstemmer og felt med plass til kandidatnavn fra andre lister.</article><article class="numberedLegalP" data-numerator="2" id="kapittel-1-foreslåttparagraf-3-nummer-2">(2) Ved fylkestingsvalg skal utsiden av stemmeseddelen ha en farget mønsterside med fargekode C35 M0 Y5 K0, og et mørkt mønsterfelt øverst. Utsiden av seddelen skal på hvit bunn ha veiledningstekst og stempelfelt. Stemmeseddelen skal ha en hvit innside med parti og kandidatnavn, og en brettekant med samme mønster og fargekode som utsiden. Innsiden skal ha et bunn- og toppfelt i samme grunnfarge som utsiden. På denne siden skal kandidatene og kolonnene for personstemmer være oppført i svart skrift på hvit bakgrunn.</article><article class="numberedLegalP" data-numerator="3" id="kapittel-1-foreslåttparagraf-3-nummer-3">(3) På stemmesedler til kommunestyrevalg og fylkestingsvalg skal det trykkes en kolonne med ruter til bruk for å gi personstemmer. Kolonnen skal plasseres til venstre for kandidatenes navn og ha overskriften «Personstemme» eller «Personrøyst».</article><article class="numberedLegalP" data-numerator="4" id="kapittel-1-foreslåttparagraf-3-nummer-4">(4) På stemmesedler til kommunestyrevalg skal det trykkes et felt til bruk for oppføring av kandidater fra andre lister. Feltet skal ha overskriften «Kandidater fra andre lister» eller «Kandidatar frå andre lister». På stemmesedler til kommunestyrevalg skal kandidater som skal ha stemmetillegg etter valgloven § 6-2 (3), stå først på stemmeseddelen og med uthevet skrift.</article><article class="numberedLegalP" data-numerator="5" id="kapittel-1-foreslåttparagraf-3-nummer-5">(5) På stemmesedler til kommunestyrevalg og fylkestingsvalg skal det av veiledningen fremgå at dersom velgeren ønsker å gi personstemme til en eller flere kandidater, så må det skje ved å sette et kryss i ruten ved kandidatnavnet(ene). På stemmesedler til kommunestyrevalg skal det i tillegg fremgå av veiledningen hvordan velgeren gir personstemme til en eller flere kandidater fra andre lister.</article><article class="numberedLegalP" data-numerator="6" id="kapittel-1-foreslåttparagraf-3-nummer-6">(6) Stemmeseddelen skal ha forskutt falsing. Etter falsing skal størrelsen på stemmeseddelen ved kommunestyre- og fylkestingsvalg være bredde 150 x høyde 223 millimeter. Den skal være trykket på 90 gram ubestrøket hvitt papir.</article><article class="numberedLegalP" data-numerator="7" id="kapittel-1-foreslåttparagraf-3-nummer-7">(7) Kommuner som skal velge inntil 43 representanter til kommunestyret og fylkeskommuner som skal velge inntil 63 representanter til fylkestinget, kan ved kommunestyre- og fylkestingsvalg benytte stemmeseddelen med én fals.</article><article class="numberedLegalP" data-numerator="8" id="kapittel-1-foreslåttparagraf-3-nummer-8">(8) Kommuner som skal velge mer enn 43 representanter til kommunestyret skal ved kommunestyre- og fylkestingsvalg benytte stemmeseddelen med to falser.</article></article> <article class="defaultP" margin-top="true">Stemmeseddel med en fals ved kommunestyrevalg skal se slik ut:</article> <article class="defaultP" margin-top="true">Innside<p class="leddfortsettelse"><img height="350" src="static/LTI//ltavd1/filer/grafikk/sf-20150624-0764-03-01.jpg" width="460" /></p></article> <article class="defaultP" margin-top="true">Utside (mønsterside)<p class="leddfortsettelse"><img height="350" src="static/LTI//ltavd1/filer/grafikk/sf-20150624-0764-04-01.jpg" width="459" /></p></article> <article class="defaultP" margin-top="true">Stemmeseddel med to falser ved kommunestyrevalg skal se slik ut:</article> <article class="defaultP" margin-top="true">Innside<p class="leddfortsettelse"><img height="350" src="static/LTI//ltavd1/filer/grafikk/sf-20150624-0764-05-01.jpg" width="666" /></p></article> <article class="defaultP" margin-top="true">Utside (mønsterside)<p class="leddfortsettelse"><img height="350" src="static/LTI//ltavd1/filer/grafikk/sf-20150624-0764-06-01.jpg" width="666" /></p></article> <article class="defaultP" margin-top="true">Stemmeseddel med en fals ved fylkestingsvalg skal se slik ut:</article> <article class="defaultP" margin-top="true">Innside<p class="leddfortsettelse"><img height="350" src="static/LTI//ltavd1/filer/grafikk/sf-20150624-0764-07-01.jpg" width="460" /></p></article> <article class="defaultP" margin-top="true">Utside (mønsterside)<p class="leddfortsettelse"><img height="350" src="static/LTI//ltavd1/filer/grafikk/sf-20150624-0764-08-01.jpg" width="460" /></p></article> <article class="defaultP" margin-top="true">§ 22 skal lyde:</article><article class="futureLegalArticle" data-name="§22" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 22</span>. <span class="legalArticleTitle">Produksjon, utsendelse og bruk av valgkort</span></span><article class="numberedLegalP" data-numerator="1" id="kapittel-1-foreslåttparagraf-4-nummer-1">(1) Departementet har ansvar for utsendelse av valgkort jf. valgloven § 2-3 (3).</article><article class="numberedLegalP" data-numerator="2" id="kapittel-1-foreslåttparagraf-4-nummer-2">(2) Manntallet den 8. juli skal legges til grunn for produksjonen av valgkort.</article><article class="numberedLegalP" data-numerator="3" id="kapittel-1-foreslåttparagraf-4-nummer-3">(3) Valgkortene skal være velgerne i hende innen ordinær forhåndsstemmegivning starter.</article><article class="numberedLegalP" data-numerator="4" id="kapittel-1-foreslåttparagraf-4-nummer-4">(4) Dersom en velger som avgir forhåndsstemme som skal legges i stemmeseddelkonvolutt ikke har med seg valgkort, skal stemmemottaker innenriks (unntatt på Svalbard og Jan Mayen) skrive ut valgkort til velgeren.</article><article class="numberedLegalP" data-numerator="5" id="kapittel-1-foreslåttparagraf-4-nummer-5">(5) Valgkortet skal fylles ut slik at det er mulig entydig å identifisere velgeren ut fra opplysningene på valgkortet.</article><article class="numberedLegalP" data-numerator="6" id="kapittel-1-foreslåttparagraf-4-nummer-6">(6) Valgstyret plikter, på den måte og innen den frist departementet fastsetter, å opplyse om følgende:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-4-nummer-6-punkt-1"><article class="legalP" id="kapittel-1-foreslåttparagraf-4-nummer-6-punkt-1-ledd-1">valgstyrets adresse,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-4-nummer-6-punkt-2"><article class="legalP" id="kapittel-1-foreslåttparagraf-4-nummer-6-punkt-2-ledd-1">valglokalenes navn, adresse og åpningstid på valgdagen(e) og</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-4-nummer-6-punkt-3"><article class="legalP" id="kapittel-1-foreslåttparagraf-4-nummer-6-punkt-3-ledd-1">opplysninger angående kommunens manntall, som f.eks. rodeinndeling.</article></article></li></ul></article></article> <article class="defaultP" margin-top="true">§ 25 skal lyde:</article><article class="futureLegalArticle" data-name="§25" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 25</span>. <span class="legalArticleTitle">Forhåndsstemmegivning på helse- og omsorgsinstitusjoner</span></span><article class="legalP" id="kapittel-1-foreslåttparagraf-5-ledd-1">Ved stemmemottak på helse- og omsorgsinstitusjoner kan stemmer også mottas hjemme hos personer som oppholder seg i trygde- og omsorgsboliger med umiddelbar tilknytning til institusjonen.</article></article> <article class="defaultP" margin-top="true">§ 27 (8) skal lyde:</article><article class="numberedLegalP" data-numerator="8" id="kapittel-1-nummer-1">(8) De to siste ukene av forhåndsstemmeperioden skal forhåndsstemmegivningene sendes videre til velgerens hjemkommune hver dag. Ved fremsendelsen av omslagskonvoluttene skal det benyttes forsendelseskonvolutter.</article></section><section class="section" data-name="kapII" id="kapittel-2" data-lovdata-URL="LTI/forskrift/2015-06-24-764/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Denne forskrift trer i kraft straks.</article></section></main></body></html>