<!DOCTYPE html><html lang="no"><head><title>Forskrift om krav til og organisering av kommunal legevaktordning, ambulansetjeneste, medisinsk nødmeldetjeneste mv. (akuttmedisinforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2015-03-20-231</dd><dt class="dokid">DokumentID</dt><dd class="dokid">LTI/forskrift/2015-03-20-231</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="publishedIn">Publisert i</dt><dd class="publishedIn">I 2015 hefte 2 s 299</dd><dt class="dateInForce">I kraft fra</dt><dd class="dateInForce">2015-05-01, 2015-09-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2005-03-18-252</li><li>forskrift/2000-12-20-1556</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1999-07-02-61/§2-1a</li><li>lov/2011-06-24-30/§3-1</li><li>lov/2011-06-24-30/§3-2</li><li>lov/2011-06-24-30/§11-1</li><li>lov/2000-06-23-56/§2-2</li><li>lov/2000-06-23-56/§6-2</li><li>lov/1999-07-02-64/§4</li><li>lov/1999-07-02-64/§39</li><li>lov/2014-06-20-42/§7</li></ul></dd><dt class="dateOfPublication">Kunngjort</dt><dd class="dateOfPublication">2015-03-20 14:20</dd><dt class="journalNumber">Journalnummer</dt><dd class="journalNumber">2015-0217</dd><dt class="titleShort">Korttittel</dt><dd class="titleShort">Akuttmedisinforskriften</dd><dt class="title">Tittel</dt><dd class="title">Forskrift om krav til og organisering av kommunal legevaktordning, ambulansetjeneste, medisinsk nødmeldetjeneste mv. (akuttmedisinforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 20. mars 2015 med hjemmel i lov 2. juli 1999 nr. 61 om spesialisthelsetjenesten m.m. (spesialisthelsetjenesteloven) § 2-1a, lov 24. juni 2011 nr. 30 om kommunale helse- og omsorgstjenester m.m. (helse- og omsorgstjenesteloven) § 3-1, § 3-2 og § 11-1, lov 23. juni 2000 nr. 56 om helsemessig og sosial beredskap (helseberedskapsloven) § 2-2 og § 6-2, lov 2. juli 1999 nr. 64 om helsepersonell m.v. (helsepersonelloven) § 4 og § 39 og lov 20. juni 2014 nr. 42 om behandling av helseopplysninger ved ytelse av helsehjelp (pasientjournalloven) § 7. Fremmet av Helse- og omsorgsdepartementet.</dd><dt class="refid">RefID</dt><dd class="refid">forskrift/2015-03-20-231</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om krav til og organisering av kommunal legevaktordning, ambulansetjeneste, medisinsk nødmeldetjeneste mv. (akuttmedisinforskriften)<ul class="tocSubUl"><li>Kapittel 1 Generelle bestemmelser<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li><li>§ 4. Samhandling og samarbeid mellom virksomheter som yter akuttmedisinske tjenester</li><li>§ 5. Avtale om bistand fra personer utenfor helse- og omsorgstjenesten (akutthjelper)</li></ul></li><li>Kapittel 2. Kommunal legevaktordning<ul class="tocSubUl"><li>§ 6. Kommunens ansvar for kommunal legevaktordning</li><li>§ 7. Kompetansekrav til lege i vakt mv.</li><li>§ 8. Kompetansekrav til annet helsepersonell</li><li>§ 9. Krav til utstyr i kommunal legevakt</li></ul></li><li>Kapittel 3. Ambulansetjenesten<ul class="tocSubUl"><li>§ 10. De regionale helseforetakenes ansvar for ambulansetjenester</li><li>§ 11. Bemanning og helsefaglig kompetanse i ambulansetjenesten</li></ul></li><li>Kapittel 4. Medisinsk nødmeldetjeneste<ul class="tocSubUl"><li>§ 12. Kommunens ansvar for nødmeldetjenesten</li><li>§ 13. Krav til organisering og bemanning av legevaktsentralene</li><li>§ 14. Det regionale helseforetakets ansvar for nødmeldetjenesten</li><li>§ 15. Krav til AMK-sentralene</li><li>§ 16. Nærmere om sykehus med akuttfunksjoner</li><li>§ 17. Kommunikasjonsberedskap</li></ul></li><li>Kapittel 5. Funksjonskrav til kommunikasjonsteknisk utstyr<ul class="tocSubUl"><li>§ 18. Ansvar</li><li>§ 19. Krav til teknisk organisering, kravspesifikasjoner og kommunikasjonsprotokoller/grensesnitt og funksjonsgodkjenning</li></ul></li><li>Kapittel 6. Krav om oppbevaring av lydopptak<ul class="tocSubUl"><li>§ 20. Oppbevaring av lydopptak</li></ul></li><li>Kapittel 7. Overgangsordninger. Ikrafttredelse<ul class="tocSubUl"><li>§ 21. Overgangsordninger</li><li>§ 22. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2015-03-20-231" id="dokument"><h1>Forskrift om krav til og organisering av kommunal legevaktordning, ambulansetjeneste, medisinsk nødmeldetjeneste mv. (akuttmedisinforskriften)</h1><section class="section" data-name="kap1" id="kapittel-1" data-lovdata-URL="LTI/forskrift/2015-03-20-231/KAPITTEL_1"><h2>Kapittel 1 Generelle bestemmelser</h2><article class="legalArticle" data-lovdata-URL="LTI/forskrift/2015-03-20-231/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Forskriften skal bidra til at befolkningen ved behov for øyeblikkelig hjelp mottar forsvarlige og koordinerte akuttmedisinske tjenester utenfor sykehus.</article><article class="legalP" id="kapittel-1-paragraf-1-ledd-2">Forskriften skal også bidra til at utstyr som inngår i helse- og omsorgstjenestens kommunikasjonsberedskap fungerer i et landsdekkende nett og sikrer prioritert informasjonsflyt både innenfor og mellom medisinske institusjoner, til mobile enheter og til samarbeidende etater.</article></article><article class="legalArticle" data-lovdata-URL="LTI/forskrift/2015-03-20-231/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Forskriften regulerer kommunenes og de regionale helseforetakenes akuttmedisinske tjenester utenfor sykehus. Dette omfatter kommunal legevaktordning, ambulansetjeneste, medisinsk nødmeldetjeneste og tjenester som ytes av andre etter avtale med kommunen eller regionalt helseforetak.</article></article><article class="legalArticle" data-lovdata-URL="LTI/forskrift/2015-03-20-231/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h3><ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-3-punkt-1"><article class="legalP" id="kapittel-1-paragraf-3-punkt-1-ledd-1">Med <i>akuttmedisin</i> menes i denne forskriften medisinsk diagnostikk, rådgivning, behandling og/eller overvåking ved akutt oppstått/forverring av sykdom eller skade, blant annet akutte psykiske lidelser og rusproblemer og akutte tilstander etter vold og overgrep, der rask medisinsk hjelp kan være avgjørende for pasientens liv og helse.</article></article></li><li data-li-identifier="b)" data-name="b)"><article class="listArticle" id="kapittel-1-paragraf-3-punkt-2"><article class="legalP" id="kapittel-1-paragraf-3-punkt-2-ledd-1">Med <i>akuttmedisinsk beredskap</i> menes i denne forskriften planer, utstyr og personell som skal sikre befolkningen nødvendige akuttmedisinske tjenester.</article></article></li><li data-li-identifier="c)" data-name="c)"><article class="listArticle" id="kapittel-1-paragraf-3-punkt-3"><article class="legalP" id="kapittel-1-paragraf-3-punkt-3-ledd-1">Med <i>kommunal legevaktordning</i> menes i denne forskriften virksomhet som gjennom hele døgnet skal vurdere henvendelser om øyeblikkelig hjelp og foreta nødvendig oppfølging.</article></article></li><li data-li-identifier="d)" data-name="d)"><article class="listArticle" id="kapittel-1-paragraf-3-punkt-4"><article class="legalP" id="kapittel-1-paragraf-3-punkt-4-ledd-1">Med <i>medisinsk nødmeldetjeneste</i> menes i denne forskriften et landsdekkende, organisatorisk og kommunikasjonsteknisk system for varsling og håndtering av henvendelser ved behov for akuttmedisinsk hjelp og kommunikasjon innen helse- og omsorgstjenesten, der kommunenes legevaktnumre, nasjonalt legevaktnummer (116 117) og medisinsk nødtelefon (113) inngår.</article></article></li><li data-li-identifier="e)" data-name="e)"><article class="listArticle" id="kapittel-1-paragraf-3-punkt-5"><article class="legalP" id="kapittel-1-paragraf-3-punkt-5-ledd-1">Med <i>ambulansetjeneste</i> menes i denne forskriften bil-, båt- og luftambulansetjeneste (ambulansehelikoptre og ambulansefly) som inngår i de regionale helseforetakenes akuttmedisinske beredskap utenfor sykehus og der det under transporten er behov for akuttmedisinsk behandling eller overvåking.</article></article></li><li data-li-identifier="f)" data-name="f)"><article class="listArticle" id="kapittel-1-paragraf-3-punkt-6"><article class="legalP" id="kapittel-1-paragraf-3-punkt-6-ledd-1">Med <i>personell i akuttmedisinsk beredskap</i> menes personell ved AMK- og legevaktsentraler, personell i ambulansetjenesten, personell ved sykehusavdelinger med øyeblikkelig-hjelp-funksjon innen somatikk, psykiatri og tverrfaglig spesialisert rusbehandling og helsepersonell i akuttmedisinsk beredskap i kommunen, inkludert lege i vakt.</article></article></li><li data-li-identifier="g)" data-name="g)"><article class="listArticle" id="kapittel-1-paragraf-3-punkt-7"><article class="legalP" id="kapittel-1-paragraf-3-punkt-7-ledd-1">Med <i>kommunikasjonsteknisk utstyr</i> menes i denne forskriften teknisk utstyr og programvare som inngår i helse- og omsorgstjenestens landsdekkende kommunikasjonsberedskap.</article></article></li><li data-li-identifier="h)" data-name="h)"><article class="listArticle" id="kapittel-1-paragraf-3-punkt-8"><article class="legalP" id="kapittel-1-paragraf-3-punkt-8-ledd-1">Med <i>utstyr for lydopptak</i> menes et system for opptak, avspilling og lagring av muntlig kommunikasjon mellom innringer og AMK- og legevaktsentral.</article></article></li></ul></article><article class="legalArticle" data-lovdata-URL="LTI/forskrift/2015-03-20-231/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Samhandling og samarbeid mellom virksomheter som yter akuttmedisinske tjenester</span></h3><article class="legalP" id="kapittel-1-paragraf-4-ledd-1">Kommunene og de regionale helseforetakene skal sikre en hensiktsmessig og koordinert innsats i de ulike tjenestene i den akuttmedisinske kjeden, og sørge for at innholdet i disse tjenestene er samordnet med de øvrige nødetatene, hovedredningssentralene og andre myndigheter.</article><article class="legalP" id="kapittel-1-paragraf-4-ledd-2">Virksomheter som yter akuttmedisinske tjenester skal sikre at personellet som utfører tjenestene får nødvendig opplæring og trening i å utføre egne arbeidsoppgaver og trening i samhandling og samarbeid mellom alle leddene i den akuttmedisinske kjeden.</article><article class="legalP" id="kapittel-1-paragraf-4-ledd-3">Alle deler av helse- og omsorgstjenesten som er en del av den akuttmedisinske beredskapen, skal kunne kommunisere internt og på tvers av etablerte kommune- og regiongrenser i et felles, lukket, enhetlig og landsdekkende kommunikasjonsnett.</article></article><article class="legalArticle" data-lovdata-URL="LTI/forskrift/2015-03-20-231/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Avtale om bistand fra personer utenfor helse- og omsorgstjenesten (akutthjelper)</span></h3><article class="legalP" id="kapittel-1-paragraf-5-ledd-1">Kommunene og de regionale helseforetakene kan, som del av sin akuttmedisinske beredskap, inngå avtale om bistand fra akutthjelpere. Slike akutthjelpere kan være medlemmer av frivillige organisasjoner eller kommunalt brannvesen. Slik bistand kan komme i tillegg til, eller i påvente av, at personell fra de øvrige akuttmedisinske tjenestene kan yte akuttmedisinsk hjelp. Personer som skal yte slik bistand må ha fått nødvendig opplæring.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2015-03-20-231/KAPITTEL_2"><h2>Kapittel 2. Kommunal legevaktordning</h2><article class="legalArticle" data-lovdata-URL="LTI/forskrift/2015-03-20-231/§6" data-name="§6" id="kapittel-2-paragraf-1"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Kommunens ansvar for kommunal legevaktordning</span></h3><article class="legalP" id="kapittel-2-paragraf-1-ledd-1">Kommunen skal tilby legevaktordning som sikrer befolkningens behov for øyeblikkelig hjelp, og må sørge for at minst en lege er tilgjengelig for legevakt hele døgnet. Legevaktordningen skal blant annet<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-1-ledd-1-punkt-1"><article class="legalP" id="kapittel-2-paragraf-1-ledd-1-punkt-1-ledd-1">vurdere, gi råd og veilede ved henvendelser om øyeblikkelig hjelp</article></article></li><li data-li-identifier="b)" data-name="b)"><article class="listArticle" id="kapittel-2-paragraf-1-ledd-1-punkt-2"><article class="legalP" id="kapittel-2-paragraf-1-ledd-1-punkt-2-ledd-1">diagnostisere og behandle akutte medisinske tilstander ved legekonsultasjoner og sykebesøk og ved behov henvise til andre tjenester i kommunen, blant annet fastlege, og eventuelt spesialisthelsetjeneste og</article></article></li><li data-li-identifier="c)" data-name="c)"><article class="listArticle" id="kapittel-2-paragraf-1-ledd-1-punkt-3"><article class="legalP" id="kapittel-2-paragraf-1-ledd-1-punkt-3-ledd-1">yte hjelp ved ulykker og andre akutte situasjoner, blant annet rykke ut umiddelbart når det er nødvendig.</article></article></li></ul></article></article><article class="legalArticle" data-lovdata-URL="LTI/forskrift/2015-03-20-231/§7" data-name="§7" id="kapittel-2-paragraf-2"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Kompetansekrav til lege i vakt mv.</span></h3><article class="legalP" id="kapittel-2-paragraf-2-ledd-1">En lege kan ha legevakt alene, uten kvalifisert bakvakt, når vilkårene i bokstav a eller bokstav b er oppfylt:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-2-ledd-1-punkt-1"><article class="legalP" id="kapittel-2-paragraf-2-ledd-1-punkt-1-ledd-1">Legen har godkjenning som spesialist i allmennmedisin og har gjennomført kurs i volds- og overgrepshåndtering.</article></article></li><li data-li-identifier="b)" data-name="b)"><article class="listArticle" id="kapittel-2-paragraf-2-ledd-1-punkt-2"><article class="legalP" id="kapittel-2-paragraf-2-ledd-1-punkt-2-ledd-1">Legen har godkjenning som allmennlege etter § 3 første ledd bokstav a, jf. § 8 eller § 11 fjerde ledd, i forskrift 19. desember 2005 nr. 1653 om veiledet tjeneste for allmennleger, eller § 10 i forskrift 8. oktober 2008 nr. 1130 om autorisasjon, lisens og spesialistgodkjenning for helsepersonell med yrkeskvalifikasjoner fra andre EØS-land eller fra Sveits. Legen må ha gjennomført 40 legevakter, eller ha arbeidet ett år som allmennlege i den kommunale helse- og omsorgstjenesten. Legen må i tillegg ha gjennomført kurs i akuttmedisin og volds- og overgrepshåndtering.</article></article></li></ul></article><article class="legalP" id="kapittel-2-paragraf-2-ledd-2">Kommunen plikter å etablere bakvaktordninger for leger i vakt som ikke oppfyller kravene i første ledd. Kompetansekravene i første ledd gjelder tilsvarende for leger som skal ha bakvakt. Bakvaktlege må kunne rykke ut når det er nødvendig.</article><article class="legalP" id="kapittel-2-paragraf-2-ledd-3">Dersom det ikke er mulig for kommunen å skaffe leger som oppfyller kompetansekravene, kan fylkesmannen gjøre unntak fra kravene i første ledd. Det kan bare gjøres unntak for leger som tiltrer i vikariater av inntil to måneders varighet og som har gjennomført minst et og et halvt års veiledet tjeneste etter forskrift 19. desember 2005 nr. 1653 om veiledet tjeneste for allmennleger § 4. Det kan ikke gjøres unntak for leger som skal ha bakvakt.</article></article><article class="legalArticle" data-lovdata-URL="LTI/forskrift/2015-03-20-231/§8" data-name="§8" id="kapittel-2-paragraf-3"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Kompetansekrav til annet helsepersonell</span></h3><article class="legalP" id="kapittel-2-paragraf-3-ledd-1">Helsepersonell som arbeider sammen med lege i vakt, blant annet operatører av kommunale legevaktsentraler, jf. § 13 bokstav f, skal ha gjennomført kurs i akuttmedisin og kurs i volds- og overgrepshåndtering.</article><article class="legalP" id="kapittel-2-paragraf-3-ledd-2">Fylkesmannen kan etter henvendelse fra kommunen gjøre tidsbestemt unntak fra første ledd, dersom det midlertidig ikke er mulig å skaffe nok helsepersonell som tilfredsstiller kravene i første ledd.</article></article><article class="legalArticle" data-lovdata-URL="LTI/forskrift/2015-03-20-231/§9" data-name="§9" id="kapittel-2-paragraf-4"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Krav til utstyr i kommunal legevakt</span></h3><article class="legalP" id="kapittel-2-paragraf-4-ledd-1">Kommunen skal sørge for at legevakten er utstyrt slik at helsepersonellet i vakt kan gjennomføre diagnostikk og iverksette nødvendig medisinsk behandling og overvåkning i akutte situasjoner.</article><article class="legalP" id="kapittel-2-paragraf-4-ledd-2">Kommunen skal sørge for at legevakten er organisert og utstyrt slik at helsepersonell i vakt kan rykke ut umiddelbart.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2015-03-20-231/KAPITTEL_3"><h2>Kapittel 3. Ambulansetjenesten</h2><article class="legalArticle" data-lovdata-URL="LTI/forskrift/2015-03-20-231/§10" data-name="§10" id="kapittel-3-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">De regionale helseforetakenes ansvar for ambulansetjenester</span></h3><article class="legalP" id="kapittel-3-paragraf-1-ledd-1">De regionale helseforetakenes ansvar for ambulansetjenester omfatter<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-1-ledd-1-punkt-1"><article class="legalP" id="kapittel-3-paragraf-1-ledd-1-punkt-1-ledd-1">å bringe kompetent personell og akuttmedisinsk utstyr raskt frem til alvorlig syke eller skadde pasienter</article></article></li><li data-li-identifier="b)" data-name="b)"><article class="listArticle" id="kapittel-3-paragraf-1-ledd-1-punkt-2"><article class="legalP" id="kapittel-3-paragraf-1-ledd-1-punkt-2-ledd-1">å utføre nødvendige undersøkelser, prioriteringer, behandling og overvåking, enten alene eller sammen med andre deler av tjenesten</article></article></li><li data-li-identifier="c)" data-name="c)"><article class="listArticle" id="kapittel-3-paragraf-1-ledd-1-punkt-3"><article class="legalP" id="kapittel-3-paragraf-1-ledd-1-punkt-3-ledd-1">å bringe syke eller skadde pasienter med behov for overvåking og/eller behandling til forsvarlig behandlingssted og mellom behandlingssteder</article></article></li><li data-li-identifier="d)" data-name="d)"><article class="listArticle" id="kapittel-3-paragraf-1-ledd-1-punkt-4"><article class="legalP" id="kapittel-3-paragraf-1-ledd-1-punkt-4-ledd-1">å ha beredskap for å kunne dekke behovet for ambulansetjenester ved større ulykker og kriser innenfor egen helseregion og på tvers av regions- og landegrensene</article></article></li><li data-li-identifier="e)" data-name="e)"><article class="listArticle" id="kapittel-3-paragraf-1-ledd-1-punkt-5"><article class="legalP" id="kapittel-3-paragraf-1-ledd-1-punkt-5-ledd-1">å ha beredskap for nødvendig følgetjeneste for gravide til fødestedet og</article></article></li><li data-li-identifier="f)" data-name="f)"><article class="listArticle" id="kapittel-3-paragraf-1-ledd-1-punkt-6"><article class="legalP" id="kapittel-3-paragraf-1-ledd-1-punkt-6-ledd-1">å delta i enkle søk og redningsoperasjoner.</article></article></li></ul></article><article class="legalP" id="kapittel-3-paragraf-1-ledd-2">De regionale helseforetakene har ansvar for at bil-, båt- og luftambulansetjenesten i nødvendig grad er samordnet nasjonalt.</article></article><article class="legalArticle" data-lovdata-URL="LTI/forskrift/2015-03-20-231/§11" data-name="§11" id="kapittel-3-paragraf-2"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Bemanning og helsefaglig kompetanse i ambulansetjenesten</span></h3><article class="legalP" id="kapittel-3-paragraf-2-ledd-1">Ambulansebiler som yter ambulansetjenester skal være bemannet med minst to personer, hvorav minst én skal ha autorisasjon som ambulansearbeider. Der det er bare én ambulansearbeider, må den andre personen ha autorisasjon eller lisens som helsepersonell og nødvendig ambulansefaglig kompetanse. Begge personene skal ha førerkort for kjøretøyklassen og kompetansebevis for førere av utrykningskjøretøy.</article><article class="legalP" id="kapittel-3-paragraf-2-ledd-2">Ambulansebiler som utfører oppgaver etter denne forskriften skal være bemannet med tilstedevakt. Unntak kan gjøres der det er et lavt antall akuttoppdrag pr. år og ambulansen kan være bemannet innen forsvarlig tid etter varsling.</article><article class="legalP" id="kapittel-3-paragraf-2-ledd-3">Ambulansebåter som yter ambulansetjenester skal i tillegg til båtfører være bemannet med minst én person med autorisasjon som ambulansearbeider.</article><article class="legalP" id="kapittel-3-paragraf-2-ledd-4">Ambulansefly skal være bemannet med sykepleier med nødvendig kompetanse. Ambulanse- og redningshelikoptre skal være bemannet med lege og redningsmann med nødvendig kompetanse.</article><article class="legalP" id="kapittel-3-paragraf-2-ledd-5">Når ambulansetjenesten skal transportere pasienter som har behov for behandling eller overvåking mellom ulike behandlingssteder i helsetjenesten, skal ambulansetjenesten, i samråd med den som rekvirerer transporten, vurdere behovet for ytterligere personell ut i fra oppdragets art.</article><article class="legalP" id="kapittel-3-paragraf-2-ledd-6">For vikariater av inntil to måneders varighet kan det gjøres unntak fra kravet i første ledd om at begge personene på ambulansebilen må ha førerkort for kjøretøyklassen og kompetansebevis for førere av utrykningskjøretøy, dersom det ikke er mulig å skaffe personell som oppfyller disse kravene.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2015-03-20-231/KAPITTEL_4"><h2>Kapittel 4. Medisinsk nødmeldetjeneste</h2><article class="legalArticle" data-lovdata-URL="LTI/forskrift/2015-03-20-231/§12" data-name="§12" id="kapittel-4-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Kommunens ansvar for nødmeldetjenesten</span></h3><article class="legalP" id="kapittel-4-paragraf-1-ledd-1">Kommunen har ansvar for<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-1-ledd-1-punkt-1"><article class="legalP" id="kapittel-4-paragraf-1-ledd-1-punkt-1-ledd-1">å etablere et døgnbemannet telefonnummer med nødvendig linjekapasitet for kobling til et nasjonalt legevaktnummer</article></article></li><li data-li-identifier="b)" data-name="b)"><article class="listArticle" id="kapittel-4-paragraf-1-ledd-1-punkt-2"><article class="legalP" id="kapittel-4-paragraf-1-ledd-1-punkt-2-ledd-1">å etablere et fast og offentlig kjent 8-sifret direktenummer til legevaktsentralen</article></article></li><li data-li-identifier="c)" data-name="c)"><article class="listArticle" id="kapittel-4-paragraf-1-ledd-1-punkt-3"><article class="legalP" id="kapittel-4-paragraf-1-ledd-1-punkt-3-ledd-1">å etablere og drifte døgnbemannet legevaktsentral</article></article></li><li data-li-identifier="d)" data-name="d)"><article class="listArticle" id="kapittel-4-paragraf-1-ledd-1-punkt-4"><article class="legalP" id="kapittel-4-paragraf-1-ledd-1-punkt-4-ledd-1">å legge til rette for sikker drift av nasjonalt legevaktnummer, blant annet å sørge for alternative svarsteder</article></article></li><li data-li-identifier="e)" data-name="e)"><article class="listArticle" id="kapittel-4-paragraf-1-ledd-1-punkt-5"><article class="legalP" id="kapittel-4-paragraf-1-ledd-1-punkt-5-ledd-1">å ha et system for sporing/posisjonering av samtaler</article></article></li><li data-li-identifier="f)" data-name="f)"><article class="listArticle" id="kapittel-4-paragraf-1-ledd-1-punkt-6"><article class="legalP" id="kapittel-4-paragraf-1-ledd-1-punkt-6-ledd-1">å ha kommunikasjonsberedskap og nødvendig kommunikasjonsutstyr knyttet til et felles, lukket, enhetlig og landsdekkende kommunikasjonsnett for helsepersonell i akuttmedisinsk beredskap i kommunen og</article></article></li><li data-li-identifier="g)" data-name="g)"><article class="listArticle" id="kapittel-4-paragraf-1-ledd-1-punkt-7"><article class="legalP" id="kapittel-4-paragraf-1-ledd-1-punkt-7-ledd-1">å samarbeide med regionale helseforetak for å samordne kommunikasjonen mellom legevaktsentralen, den kommunale legevaktordningen, AMK-sentralene og øvrige akuttmedisinske tjenester.</article></article></li></ul></article></article><article class="legalArticle" data-lovdata-URL="LTI/forskrift/2015-03-20-231/§13" data-name="§13" id="kapittel-4-paragraf-2"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Krav til organisering og bemanning av legevaktsentralene</span></h3><article class="legalP" id="kapittel-4-paragraf-2-ledd-1">Legevaktsentralene (LV-sentralene) skal<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-2-ledd-1-punkt-1"><article class="legalP" id="kapittel-4-paragraf-2-ledd-1-punkt-1-ledd-1">motta og håndtere henvendelser om øyeblikkelig hjelp innenfor legevaktdistriktet via et nasjonalt legevaktnummer</article></article></li><li data-li-identifier="b)" data-name="b)"><article class="listArticle" id="kapittel-4-paragraf-2-ledd-1-punkt-2"><article class="legalP" id="kapittel-4-paragraf-2-ledd-1-punkt-2-ledd-1">kunne kommunisere direkte og videreformidle eller konferansekoble henvendelser om akuttmedisinsk hjelp til AMK-sentral, eller øyeblikkelig hjelp til annen legevaktsentral</article></article></li><li data-li-identifier="c)" data-name="c)"><article class="listArticle" id="kapittel-4-paragraf-2-ledd-1-punkt-3"><article class="legalP" id="kapittel-4-paragraf-2-ledd-1-punkt-3-ledd-1">gi medisinskfaglige råd og veiledning, prioritere, registrere, iverksette og følge opp henvendelser om behov for øyeblikkelig hjelp, blant annet å videreformidle henvendelser til helse- og omsorgstjenesten i kommunen, lege i vakt, fastlege, jordmor, kriseteam og andre relevante instanser</article></article></li><li data-li-identifier="d)" data-name="d)"><article class="listArticle" id="kapittel-4-paragraf-2-ledd-1-punkt-4"><article class="legalP" id="kapittel-4-paragraf-2-ledd-1-punkt-4-ledd-1">innrette systemet for mottak av telefonhenvendelser slik at 80 prosent av alle henvendelser normalt kan besvares innen to minutter</article></article></li><li data-li-identifier="e)" data-name="e)"><article class="listArticle" id="kapittel-4-paragraf-2-ledd-1-punkt-5"><article class="legalP" id="kapittel-4-paragraf-2-ledd-1-punkt-5-ledd-1">ha utstyr for lydopptak av viktig trafikk, herunder lydopptak til bruk for dokumentasjon og kvalitetssikring av virksomheten og</article></article></li><li data-li-identifier="f)" data-name="f)"><article class="listArticle" id="kapittel-4-paragraf-2-ledd-1-punkt-6"><article class="legalP" id="kapittel-4-paragraf-2-ledd-1-punkt-6-ledd-1">bemannes med personell med relevant helsefaglig utdanning på bachelornivå, nødvendig klinisk praksis og gjennomført tilleggsopplæring for arbeid som operatør.</article></article></li></ul></article></article><article class="legalArticle" data-lovdata-URL="LTI/forskrift/2015-03-20-231/§14" data-name="§14" id="kapittel-4-paragraf-3"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Det regionale helseforetakets ansvar for nødmeldetjenesten</span></h3><article class="legalP" id="kapittel-4-paragraf-3-ledd-1">Det regionale helseforetaket har ansvar for<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-3-ledd-1-punkt-1"><article class="legalP" id="kapittel-4-paragraf-3-ledd-1-punkt-1-ledd-1">å etablere og drifte det til en hver tid gjeldende telefonnummer for medisinsk nødhjelp i helseregionen</article></article></li><li data-li-identifier="b)" data-name="b)"><article class="listArticle" id="kapittel-4-paragraf-3-ledd-1-punkt-2"><article class="legalP" id="kapittel-4-paragraf-3-ledd-1-punkt-2-ledd-1">å etablere og drifte AMK-sentraler</article></article></li><li data-li-identifier="c)" data-name="c)"><article class="listArticle" id="kapittel-4-paragraf-3-ledd-1-punkt-3"><article class="legalP" id="kapittel-4-paragraf-3-ledd-1-punkt-3-ledd-1">å ha kommunikasjonsberedskap og nødvendig kommunikasjonsutstyr for AMK-sentraler, sykehus med akuttfunksjon, ambulansetjenesten og andre deler av spesialisthelsetjenesten som inngår i det regionale helseforetakets akuttmedisinske beredskap</article></article></li><li data-li-identifier="d)" data-name="d)"><article class="listArticle" id="kapittel-4-paragraf-3-ledd-1-punkt-4"><article class="legalP" id="kapittel-4-paragraf-3-ledd-1-punkt-4-ledd-1">å samarbeide med relevante parter for å sikre nødvendig samordning med den kommunale legevaktordningen, legevaktsentralene, brannvesen, politi, hovedredningssentralene og andre samarbeidspartnere og</article></article></li><li data-li-identifier="e)" data-name="e)"><article class="listArticle" id="kapittel-4-paragraf-3-ledd-1-punkt-5"><article class="legalP" id="kapittel-4-paragraf-3-ledd-1-punkt-5-ledd-1">å fastsette hvilken AMK-sentral som skal ha overordnet koordineringsansvar i regionen.</article></article></li></ul></article></article><article class="legalArticle" data-lovdata-URL="LTI/forskrift/2015-03-20-231/§15" data-name="§15" id="kapittel-4-paragraf-4"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Krav til AMK-sentralene</span></h3><article class="legalP" id="kapittel-4-paragraf-4-ledd-1">AMK-sentralene skal<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-4-ledd-1-punkt-1"><article class="legalP" id="kapittel-4-paragraf-4-ledd-1-punkt-1-ledd-1">håndtere henvendelser om akuttmedisinsk bistand</article></article></li><li data-li-identifier="b)" data-name="b)"><article class="listArticle" id="kapittel-4-paragraf-4-ledd-1-punkt-2"><article class="legalP" id="kapittel-4-paragraf-4-ledd-1-punkt-2-ledd-1">besvare 90 prosent av henvendelser fra publikum innen 10 sekunder</article></article></li><li data-li-identifier="c)" data-name="c)"><article class="listArticle" id="kapittel-4-paragraf-4-ledd-1-punkt-3"><article class="legalP" id="kapittel-4-paragraf-4-ledd-1-punkt-3-ledd-1">gi nødvendige råd og veiledning, prioritere, registrere, iverksette, koordinere og følge opp akuttmedisinske oppdrag</article></article></li><li data-li-identifier="d)" data-name="d)"><article class="listArticle" id="kapittel-4-paragraf-4-ledd-1-punkt-4"><article class="legalP" id="kapittel-4-paragraf-4-ledd-1-punkt-4-ledd-1">umiddelbart iverksette varsling (trippelvarsling) ved behov for samtidig innsats fra flere nødetater</article></article></li><li data-li-identifier="e)" data-name="e)"><article class="listArticle" id="kapittel-4-paragraf-4-ledd-1-punkt-5"><article class="legalP" id="kapittel-4-paragraf-4-ledd-1-punkt-5-ledd-1">ved behov varsle hovedredningssentralene samt AMK-sentraler som er berørt</article></article></li><li data-li-identifier="f)" data-name="f)"><article class="listArticle" id="kapittel-4-paragraf-4-ledd-1-punkt-6"><article class="legalP" id="kapittel-4-paragraf-4-ledd-1-punkt-6-ledd-1">varsle den kommunale legevaktsentralen om behov for øyeblikkelig hjelp i kommunen</article></article></li><li data-li-identifier="g)" data-name="g)"><article class="listArticle" id="kapittel-4-paragraf-4-ledd-1-punkt-7"><article class="legalP" id="kapittel-4-paragraf-4-ledd-1-punkt-7-ledd-1">som hovedregel sette samtalen over til legevaktsentral på forhåndsdefinerte linjer når henvendelsen gjelder allmennmedisinske problemstillinger uten behov for utrykning fra spesialisthelsetjenesten</article></article></li><li data-li-identifier="h)" data-name="h)"><article class="listArticle" id="kapittel-4-paragraf-4-ledd-1-punkt-8"><article class="legalP" id="kapittel-4-paragraf-4-ledd-1-punkt-8-ledd-1">ha nødvendig utstyr for å koordinere og følge opp ambulanseoppdrag</article></article></li><li data-li-identifier="i)" data-name="i)"><article class="listArticle" id="kapittel-4-paragraf-4-ledd-1-punkt-9"><article class="legalP" id="kapittel-4-paragraf-4-ledd-1-punkt-9-ledd-1">ha et system for å holde oversikt over den akuttmedisinske beredskapen i og utenfor eget ansvarsområde</article></article></li><li data-li-identifier="j)" data-name="j)"><article class="listArticle" id="kapittel-4-paragraf-4-ledd-1-punkt-10"><article class="legalP" id="kapittel-4-paragraf-4-ledd-1-punkt-10-ledd-1">ha utstyr for lydopptak av viktig trafikk, inkludert lydopptak til bruk for dokumentasjon og kvalitetssikring av egen virksomhet</article></article></li><li data-li-identifier="k)" data-name="k)"><article class="listArticle" id="kapittel-4-paragraf-4-ledd-1-punkt-11"><article class="legalP" id="kapittel-4-paragraf-4-ledd-1-punkt-11-ledd-1">ha et system for sporing/posisjonering av samtaler</article></article></li><li data-li-identifier="l)" data-name="l)"><article class="listArticle" id="kapittel-4-paragraf-4-ledd-1-punkt-12"><article class="legalP" id="kapittel-4-paragraf-4-ledd-1-punkt-12-ledd-1">bemannes med sykepleier eller ambulansearbeider som har gjennomført tilleggsopplæring for arbeid som operatør</article></article></li><li data-li-identifier="m)" data-name="m)"><article class="listArticle" id="kapittel-4-paragraf-4-ledd-1-punkt-13"><article class="legalP" id="kapittel-4-paragraf-4-ledd-1-punkt-13-ledd-1">ha tilgjengelig lege med akuttmedisinsk kompetanse på døgnbasis</article></article></li><li data-li-identifier="n)" data-name="n)"><article class="listArticle" id="kapittel-4-paragraf-4-ledd-1-punkt-14"><article class="legalP" id="kapittel-4-paragraf-4-ledd-1-punkt-14-ledd-1">i tillegg til norsk kunne kommunisere med innringer på engelsk og ha etablert beredskap med tolketjeneste for samiske språk og aktuelle fremmedspråk</article></article></li><li data-li-identifier="o)" data-name="o)"><article class="listArticle" id="kapittel-4-paragraf-4-ledd-1-punkt-15"><article class="legalP" id="kapittel-4-paragraf-4-ledd-1-punkt-15-ledd-1">ha beredskap for å dekke behovet for kapasitet ved større ulykker og kriser og</article></article></li><li data-li-identifier="p)" data-name="p)"><article class="listArticle" id="kapittel-4-paragraf-4-ledd-1-punkt-16"><article class="legalP" id="kapittel-4-paragraf-4-ledd-1-punkt-16-ledd-1">ha reserveløsninger for AMK-sentralenes funksjoner ved svikt.</article></article></li></ul></article></article><article class="legalArticle" data-lovdata-URL="LTI/forskrift/2015-03-20-231/§16" data-name="§16" id="kapittel-4-paragraf-5"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Nærmere om sykehus med akuttfunksjoner</span></h3><article class="legalP" id="kapittel-4-paragraf-5-ledd-1">Sykehus med akuttfunksjoner er en del av medisinsk nødmeldetjeneste og skal kunne<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-5-ledd-1-punkt-1"><article class="legalP" id="kapittel-4-paragraf-5-ledd-1-punkt-1-ledd-1">håndtere og koordinere henvendelser om øyeblikkelig-hjelp-innleggelser i sykehuset</article></article></li><li data-li-identifier="b)" data-name="b)"><article class="listArticle" id="kapittel-4-paragraf-5-ledd-1-punkt-2"><article class="legalP" id="kapittel-4-paragraf-5-ledd-1-punkt-2-ledd-1">håndtere, kommunisere direkte, videreformidle og konferansekoble henvendelser om akuttmedisinsk hjelp til AMK-sentraler og legevaktsentraler og</article></article></li><li data-li-identifier="c)" data-name="c)"><article class="listArticle" id="kapittel-4-paragraf-5-ledd-1-punkt-3"><article class="legalP" id="kapittel-4-paragraf-5-ledd-1-punkt-3-ledd-1">sette personell i akuttmedisinsk beredskap utenfor sykehus i kontakt med personell i sykehus.</article></article></li></ul></article></article><article class="legalArticle" data-lovdata-URL="LTI/forskrift/2015-03-20-231/§17" data-name="§17" id="kapittel-4-paragraf-6"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Kommunikasjonsberedskap</span></h3><article class="legalP" id="kapittel-4-paragraf-6-ledd-1">Kommunen og regionalt helseforetak skal sørge for at personell i akuttmedisinsk beredskap er umiddelbart tilgjengelig i et felles, lukket, enhetlig og landsdekkende kommunikasjonsnett for helsetjenesten, jf. § 4, og kan kommunisere med hverandre og med andre nødetater.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2015-03-20-231/KAPITTEL_5"><h2>Kapittel 5. Funksjonskrav til kommunikasjonsteknisk utstyr</h2><article class="legalArticle" data-lovdata-URL="LTI/forskrift/2015-03-20-231/§18" data-name="§18" id="kapittel-5-paragraf-1"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Ansvar</span></h3><article class="legalP" id="kapittel-5-paragraf-1-ledd-1">De regionale helseforetakene, helseforetakene og kommunene skal sikre og kunne dokumentere at kommunikasjonsteknisk utstyr som inngår i deres kommunikasjonsberedskap, opplæring i bruken av utstyret, organisering, bruk, drift og vedlikehold av utstyret til enhver tid tilfredsstiller krav fastsatt av Helsedirektoratet.</article></article><article class="legalArticle" data-lovdata-URL="LTI/forskrift/2015-03-20-231/§19" data-name="§19" id="kapittel-5-paragraf-2"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Krav til teknisk organisering, kravspesifikasjoner og kommunikasjonsprotokoller/grensesnitt og funksjonsgodkjenning</span></h3><article class="legalP" id="kapittel-5-paragraf-2-ledd-1">For å sikre at alle deler av helse- og omsorgstjenesten som er en del av den akuttmedisinske beredskapen skal kunne kommunisere på en forsvarlig og sikker måte i et landsdekkende nett, jf. § 17, kan Helsedirektoratet fastsette nødvendige krav til teknisk organisering, bruk og vedlikehold av det kommunikasjonstekniske utstyret, kravspesifikasjoner, kommunikasjonsprotokoller og grensesnitt for slikt utstyr og krav til opplæring i bruk av utstyret.</article><article class="legalP" id="kapittel-5-paragraf-2-ledd-2">Dersom det foreligger tvil om kommunikasjonsteknisk utstyr er i samsvar med kravspesifikasjoner eller kommunikasjonsprotokoller og grensesnitt, kan Helsedirektoratet kreve at utstyret skal funksjonsgodkjennes. Helsedirektoratet gir funksjonsgodkjenning og kan fastsette nærmere prosedyrer for slik godkjenning.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2015-03-20-231/KAPITTEL_6"><h2>Kapittel 6. Krav om oppbevaring av lydopptak</h2><article class="legalArticle" data-lovdata-URL="LTI/forskrift/2015-03-20-231/§20" data-name="§20" id="kapittel-6-paragraf-1"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Oppbevaring av lydopptak</span></h3><article class="legalP" id="kapittel-6-paragraf-1-ledd-1">AMK- og legevaktsentralers lydopptak er å anse som en del av pasientens journal. Opptaket skal oppbevares i tre år etter opptaksdato og deretter slettes. Lydopptaket skal likevel ikke slettes der opptaket er brukt som del av beslutningsgrunnlag i tilsyns-, klage- eller erstatningssaker, inngår i annen saksbehandling eller opptaket av andre årsaker har verdi som dokumentasjon. Arkivforskriften § 3-18 gjelder tilsvarende.</article></article></section><section class="section" data-name="kap7" id="kapittel-7" data-lovdata-URL="LTI/forskrift/2015-03-20-231/KAPITTEL_7"><h2>Kapittel 7. Overgangsordninger. Ikrafttredelse</h2><article class="legalArticle" data-lovdata-URL="LTI/forskrift/2015-03-20-231/§21" data-name="§21" id="kapittel-7-paragraf-1"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Overgangsordninger</span></h3><article class="legalP" id="kapittel-7-paragraf-1-ledd-1">Krav til grunnkompetanse for lege etter § 7 første ledd skal være oppfylt innen tre år fra forskriften trer i kraft.</article><article class="legalP" id="kapittel-7-paragraf-1-ledd-2">Krav til kurs for lege etter § 7 første ledd og til annet helsepersonell etter § 8 første ledd skal være oppfylt innen fem år fra forskriften trer i kraft.</article><article class="legalP" id="kapittel-7-paragraf-1-ledd-3">Kompetansekrav til bemanning i ambulansebiler etter § 11 første ledd skal være oppfylt innen tre år fra forskriften trer i kraft.</article></article><article class="legalArticle" data-lovdata-URL="LTI/forskrift/2015-03-20-231/§22" data-name="§22" id="kapittel-7-paragraf-2"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Ikrafttredelse</span></h3><article class="legalP" id="kapittel-7-paragraf-2-ledd-1">Forskriften, med unntak av § 13 bokstav a, trer i kraft 1. mai 2015.</article><article class="legalP" id="kapittel-7-paragraf-2-ledd-2">Forskriften § 13 bokstav a trer i kraft 1. september 2015.</article><article class="legalP" id="kapittel-7-paragraf-2-ledd-3">Fra samme tid oppheves forskrift 18. mars 2005 nr. 252 om krav til akuttmedisinske tjenester utenfor sykehus og forskrift 20. desember 2000 nr. 1556 om tekniske funksjonskrav til kommunikasjonsteknisk utstyr som inngår i helse- og omsorgstjenestens kommunikasjonsberedskap.</article></article></section></main></body></html>