<!DOCTYPE html><html lang="no"><head><title>Forskrift om forsøksordning med ny medisinsk vurdering av en annen lege enn fastlegen ved seks måneders sykmelding</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2015-08-30-1002</dd><dt class="dokid">DokumentID</dt><dd class="dokid">LTI/forskrift/2015-08-30-1002</dd><dt class="ministry">Departement</dt><dd class="ministry"><ul><li>Arbeids- og sosialdepartementet</li></ul></dd><dt class="publishedIn">Publisert i</dt><dd class="publishedIn">I 2015 hefte 10 s 1693</dd><dt class="dateInForce">I kraft fra</dt><dd class="dateInForce">2015-09-01 – 2017-10-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1997-02-28-19/§25-13</li></ul></dd><dt class="dateOfPublication">Kunngjort</dt><dd class="dateOfPublication">2015-09-01 14:20</dd><dt class="journalNumber">Journalnummer</dt><dd class="journalNumber">2015-0852</dd><dt class="titleShort">Korttittel</dt><dd class="titleShort">Forskrift om medisinsk vurdering ved 6 måneders sykmelding</dd><dt class="title">Tittel</dt><dd class="title">Forskrift om forsøksordning med ny medisinsk vurdering av en annen lege enn fastlegen ved seks måneders sykmelding</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Arbeids- og sosialdepartementet 30. august 2015 med hjemmel i lov 28. februar 1997 nr. 19 om folketrygd (folketrygdloven) § 25-13 tredje ledd.</dd><dt class="refid">RefID</dt><dd class="refid">forskrift/2015-08-30-1002</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om forsøksordning med ny medisinsk vurdering av en annen lege enn fastlegen ved seks måneders sykmelding<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li><li>§ 4. Plikt til å la seg undersøke</li><li>§ 5. Unntak</li><li>§ 6. Innhenting av medisinske opplysninger</li><li>§ 7. Godtgjørelse/takster</li><li>§ 8. Reiseutgifter</li><li>§ 9. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2015-08-30-1002" id="dokument"><h1>Forskrift om forsøksordning med ny medisinsk vurdering av en annen lege enn fastlegen ved seks måneders sykmelding</h1><article class="legalArticle" data-lovdata-URL="LTI/forskrift/2015-08-30-1002/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Forskriften har som formål å regulere en forsøksordning hvor sykmeldte på nærmere vilkår skal la seg undersøke og gis en ny medisinsk vurdering av en annen lege enn den sykmeldtes egen fastlege.</article><article class="legalP" id="paragraf-1-ledd-2">Forsøket gjennomføres som en randomisert, kontrollert studie. Dette innebærer at de sykmeldte kandidatene som skal gjennomføre tiltaket ny medisinsk vurdering vil være tilfeldig trukket. Det skal gjennomføres en effektevaluering av forsøket.</article></article><article class="legalArticle" data-lovdata-URL="LTI/forskrift/2015-08-30-1002/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften gjelder for medlemmer som er sykmeldt, av egen fastlege, med ICPC-2 diagnosekoder.</article><article class="legalP" id="paragraf-2-ledd-2">Forskriften gjelder i Hordaland fylke. Avvik fra folketrygdloven som følger av forskriften gjelder bare for sykmeldte som tilhører NAV-kontor i dette fylket.</article><article class="legalP" id="paragraf-2-ledd-3">Forsøket endrer ikke på fastlegens ansvar for oppfølgingen av sykmeldte listeinnbyggere, i medhold av fastlegeforskriften § 26, som deltar i forsøket.</article></article><article class="legalArticle" data-lovdata-URL="LTI/forskrift/2015-08-30-1002/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><article class="legalP" id="paragraf-3-ledd-1">Med annen lege enn den sykmeldtes egen fastlege menes den legen som foretar undersøkelse og ny medisinsk vurdering. Denne legen skal alltid være en annen lege enn den sykmeldtes egen fastlege, og vil være ansatt i Arbeids- og velferdsetaten.</article><article class="legalP" id="paragraf-3-ledd-2">Undersøkelse, inkludert ny medisinsk vurdering, vil i denne forskriften og i forsøket være en konsultasjon som den sykmeldte gjennomfører hos den legen som foretar ny medisinsk vurdering ved seks måneders sammenhengende sykmelding.</article><article class="legalP" id="paragraf-3-ledd-3">I konsultasjonen skal legen som foretar ny medisinsk vurdering vurdere om den sykmeldtes arbeidsevne er nedsatt i en slik grad at personen ikke kan være i arbeid, om personen vil kunne være i aktivitet, eventuelt med tilrettelegging på arbeidsplassen, eller på arbeidsrettede tiltak, herunder vurdere i hvor stor grad arbeidsevnen er nedsatt. Legen som foretar ny medisinsk vurdering skal også vurdere om tiltakene som er iverksatt er hensiktsmessige og tilstrekkelige. Dette vil kunne gjelde både medisinske behandlingstiltak, herunder om raskere-tilbake-tiltak har vært vurdert og annen tilrettelegging.</article></article><article class="legalArticle" data-lovdata-URL="LTI/forskrift/2015-08-30-1002/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Plikt til å la seg undersøke</span></h2><article class="legalP" id="paragraf-4-ledd-1">Arbeids- og velferdsetaten kan pålegge en person å la seg undersøke eller intervjue, ved seks måneders sammenhengende sykmelding, av den lege som etaten bestemmer. Dersom det er forenlig med hensynet til en objektiv og nøytral ny medisinsk vurdering, skal det tas hensyn til personens ønsker ved valg av lege.</article></article><article class="legalArticle" data-lovdata-URL="LTI/forskrift/2015-08-30-1002/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Unntak</span></h2><article class="legalP" id="paragraf-5-ledd-1">Personer med følgende diagnosekoder (ICPC-2) skal unntas fra forsøket: <table><thead><tr><th data-text-align="left" data-vertical-align="top"><i>Diagnosekode</i></th><th data-text-align="left" data-vertical-align="top"><i>Beskrivelse</i></th></tr></thead><tbody><tr><td data-text-align="left" data-vertical-align="top">P70</td><td data-text-align="left" data-vertical-align="top">Demens</td></tr><tr><td data-text-align="left" data-vertical-align="top">A79</td><td data-text-align="left" data-vertical-align="top">Ondartet svulst IKA</td></tr><tr><td data-text-align="left" data-vertical-align="top">B72</td><td data-text-align="left" data-vertical-align="top">Hodgkins sykdom/lymfom</td></tr><tr><td data-text-align="left" data-vertical-align="top">B73</td><td data-text-align="left" data-vertical-align="top">Leukemi</td></tr><tr><td data-text-align="left" data-vertical-align="top">B74</td><td data-text-align="left" data-vertical-align="top">Ondartet svulst blod/lymfesystem IKA</td></tr><tr><td data-text-align="left" data-vertical-align="top">D74</td><td data-text-align="left" data-vertical-align="top">Ondartet svulst magesekk</td></tr><tr><td data-text-align="left" data-vertical-align="top">D75</td><td data-text-align="left" data-vertical-align="top">Ondartet svulst tykktarm/endetarm</td></tr><tr><td data-text-align="left" data-vertical-align="top">D76</td><td data-text-align="left" data-vertical-align="top">Ondartet svulst bukspyttkjertel</td></tr><tr><td data-text-align="left" data-vertical-align="top">D77</td><td data-text-align="left" data-vertical-align="top">Ondartet svulst fordøyelsesyst IKA</td></tr><tr><td data-text-align="left" data-vertical-align="top">F74</td><td data-text-align="left" data-vertical-align="top">Svulst i øye/øyehule</td></tr><tr><td data-text-align="left" data-vertical-align="top">H75</td><td data-text-align="left" data-vertical-align="top">Svulst øre</td></tr><tr><td data-text-align="left" data-vertical-align="top">K72</td><td data-text-align="left" data-vertical-align="top">Svulst øre</td></tr><tr><td data-text-align="left" data-vertical-align="top">L71</td><td data-text-align="left" data-vertical-align="top">Ondartet svulst muskel-skj-syst</td></tr><tr><td data-text-align="left" data-vertical-align="top">N74</td><td data-text-align="left" data-vertical-align="top">Ondartet svulst nervesystemet</td></tr><tr><td data-text-align="left" data-vertical-align="top">R84</td><td data-text-align="left" data-vertical-align="top">Ondartet svulst bronkie/lunge</td></tr><tr><td data-text-align="left" data-vertical-align="top">R85</td><td data-text-align="left" data-vertical-align="top">Ondartet svulst luftveier IKA</td></tr><tr><td data-text-align="left" data-vertical-align="top">S77</td><td data-text-align="left" data-vertical-align="top">Ondartet svulst hud</td></tr><tr><td data-text-align="left" data-vertical-align="top">T71</td><td data-text-align="left" data-vertical-align="top">Ondartet svulst tyreoidea</td></tr><tr><td data-text-align="left" data-vertical-align="top">U75</td><td data-text-align="left" data-vertical-align="top">Ondartet svulst nyre</td></tr><tr><td data-text-align="left" data-vertical-align="top">U76</td><td data-text-align="left" data-vertical-align="top">Ondartet svulst urinblære</td></tr><tr><td data-text-align="left" data-vertical-align="top">U77</td><td data-text-align="left" data-vertical-align="top">Ondartet svulst urinveier IKA</td></tr><tr><td data-text-align="left" data-vertical-align="top">W72</td><td data-text-align="left" data-vertical-align="top">Ondartet svulst svangerskap</td></tr><tr><td data-text-align="left" data-vertical-align="top">X75</td><td data-text-align="left" data-vertical-align="top">Ondartet svulst livmorhals</td></tr><tr><td data-text-align="left" data-vertical-align="top">X76</td><td data-text-align="left" data-vertical-align="top">Ondartet svulst bryst (K)</td></tr><tr><td data-text-align="left" data-vertical-align="top">X77</td><td data-text-align="left" data-vertical-align="top">Ondartet svulst kjønnsorg IKA (K)</td></tr><tr><td data-text-align="left" data-vertical-align="top">Y77</td><td data-text-align="left" data-vertical-align="top">Ondartet svulst prostata</td></tr><tr><td data-text-align="left" data-vertical-align="top">Y78</td><td data-text-align="left" data-vertical-align="top">Ondartet svulst kjønnsorg IKA (M)</td></tr></tbody></table></article><article class="legalP" id="paragraf-5-ledd-2">I tilfeller der det etter en medisinsk faglig vurdering er slik at inkludering i forsøket med stor sannsynlighet medfører urimelig ulempe eller krenkelse for personen, kan Arbeids- og velferdsetaten vurdere unntak fra forsøket.</article></article><article class="legalArticle" data-lovdata-URL="LTI/forskrift/2015-08-30-1002/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Innhenting av medisinske opplysninger</span></h2><article class="legalP" id="paragraf-6-ledd-1">Den sykmeldtes fastlege plikter etter krav fra Arbeids- og velferdsetaten å gi de erklæringer og uttalelser som er nødvendige for at den nye legen skal kunne gjennomføre en ny medisinsk vurdering.</article><article class="legalP" id="paragraf-6-ledd-2">Erklæringen skal inneholde relevant sykehistorie som belyser og begrunner det aktuelle sykefraværstilfellet. Relevante epikriser kan legges ved.</article><article class="legalP" id="paragraf-6-ledd-3">De som blir pålagt å gi opplysninger, erklæringer og uttalelser, plikter å gjøre dette uten hinder av taushetsplikt.</article></article><article class="legalArticle" data-lovdata-URL="LTI/forskrift/2015-08-30-1002/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Godtgjørelse/takster</span></h2><article class="legalP" id="paragraf-7-ledd-1">Det kan ikke kreves betaling fra pasienten i forbindelse med innhenting av erklæringer og uttalelser i tilknytning til ny medisinsk vurdering.</article><article class="legalP" id="paragraf-7-ledd-2">Takst for utstedelse av særskilt erklæring i tilknytning til ny medisinsk vurdering fastsettes av Arbeids- og velferdsdirektoratet.</article></article><article class="legalArticle" data-lovdata-URL="LTI/forskrift/2015-08-30-1002/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Reiseutgifter</span></h2><article class="legalP" id="paragraf-8-ledd-1">Den sykmeldte skal få dekket reiseutgifter i forbindelse med konsultasjonen hos legen som skal foreta ny medisinsk vurdering. Reiseutgifter til rimeligste reisemåte blir refundert.</article><article class="legalP" id="paragraf-8-ledd-2">Krav om dekning av reiseutgifter settes fram på eget skjema utarbeidet til formålet.</article></article><article class="legalArticle" data-lovdata-URL="LTI/forskrift/2015-08-30-1002/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse</span></h2><article class="legalP" id="paragraf-9-ledd-1">Forskriften trer i kraft fra 1. september 2015 og opphører 1. oktober 2017.</article></article></main></body></html>