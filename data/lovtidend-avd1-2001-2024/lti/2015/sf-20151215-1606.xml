<!DOCTYPE html><html lang="no"><head><title>Forskrift om endring i forskrift om pass (passforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2015-12-15-1606</dd><dt class="dokid">DokumentID</dt><dd class="dokid">LTI/forskrift/2015-12-15-1606</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="publishedIn">Publisert i</dt><dd class="publishedIn">I 2015 hefte 15 s 2451</dd><dt class="dateInForce">I kraft fra</dt><dd class="dateInForce">2016-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1999-12-09-1263</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1997-06-19-82/§3</li><li>lov/1997-06-19-82/§6</li><li>lov/1997-06-19-82/§9</li></ul></dd><dt class="dateOfPublication">Kunngjort</dt><dd class="dateOfPublication">2015-12-21 15:50</dd><dt class="journalNumber">Journalnummer</dt><dd class="journalNumber">2015-1336</dd><dt class="titleShort">Korttittel</dt><dd class="titleShort">Endr. passforskriften</dd><dt class="title">Tittel</dt><dd class="title">Forskrift om endring i forskrift om pass (passforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Justis- og beredskapsdepartementet 15. desember 2015 med hjemmel i lov 19. juni 1997 nr. 82 om pass (passloven) § 3 annet ledd, § 6 tredje ledd og § 9.</dd><dt class="refid">RefID</dt><dd class="refid">forskrift/2015-12-15-1606</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om pass (passforskriften)<ul class="tocSubUl"><li>I<ul class="tocSubUl"><li>§ 11a. Midlertidig pass</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2015-12-15-1606" id="dokument"><h1>Forskrift om endring i forskrift om pass (passforskriften)</h1><section class="section" data-name="kapI" id="kapittel-1" data-lovdata-URL="LTI/forskrift/2015-12-15-1606/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 9. desember 1999 nr. 1263 om pass (passforskriften) gjøres følgende endringer:</article> <article class="defaultP" margin-top="true">§ 3 tredje ledd skal lyde:</article><article class="legalP" id="kapittel-1-ledd-2">Ved søknad om midlertidig pass uten elektronisk brikke skal søkeren, under oppsyn av passmyndigheten, i tillegg til å signere på søknadsskjemaet, også undertegne i passbokens personaliaside.</article> <article class="defaultP" margin-top="true">§ 4 første ledd og annet ledd første setning skal lyde:</article><article class="legalP" id="kapittel-1-ledd-3">Ved søknad om pass med elektronisk brikke skal det tas bilde av søkeren ved hjelp av teknisk utstyr for opptak av biometri.</article><article class="legalP" id="kapittel-1-ledd-4">Ved søknad om midlertidig pass uten elektronisk brikke skal det innleveres to fotografier av søkeren.</article> <article class="defaultP" margin-top="true">§ 5 første og fjerde ledd skal lyde:</article><article class="legalP" id="kapittel-1-ledd-5">Ved søknad om pass med elektronisk brikke skal det avgis fingeravtrykk av to fingre (fortrinnsvis pekefingre) på en fingeravtrykksleser.</article><article class="legalP" id="kapittel-1-ledd-6">Det skal ikke avgis fingeravtrykk ved søknad om midlertidig pass uten elektronisk brikke.</article> <article class="defaultP" margin-top="true">§ 7 femte og sjette ledd skal lyde:</article><article class="legalP" id="kapittel-1-ledd-7">Har passøkeren tidligere vært utenlandsk statsborger fremlegges statsborgervedtaket. Nødvendiggjør statsborgervedtaket løsning fra annet statsborgerskap, må det fremlegges bevis for at norsk statsborgerskap er i behold, jf. statsborgerloven § 26 første ledd fjerde punktum, dersom pass skal utstedes utover det tidspunkt norsk statsborgerskap kan tilbakekalles etter statsborgerloven § 26 første ledd.</article><article class="legalP" id="kapittel-1-ledd-8">For passøker som bor/oppholder seg i utlandet bør det i tvilstilfelle kreves at passøkeren fremlegger erklæring fra bostedslandets/oppholdslandets myndigheter om at passøkeren ikke etter søknad har ervervet statsborgerskap i dette landet. Dersom slik erklæring ikke kan skaffes, kan det kreves at søkeren fremlegger gyldig oppholdstillatelse fra oppholdslandet eller avgir en egenerklæring om at han eller hun ikke har ervervet annet lands statsborgerskap som kan medføre tap av norsk statsborgerskap etter statsborgerloven § 23.</article> <article class="defaultP" margin-top="true">Ny § 11a skal lyde:</article><article class="futureLegalArticle" data-name="§11a" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 11a</span>. <span class="legalArticleTitle">Midlertidig pass</span></span><article class="legalP" id="kapittel-1-foreslåttparagraf-1-ledd-1">Midlertidig pass kan utstedes til personer som på grunn av nært forestående reise ikke kan avvente utstedelse av et ordinært pass. De alminnelige vilkår for passutstedelse skal være oppfylt.</article><article class="legalP" id="kapittel-1-foreslåttparagraf-1-ledd-2">Ved utstedelse av midlertidig pass til personer som innehar et gyldig ordinært pass registreres det ordinære passet som ugyldig i passregisteret. I særlige tilfeller kan det gjøres unntak etter retningslinjer fastsatt av Politidirektoratet.</article><article class="legalP" id="kapittel-1-foreslåttparagraf-1-ledd-3">Passinnehaver plikter å innlevere det ordinære passet og det midlertidige passet til passmyndigheten straks etter at den forestående reisen er avsluttet.</article></article> <article class="defaultP" margin-top="true">§ 12 femte ledd skal lyde:</article><article class="legalP" id="kapittel-1-ledd-9">Midlertidig pass bør gis gyldighet for den perioden som er nødvendig for å gjennomføre reisen, dog ikke utover ett år.</article> <article class="defaultP" margin-top="true">§ 12 syvende ledd oppheves.</article> <article class="defaultP" margin-top="true">§ 13 skal lyde:</article><article class="legalP" id="kapittel-1-ledd-10">I sentralt passregister opprettet i medhold av passloven § 8 kan i tillegg til de opplysninger som fremgår av bestemmelsen, også registreres opplysninger om pass som er meldt tapt eller stjålet, beslutning om passhindring etter passloven § 5, beslutning om innlevering og beslag av pass etter passloven § 7, årsaken til at det ikke utstedes pass med fingeravtrykk etter forskriften her § 5, samt kopi av dom eller lignende, jf. § 10. Pass som er besluttet innlevert, eller som er ugyldige fordi innehaveren er død, skal registreres som ugyldig.</article><article class="legalP" id="kapittel-1-ledd-11">Registreringen skal ikke omfatte flere personopplysninger enn det som er nødvendig for forvaltningen av passregisteret og utstedelse av pass.</article><article class="legalP" id="kapittel-1-ledd-12">Ansatte i norsk grensekontroll, Kripos og passmyndigheten kan benytte opplysningene i passregisteret for passutstedelse, grensekontroll og ved innlevering og beslag etter passloven § 7. I tillegg kan politiet benytte registeret i de øvrige tilfeller som er nevnt i passloven § 8a.</article></section><section class="section" data-name="kapII" id="kapittel-2" data-lovdata-URL="LTI/forskrift/2015-12-15-1606/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft 1. januar 2016.</article></section></main></body></html>