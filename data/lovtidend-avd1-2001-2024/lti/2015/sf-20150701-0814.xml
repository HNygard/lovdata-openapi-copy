<!DOCTYPE html><html lang="no"><head><title>Forskrift om kompensasjon for utgifter, merarbeid og økonomiske tap som reineiere påføres som følge av tiltak mot radioaktivitet i reinkjøtt</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2015-07-01-814</dd><dt class="dokid">DokumentID</dt><dd class="dokid">LTI/forskrift/2015-07-01-814</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="publishedIn">Publisert i</dt><dd class="publishedIn">I 2015 hefte 8 s 1373</dd><dt class="dateInForce">I kraft fra</dt><dd class="dateInForce">2015-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2008-06-19-712</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">2015-07-03 15:15</dd><dt class="journalNumber">Journalnummer</dt><dd class="journalNumber">2015-0696</dd><dt class="titleShort">Korttittel</dt><dd class="titleShort">Forskrift om radioaktivitet i reinkjøtt</dd><dt class="title">Tittel</dt><dd class="title">Forskrift om kompensasjon for utgifter, merarbeid og økonomiske tap som reineiere påføres som følge av tiltak mot radioaktivitet i reinkjøtt</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Landbruks- og matdepartementet 1. juli 2015 med hjemmel i Stortingets årlige budsjettvedtak.</dd><dt class="refid">RefID</dt><dd class="refid">forskrift/2015-07-01-814</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om kompensasjon for utgifter, merarbeid og økonomiske tap som reineiere påføres som følge av tiltak mot radioaktivitet i reinkjøtt<ul class="tocSubUl"><li>§ 1. Formål</li><li>§ 2. Geografisk virkeområde</li><li>§ 3. Vilkår for kompensasjon.</li><li>§ 4. Tiltak det kan gis kompensasjon til</li><li>§ 5. Utmåling av kompensasjon etter fastsatte satser</li><li>§ 6. Kassering av reinkjøtt</li><li>§ 7. Tap av dyr ved måling av radioaktivitet eller ved nedfôring</li><li>§ 8. Tilgang på ikke forurenset rein til eget hushold</li><li>§ 9. Utbetaling og kontroll</li><li>§ 10. Ikrafttredelse</li><li>Vedlegg 1: Satser</li></ul></li></ul></dd></dl></header><main class="documentBody" data-lovdata-URL="LTI/forskrift/2015-07-01-814" id="dokument"><h1>Forskrift om kompensasjon for utgifter, merarbeid og økonomiske tap som reineiere påføres som følge av tiltak mot radioaktivitet i reinkjøtt</h1><article class="legalArticle" data-lovdata-URL="LTI/forskrift/2015-07-01-814/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Denne kompensasjonsordningen skal bidra til å opprettholde økonomisk og kulturell bærekraft i reindriften ved å forhindre at reindriftsutøvere påføres ekstraordinære kostnader som følge av reaktorulykken i Tsjernobyl.</article><article class="legalP" id="paragraf-1-ledd-2">Tiltakene som er omhandlet i denne forskrift skal resultere i:<ul class="defaultList"><li data-li-identifier="a." data-name="a."><article class="listArticle" id="paragraf-1-ledd-2-punkt-1"><article class="legalP" id="paragraf-1-ledd-2-punkt-1-ledd-1">reduksjon av radioaktivitet i reinkjøtt,</article></article></li><li data-li-identifier="b." data-name="b."><article class="listArticle" id="paragraf-1-ledd-2-punkt-2"><article class="legalP" id="paragraf-1-ledd-2-punkt-2-ledd-1">en høyest mulig produksjon av reinkjøtt til omsetning og eget forbruk,</article></article></li><li data-li-identifier="c." data-name="c."><article class="listArticle" id="paragraf-1-ledd-2-punkt-3"><article class="legalP" id="paragraf-1-ledd-2-punkt-3-ledd-1">at kassering av rein unngås i størst mulig grad,</article></article></li><li data-li-identifier="d." data-name="d."><article class="listArticle" id="paragraf-1-ledd-2-punkt-4"><article class="legalP" id="paragraf-1-ledd-2-punkt-4-ledd-1">en mest mulig kostnadseffektiv oppnåelse av målene.</article></article></li></ul></article></article><article class="legalArticle" data-lovdata-URL="LTI/forskrift/2015-07-01-814/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Geografisk virkeområde</span></h2><article class="legalP" id="paragraf-2-ledd-1">Forskriften gjelder for tamreinlag, reinbeitedistrikter og siidaer sør for Saltfjellet.</article></article><article class="legalArticle" data-lovdata-URL="LTI/forskrift/2015-07-01-814/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Vilkår for kompensasjon.</span></h2><article class="legalP" id="paragraf-3-ledd-1">For at økonomisk kompensasjon skal kunne innvilges etter denne forskrift må:<ul class="defaultList"><li data-li-identifier="a." data-name="a."><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">det målte radioaktivitetsnivået fra et representativt utvalg rein være over grenseverdien på 3000 Bq/kg reinkjøtt, med mindre tiltaket gjelder kompensasjon for fremskyndet slakt, jf. § 4 første ledd bokstav a.</article></article></li><li data-li-identifier="b." data-name="b."><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">tiltakene og behovet for anlegg på forhånd være godkjent av fylkesmannen,</article></article></li><li data-li-identifier="c." data-name="c."><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">eventuell kassering, jf. § 6, være godkjent av fylkesmannen,</article></article></li><li data-li-identifier="d." data-name="d."><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1">eventuelle tap, jf. § 7, være godkjent av fylkesmannen,</article></article></li><li data-li-identifier="e." data-name="e."><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1">reinkjøtt være levert slakteri hvor kjøttet kontrolleres av den offentlige kjøttkontrollen.</article></article></li></ul></article></article><article class="legalArticle" data-lovdata-URL="LTI/forskrift/2015-07-01-814/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Tiltak det kan gis kompensasjon til</span></h2><article class="legalP" id="paragraf-4-ledd-1">Det kan gis kompensasjon etter fastsatte satser<sup class="footnotereference" data-footnotereferencevalue="1" data-unique-footnote-counter="1">1</sup> til:<ul class="defaultList"><li data-li-identifier="a." data-name="a."><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">Fremskyndet slakt. Kompensasjon ytes kun dersom det er sannsynliggjort at radioaktivitetsnivået vil komme over grenseverdien dersom fremskyndet slakt ikke gjennomføres.</article></article></li><li data-li-identifier="b." data-name="b."><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">Nedfôring i anlegg.</article></article></li><li data-li-identifier="c." data-name="c."><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">Nedfôring på naturlig beite.</article></article></li></ul></article><article class="legalP" id="paragraf-4-ledd-2">Det kan gis kompensasjon for dokumenterte kostnader for:<ul class="defaultList"><li data-li-identifier="a." data-name="a."><article class="listArticle" id="paragraf-4-ledd-2-punkt-1"><article class="legalP" id="paragraf-4-ledd-2-punkt-1-ledd-1">Ekstrakostnader til anlegg for gjennomføring av tiltak. Anlegg skal etableres og eies av distriktet/siidaen/tamreinlaget. Arbeid ved bygging av gjerdeanlegg kompenseres ikke. Når gjerdeanlegg benyttes over flere år, kan kostnader til faste anlegg fordeles på opptil tre år.</article></article></li><li data-li-identifier="b." data-name="b."><article class="listArticle" id="paragraf-4-ledd-2-punkt-2"><article class="legalP" id="paragraf-4-ledd-2-punkt-2-ledd-1">kostnader til veterinærtjeneste,</article></article></li><li data-li-identifier="c." data-name="c."><article class="listArticle" id="paragraf-4-ledd-2-punkt-3"><article class="legalP" id="paragraf-4-ledd-2-punkt-3-ledd-1">transport av rein til fôringsgjerde,</article></article></li><li data-li-identifier="d." data-name="d."><article class="listArticle" id="paragraf-4-ledd-2-punkt-4"><article class="legalP" id="paragraf-4-ledd-2-punkt-4-ledd-1">brøyting av vei til fôringsgjerde,</article></article></li><li data-li-identifier="e." data-name="e."><article class="listArticle" id="paragraf-4-ledd-2-punkt-5"><article class="legalP" id="paragraf-4-ledd-2-punkt-5-ledd-1">direkte kostnader til forberedelse av godkjent fôringstiltak, som det viser seg unødvendig å gjennomføre.</article></article></li></ul></article><article class="legalP" id="paragraf-4-ledd-3">Kompensasjonen skal under enhver omstendighet ikke overstige kr 2000,- per rein i tiltak.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Jf. gjeldende satser for kompensasjoner for tiltak vedrørende radioaktivitet i reinkjøtt.</article></footer></article><article class="legalArticle" data-lovdata-URL="LTI/forskrift/2015-07-01-814/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Utmåling av kompensasjon etter fastsatte satser</span></h2><article class="legalP" id="paragraf-5-ledd-1">Kompensasjon til fremskyndet slakt ytes etter sats 1.</article><article class="legalP" id="paragraf-5-ledd-2">Kompensasjon til nedfôring i anlegg ytes etter sats 2 (3000–5000 Bq/kg) eller sats 3 (over 5000 Bq/kg).</article><article class="legalP" id="paragraf-5-ledd-3">Kompensasjon til nedfôring på naturlig beite ytes etter sats 4 (3000–5000 Bq/kg) eller sats 5 (over 5000 Bq/kg). Etter søknad kan merutgifter til nedfôring på naturlig beite utover sats 4 eller 5 dekkes.</article><article class="legalP" id="paragraf-5-ledd-4">Kompensasjon ved fôringstiltak skal dekke utgifter til kjøp og transport av fôr, for merarbeid, for mulig vekttap og nedklassifisering hos reinen, samt eventuelle andre kostnader.</article></article><article class="legalArticle" data-lovdata-URL="LTI/forskrift/2015-07-01-814/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Kassering av reinkjøtt</span></h2><article class="legalP" id="paragraf-6-ledd-1">Det skal normalt ikke ytes kompensasjon for kassert reinkjøtt. Fylkesmannen kan likevel godkjenne kompensasjon for kassert kjøtt etter fastsatte satser<sup class="footnotereference" data-footnotereferencevalue="1" data-unique-footnote-counter="1">1</sup> når:<ul class="defaultList"><li data-li-identifier="a." data-name="a."><article class="listArticle" id="paragraf-6-ledd-1-punkt-1"><article class="legalP" id="paragraf-6-ledd-1-punkt-1-ledd-1">når det på forhånd er klart at tiltak etter § 4 ikke kan gjennomføres, eller i tilfeller der kostnadene ved slike tiltak blir uforholdsmessig høye.</article></article></li><li data-li-identifier="b." data-name="b."><article class="listArticle" id="paragraf-6-ledd-1-punkt-2"><article class="legalP" id="paragraf-6-ledd-1-punkt-2-ledd-1">når tiltak er gjennomført i samsvar med godkjente planer, men hvor innholdet av radioaktivitet fortsatt er for høyt til at kjøttet blir godkjent for omsetning,</article></article></li><li data-li-identifier="c." data-name="c."><article class="listArticle" id="paragraf-6-ledd-1-punkt-3"><article class="legalP" id="paragraf-6-ledd-1-punkt-3-ledd-1">når tiltak må avbrytes før de er gjennomført, eller</article></article></li><li data-li-identifier="d." data-name="d."><article class="listArticle" id="paragraf-6-ledd-1-punkt-4"><article class="legalP" id="paragraf-6-ledd-1-punkt-4-ledd-1">for enkeltdyr med radioaktivitetsnivå over 3000 Bq/kg.</article></article></li></ul></article><article class="legalP" id="paragraf-6-ledd-2">Tap av kalv dekkes etter sats 6, mens tap av rein over 1 år dekkes etter sats 7.</article><footer class="footnotes"><article class="footnote" data-name="1" data-unique-footnote-counter="2"><span class="footnoteLabel">1</span> Jf. gjeldende satser for kompensasjoner for tiltak vedrørende radioaktivitet i reinkjøtt.</article></footer></article><article class="legalArticle" data-lovdata-URL="LTI/forskrift/2015-07-01-814/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Tap av dyr ved måling av radioaktivitet eller ved nedfôring</span></h2><article class="legalP" id="paragraf-7-ledd-1">Tap av dyr ved måling av radioaktivitet, eller ved gjennomføring av nedfôring etter § 4, dekkes etter fastsatte satser.<sup class="footnotereference" data-footnotereferencevalue="1" data-unique-footnote-counter="1">1</sup> Tap av kalv dekkes etter sats 6, mens tap av rein over 1 år dekkes etter sats 7.</article><article class="legalP" id="paragraf-7-ledd-2">Tap skal være godkjent av fylkesmannen.</article><article class="legalP" id="paragraf-7-ledd-3">Tap etter første ledd kan medregnes som del av slakteuttak i forbindelse med søknad om produksjonstilskudd og kalveslaktetilskudd.<sup class="footnotereference" data-footnotereferencevalue="2" data-unique-footnote-counter="4">2</sup></article><footer class="footnotes"><article class="footnote" data-name="1" data-unique-footnote-counter="3"><span class="footnoteLabel">1</span> Jf. gjeldende satser for kompensasjoner for tiltak vedrørende radioaktivitet i reinkjøtt.</article><article class="footnote" data-name="2" data-unique-footnote-counter="4"><span class="footnoteLabel">2</span> Jf. gjeldende forskrift om tilskudd til siidaandeler og tamreinlag.</article></footer></article><article class="legalArticle" data-lovdata-URL="LTI/forskrift/2015-07-01-814/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Tilgang på ikke forurenset rein til eget hushold</span></h2><article class="legalP" id="paragraf-8-ledd-1">For å sikre at reindriftsutøvere har tilgang til reinkjøtt med verdier under den nasjonale grensen for radioaktiv forurensing i basismatvarer på 600 Bq/kg, kan det iverksettes følgende tiltak:<ul class="defaultList"><li data-li-identifier="-" data-name="-"><article class="listArticle" id="paragraf-8-ledd-1-punkt-1"><article class="legalP" id="paragraf-8-ledd-1-punkt-1-ledd-1">utvelgelse av rein til eget hushold fra målte dyr ved slakting,</article></article></li><li data-li-identifier="-" data-name="-"><article class="listArticle" id="paragraf-8-ledd-1-punkt-2"><article class="legalP" id="paragraf-8-ledd-1-punkt-2-ledd-1">nedfôring av rein til eget hushold.</article></article></li></ul></article><article class="legalP" id="paragraf-8-ledd-2">Dokumenterte kostnader til måling og kontroll av radioaktivitet i rein til eget hushold dekkes av myndighetene som for øvrig kontrollmåling.</article><article class="legalP" id="paragraf-8-ledd-3">Behov for måling av rein til eget hushold utenom ordinær slakting må meldes til myndighetene senest 1 uke før planlagt slakting.</article><article class="legalP" id="paragraf-8-ledd-4">Nødslakt som ikke kan nyttes som egen kost grunnet for høyt radioaktivitetsnivå, eller som leveres slakteri for kassering, jf. § 6, kompenseres som for tap av dyr under nedfôring. Nødslaktingen må være skriftlig dokumentert med attestasjon fra veterinær og fylkesmannen.</article></article><article class="legalArticle" data-lovdata-URL="LTI/forskrift/2015-07-01-814/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Utbetaling og kontroll</span></h2><article class="legalP" id="paragraf-9-ledd-1">Fylkesmannen godkjenner og attesterer alle krav om kompensasjoner etter at dyrene er levert offentlig slakteri og godkjent for omsetning. Direktør for reindrift i Landbruksdirektoratet anviser kompensasjonene til utbetaling. For fôring kan inntil 60 % av den beregnede kompensasjonen utbetales når fôringen starter.</article><article class="legalP" id="paragraf-9-ledd-2">Fylkesmannen kan dispensere fra denne forskriften dersom særlige grunner foreligger.</article></article><article class="legalArticle" data-lovdata-URL="LTI/forskrift/2015-07-01-814/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse</span></h2><article class="legalP" id="paragraf-10-ledd-1">Denne forskrift trer ikraft 1. juli 2015. Samtidig oppheves forskrift 19. juni 2008 nr. 712 om kompensasjon for utgifter, merarbeid og økonomisk tap som reineiere påføres som følge av tiltak mot radioaktivitet i reinkjøtt.</article></article><section class="section" data-name="vedlegg1" id="kapittel-1" data-lovdata-URL="LTI/forskrift/2015-07-01-814/KAPITTEL_1"><h2>Vedlegg 1: Satser</h2><article class="defaultP"><table><thead><tr><th data-text-align="left" data-vertical-align="top"><i>Sats</i></th><th data-text-align="left" data-vertical-align="top"><i>Tiltak</i></th><th data-text-align="left" data-vertical-align="top"><i>Beløp (kr)</i></th></tr></thead><tbody><tr><td data-text-align="left" data-vertical-align="top">1</td><td data-text-align="left" data-vertical-align="top">Fremskyndet slakt (per dyr)</td><td data-text-align="left" data-vertical-align="top">300</td></tr><tr><td data-text-align="left" data-vertical-align="top">2</td><td data-text-align="left" data-vertical-align="top">Nedfôring i anlegg, 3000–5000 Bq/kg (per rein)</td><td data-text-align="left" data-vertical-align="top">535</td></tr><tr><td data-text-align="left" data-vertical-align="top">3</td><td data-text-align="left" data-vertical-align="top">Nedfôring i anlegg, over 5000 Bq/kg (per rein)</td><td data-text-align="left" data-vertical-align="top">805</td></tr><tr><td data-text-align="left" data-vertical-align="top">4</td><td data-text-align="left" data-vertical-align="top">Nedfôring på naturlig beite, 3000–5000 Bq/kg (per rein)</td><td data-text-align="left" data-vertical-align="top">70</td></tr><tr><td data-text-align="left" data-vertical-align="top">5</td><td data-text-align="left" data-vertical-align="top">Nedfôring på naturlig beite, over 5000 Bq/kg (per rein)</td><td data-text-align="left" data-vertical-align="top">135</td></tr><tr><td data-text-align="left" data-vertical-align="top">6</td><td data-text-align="left" data-vertical-align="top">Erstatning for tap av kalv (per kalv)</td><td data-text-align="left" data-vertical-align="top">1340</td></tr><tr><td data-text-align="left" data-vertical-align="top">7</td><td data-text-align="left" data-vertical-align="top">Erstatning for tap av rein over 1 år (per rein)</td><td data-text-align="left" data-vertical-align="top">2000</td></tr></tbody></table></article></section></main></body></html>