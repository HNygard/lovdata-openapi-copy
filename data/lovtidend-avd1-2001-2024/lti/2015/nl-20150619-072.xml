<!DOCTYPE html><html lang="no"><head><title>Lov om endringar i lov om avleveringsplikt for allment tilgjengelege dokument (innsamling av digitale dokument m.m.)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2015-06-19-72</dd><dt class="dokid">DokumentID</dt><dd class="dokid">LTI/lov/2015-06-19-72</dd><dt class="ministry">Departement</dt><dd class="ministry"><ul><li>Kulturdepartementet</li></ul></dd><dt class="publishedIn">Publisert i</dt><dd class="publishedIn">I 2015 hefte 6 s 929</dd><dt class="dateInForce">I kraft fra</dt><dd class="dateInForce">Kongen fastset.</dd><dt class="changesToDocuments">Endrer</dt><dd class="changesToDocuments"><ul><li>lov/1989-06-09-32</li></ul></dd><dt class="legalArea">Rettsområde</dt><dd class="legalArea"><ul><li>Forvaltnings- og kommunalrett &gt; Offentlig forvaltning</li> <li>Kultur, idrett og underholdning &gt; Arkiv</li> <li>Kultur, idrett og underholdning &gt; Bibliotek</li></ul></dd><dt class="dateOfPublication">Kunngjort</dt><dd class="dateOfPublication">2015-06-19 15:20</dd><dt class="journalNumber">Journalnummer</dt><dd class="journalNumber">2015-0542</dd><dt class="titleShort">Korttittel</dt><dd class="titleShort">Endringslov til pliktavleveringslova</dd><dt class="title">Tittel</dt><dd class="title">Lov om endringar i lov om avleveringsplikt for allment tilgjengelege dokument (innsamling av digitale dokument m.m.)</dd><dt class="miscInformation">Annet om dokumentet</dt><dd class="miscInformation">Prop.106 L (2014–2015), Innst.286 L (2014–2015), Lovvedtak 88 (2014–2015). Stortingets første og andre gongs behandling hv. 9. og 15. juni 2015. Fremja av Kulturdepartementet.</dd><dt class="refid">RefID</dt><dd class="refid">lov/2015-06-19-72</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringar i lov om avleveringsplikt for allment tilgjengelege dokument (innsamling av digitale dokument m.m.)<ul class="tocSubUl"><li>I<ul class="tocSubUl"><li>§ 4 a. Innsamling av digitale dokument</li><li>§ 4 b. Handsaming av personopplysningar i det digitale nettarkivet</li><li>§ 4 c. Tilgang til det digitale nettarkivet</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/lov/2015-06-19-72" id="dokument"><h1>Lov om endringar i lov om avleveringsplikt for allment tilgjengelege dokument (innsamling av digitale dokument m.m.)</h1><article class="defaultP" data-text-size="small">Endringar i følgjande lov:<ul class="defaultList" data-text-size="small"><li><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 9. juni 1989 nr. 32 om avleveringsplikt for allment tilgjengelege dokument.</article></article></li></ul></article><section class="section" data-name="kapI" id="kapittel-1" data-lovdata-URL="LTI/lov/2015-06-19-72/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I lov 9. juni 1989 nr. 32 om avleveringsplikt for allment tilgjengelege dokument skal desse endringane gjerast:</article> <article class="defaultP" margin-top="true">Tittelen på lova skal lyde:</article> <article class="defaultP" margin-top="true"><i>Lov om avleveringsplikt for allment tilgjengelege dokument (pliktavleveringslova)</i></article> <article class="defaultP" margin-top="true">§ 3 andre strekpunkt skal lyde:</article><article class="legalP" id="kapittel-1-ledd-2"><i>Dokument</i>: ei logisk avgrensa informasjonsmengd som er lagra på eit medium for seinare lesing, lyding, framsyning, overføring eller liknande.</article> <article class="defaultP" margin-top="true">§ 4 første ledd skal lyde:</article><article class="legalP" id="kapittel-1-ledd-3">Både fysiske og digitale dokument som er gjorde tilgjengelege for allmenta skal avleverast i inntil sju eksemplar. Digitale grunnlagsdokument kan krevjast avleverte i tillegg til utgjevingsmedium.</article> <article class="defaultP" margin-top="true">§ 4 tredje ledd skal lyde:</article><article class="legalP" id="kapittel-1-ledd-4">Kongen kan gjera unnatak frå eller avgrensa avleveringsplikta og gje særskilde føresegner om talet på eksemplar, kva form eller kvalitet avleveringseksemplar skal ha, og om kva opplysningar som skal følgja dokumentet.</article> <article class="defaultP" margin-top="true">Ny § 4 a skal lyde:</article><article class="futureLegalArticle" data-name="§4a" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 4 a</span>. <span class="legalArticleTitle">Innsamling av digitale dokument</span></span><article class="legalP" id="kapittel-1-foreslåttparagraf-1-ledd-1">Norsk materiale som vert gjort allment tilgjengeleg gjennom elektronisk kommunikasjonsnett, kan samlast inn.</article><article class="legalP" id="kapittel-1-foreslåttparagraf-1-ledd-2">Digitale dokument som er verna med passord, skal ikkje samlast inn eller avleverast. Unnataket er dei tilfella der det passordverna dokumentet ville ha vore omfatta av avleveringsplikt om det vart utgjeve i eit anna format. Passordverna dokument som ikkje er omfatta av avleveringsplikta, og som inneheld personopplysningar, kan samlast inn eller avleverast dersom den personopplysningane gjeld, har gjeve eit uttrykkjeleg og informert samtykke.</article><article class="legalP" id="kapittel-1-foreslåttparagraf-1-ledd-3">Når det er naudsynt for å gjennomføra digital innsamling, kan det framstillast nye eksemplar uavhengig av åndsverklova.</article></article> <article class="defaultP" margin-top="true">Ny § 4 b skal lyde:</article><article class="futureLegalArticle" data-name="§4b" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 4 b</span>. <span class="legalArticleTitle">Handsaming av personopplysningar i det digitale nettarkivet</span></span><article class="legalP" id="kapittel-1-foreslåttparagraf-2-ledd-1">Informasjon som er lagra i nettarkivet, skal som hovudregel ikkje slettast. Personar kan knyta merknader til personopplysningar om dei sjølve som er lagra i nettarkivet.</article><article class="legalP" id="kapittel-1-foreslåttparagraf-2-ledd-2">Eit digitalt dokument som er lagra i det digitale nettarkivet og som inneheld personopplysningar, kan krevjast klausulert eller sletta dersom informasjonen er gjord allment tilgjengeleg ved ein feil.</article><article class="legalP" id="kapittel-1-foreslåttparagraf-2-ledd-3">Eit digitalt dokument som er lagra i det digitale nettarkivet, som er utgjeve utan ansvarleg redaktør, og som inneheld personopplysningar, kan likevel krevjast klausulert eller sletta dersom eitt eller fleire av vilkåra nedanfor er oppfylte:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-2-ledd-3-punkt-1"><article class="legalP" id="kapittel-1-foreslåttparagraf-2-ledd-3-punkt-1-ledd-1">Informasjonen ikkje har vore spreidd utanfor ein lukka krins, og informasjonen aldri var meint å verta gjord allment tilgjengeleg.</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-2-ledd-3-punkt-2"><article class="legalP" id="kapittel-1-foreslåttparagraf-2-ledd-3-punkt-2-ledd-1">Informasjonen er lagt ut av ein tredjeperson utan samtykke, og den omtalte sjølv ikkje har gjort informasjonen allment kjend.</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-2-ledd-3-punkt-3"><article class="legalP" id="kapittel-1-foreslåttparagraf-2-ledd-3-punkt-3-ledd-1">Det vil vera til vesentleg ulempe for den opplysningane gjeld, at informasjonen blir oppbevart til forskingsføremål.</article></article></li></ul></article><article class="legalP" id="kapittel-1-foreslåttparagraf-2-ledd-4">Informasjon som ikkje er allment kjend, og som omhandlar mindreårige eller personar som er sette under verjemål, skal på førespurnad klausulerast eller slettast.</article><article class="legalP" id="kapittel-1-foreslåttparagraf-2-ledd-5">Avslag på ein søknad om klausulering eller sletting kan påklagast til ei særskild nemnd. Kongen gjev føresegner om ei slik nemnd.</article></article> <article class="defaultP" margin-top="true">Ny § 4 c skal lyde:</article><article class="futureLegalArticle" data-name="§4c" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 4 c</span>. <span class="legalArticleTitle">Tilgang til det digitale nettarkivet</span></span><article class="legalP" id="kapittel-1-foreslåttparagraf-3-ledd-1">Det digitale nettarkivet kan nyttast til forsking og dokumentasjon.</article><article class="legalP" id="kapittel-1-foreslåttparagraf-3-ledd-2">Digitale dokument i nettarkivet som er utgjevne utan ansvarleg redaktør, og som inneheld personopplysningar som ikkje er allment kjende, skal etter søknad berre gjerast tilgjengelege for forskarar på særskilde terminalar hos Nasjonalbiblioteket.</article><article class="legalP" id="kapittel-1-foreslåttparagraf-3-ledd-3">Klausulerte digitale dokument i nettarkivet kan berre gjerast tilgjengelege etter særskild avtale.</article><article class="legalP" id="kapittel-1-foreslåttparagraf-3-ledd-4">Kongen gjev føresegner om tilgang til det digitale nettarkivet. Føresegnene i åndsverklova gjeld for tilgang til materiale som er verna med opphavsrett.</article></article> <article class="defaultP" margin-top="true">§ 5 første ledd skal lyde:</article><article class="legalP" id="kapittel-1-ledd-5">Avleveringsplikt kan påleggjast utgjevar, produsent og importør av dokument som vert gjort tilgjengeleg for allmenta.</article></section><section class="section" data-name="kapII" id="kapittel-2" data-lovdata-URL="LTI/lov/2015-06-19-72/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Lova gjeld frå den tid Kongen fastset.</article></section></main></body></html>