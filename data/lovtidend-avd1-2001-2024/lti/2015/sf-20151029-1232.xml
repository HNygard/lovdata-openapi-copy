<!DOCTYPE html><html lang="no"><head><title>Forskrift om private virksomheters adgang til å yte spesialisthelsetjenester mot betaling fra staten</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2015-10-29-1232</dd><dt class="dokid">DokumentID</dt><dd class="dokid">LTI/forskrift/2015-10-29-1232</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="publishedIn">Publisert i</dt><dd class="publishedIn">I 2015 hefte 12 s 1947</dd><dt class="dateInForce">I kraft fra</dt><dd class="dateInForce">2015-11-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1997-04-18-334</li><li>forskrift/2000-12-07-1233</li><li>forskrift/2002-12-20-1625</li><li>forskrift/2008-07-04-788</li><li>forskrift/2008-10-31-1166</li><li>forskrift/2010-11-22-1466</li><li>forskrift/2012-08-29-842</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1999-07-02-61/§3-3</li><li>lov/1999-07-02-61/§3-3a</li><li>lov/1999-07-02-61/§4-3</li></ul></dd><dt class="dateOfPublication">Kunngjort</dt><dd class="dateOfPublication">2015-10-30 16:20</dd><dt class="journalNumber">Journalnummer</dt><dd class="journalNumber">2015-1029</dd><dt class="titleShort">Korttittel</dt><dd class="titleShort">Forskrift om private virksomheters spesialisthelsetjenester</dd><dt class="title">Tittel</dt><dd class="title">Forskrift om private virksomheters adgang til å yte spesialisthelsetjenester mot betaling fra staten</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Helse- og omsorgsdepartementet 29. oktober 2015 med hjemmel i lov 2. juli 1999 nr. 61 om spesialisthelsetjenesten m.m. (spesialisthelsetjenesteloven) § 3-3 sjuende ledd, § 3-3a andre ledd og § 4-3 andre ledd.</dd><dt class="refid">RefID</dt><dd class="refid">forskrift/2015-10-29-1232</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om private virksomheters adgang til å yte spesialisthelsetjenester mot betaling fra staten<ul class="tocSubUl"><li>§ 1. Hva forskriften gjelder</li><li>§ 2. Krav om godkjenning</li><li>§ 3. Vilkår for å få godkjenning</li><li>§ 4. Vedtak om godkjenning</li><li>§ 5. Godkjenningens varighet</li><li>§ 6. Godkjente virksomheters plikter</li><li>§ 7. Melde- og varslingsplikt</li><li>§ 8. Kontroll og oppfølging</li><li>§ 9.</li><li>§ 10. Når en godkjenning kan trekkes tilbake</li><li>§ 11. Tjenester omfattet av ordningen og prisfastsettelsen</li><li>§ 12. Økonomisk ansvar ved fristbrudd</li><li>§ 13. Klage</li><li>§ 14. Ikrafttredelse</li><li>§ 15. Endring i andre forskrifter</li></ul></li></ul></dd></dl></header><main class="documentBody" data-lovdata-URL="LTI/forskrift/2015-10-29-1232" id="dokument"><h1>Forskrift om private virksomheters adgang til å yte spesialisthelsetjenester mot betaling fra staten</h1><article class="legalArticle" data-lovdata-URL="LTI/forskrift/2015-10-29-1232/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Hva forskriften gjelder</span></h2><article class="legalP" id="paragraf-1-ledd-1">Forskriften gjelder<ul class="defaultList"><li data-li-identifier="a)" data-name="a)"><article class="listArticle" id="paragraf-1-ledd-1-punkt-1"><article class="legalP" id="paragraf-1-ledd-1-punkt-1-ledd-1">vilkårene for å gi private virksomheter rett til å yte helsehjelp mot betaling fra staten og for å kunne trekke en godkjenning tilbake, jf. spesialisthelsetjenesteloven § 4-3 første ledd</article></article></li><li data-li-identifier="b)" data-name="b)"><article class="listArticle" id="paragraf-1-ledd-1-punkt-2"><article class="legalP" id="paragraf-1-ledd-1-punkt-2-ledd-1">hvilke helsetjenester godkjente virksomheter kan yte og hvilken pris staten skal betale virksomhetene per tjeneste.</article></article></li></ul></article><article class="legalP" id="paragraf-1-ledd-2">Forskriften gjelder ikke<ul class="defaultList"><li data-li-identifier="a)" data-name="a)"><article class="listArticle" id="paragraf-1-ledd-2-punkt-1"><article class="legalP" id="paragraf-1-ledd-2-punkt-1-ledd-1">de private ideelle sykehusene: Lovisenberg Diakonale Sykehus, Diakonhjemmet Sykehus, Betanien Hospital Skien, Martina Hansen Hospital, Revmatismesykehuset Lillehammer, Haugesund Sanitetsforeningens Revmatismesykehus, Haraldsplass Diakonale Sykehus og Hospitalet Betanien i Bergen, Jæren DPS, Solli sykehus, Olaviken og Bjørkeli Voss</article></article></li><li data-li-identifier="b)" data-name="b)"><article class="listArticle" id="paragraf-1-ledd-2-punkt-2"><article class="legalP" id="paragraf-1-ledd-2-punkt-2-ledd-1">privatpraktiserende lege- og psykologspesialister som har driftsavtale med regionalt helseforetak.</article></article></li></ul></article></article><article class="legalArticle" data-lovdata-URL="LTI/forskrift/2015-10-29-1232/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Krav om godkjenning</span></h2><article class="legalP" id="paragraf-2-ledd-1">Det kreves godkjenning fra HELFO før en privat virksomhet kan tilby og yte helsehjelp etter § 11 mot betaling fra staten.</article></article><article class="legalArticle" data-lovdata-URL="LTI/forskrift/2015-10-29-1232/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Vilkår for å få godkjenning</span></h2><article class="legalP" id="paragraf-3-ledd-1">En privat virksomhet som ønsker godkjenning etter § 2 skal i søknaden opplyse om<ul class="defaultList"><li data-li-identifier="a)" data-name="a)"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">hvilke helsetjenester etter § 11 søknaden gjelder</article></article></li><li data-li-identifier="b)" data-name="b)"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">virksomheten på søknadstidspunktet er under tilsyn eller liknende for ikke å ha fulgt krav etter helselovgivning</article></article></li><li data-li-identifier="c)" data-name="c)"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">organisasjonsnummer til den juridiske personen som eier virksomheten og til virksomheten dersom denne har eget organisasjonsnummer, jf. lov 3. juni 1994 nr. 15 om Enhetsregisteret.</article></article></li></ul></article><article class="legalP" id="paragraf-3-ledd-2">Virksomheten skal forplikte seg til å<ul class="defaultList"><li data-li-identifier="a)" data-name="a)"><article class="listArticle" id="paragraf-3-ledd-2-punkt-1"><article class="legalP" id="paragraf-3-ledd-2-punkt-1-ledd-1">rapportere data til relevante nasjonale medisinske kvalitetsregistre og datakildene for kvalitetsindikatorene slik dette til enhver tid er presisert av HELFO</article></article></li><li data-li-identifier="b)" data-name="b)"><article class="listArticle" id="paragraf-3-ledd-2-punkt-2"><article class="legalP" id="paragraf-3-ledd-2-punkt-2-ledd-1">rapportere aktivitetstall etter norsk pasientregisterforskriften § 2-1 første ledd</article></article></li><li data-li-identifier="c)" data-name="c)"><article class="listArticle" id="paragraf-3-ledd-2-punkt-3"><article class="legalP" id="paragraf-3-ledd-2-punkt-3-ledd-1">rapportere data om virksomheten og virksomhetens aktivitet i tråd med de til enhver tid gjeldende krav til rapportering fastsatt av HELFO</article></article></li><li data-li-identifier="d)" data-name="d)"><article class="listArticle" id="paragraf-3-ledd-2-punkt-4"><article class="legalP" id="paragraf-3-ledd-2-punkt-4-ledd-1">rapportere forventet ventetid til Helsedirektoratet etter de til en hver tid gjeldende prosedyrer for denne rapporteringen</article></article></li><li data-li-identifier="e)" data-name="e)"><article class="listArticle" id="paragraf-3-ledd-2-punkt-5"><article class="legalP" id="paragraf-3-ledd-2-punkt-5-ledd-1">tilfredsstille gjeldende krav til rapportering av pasientdata i spesialisthelsetjenesten</article></article></li><li data-li-identifier="f)" data-name="f)"><article class="listArticle" id="paragraf-3-ledd-2-punkt-6"><article class="legalP" id="paragraf-3-ledd-2-punkt-6-ledd-1">inngå samarbeid med HELFO om oppfølging av virksomhetens aktivitet</article></article></li><li data-li-identifier="g)" data-name="g)"><article class="listArticle" id="paragraf-3-ledd-2-punkt-7"><article class="legalP" id="paragraf-3-ledd-2-punkt-7-ledd-1">delta i samarbeid og samhandling med helseforetak, kommuner og andre helsetjenesteytere slik at pasientens behov for sammenhengende og koordinerte helsetjenester ivaretas</article></article></li><li data-li-identifier="h)" data-name="h)"><article class="listArticle" id="paragraf-3-ledd-2-punkt-8"><article class="legalP" id="paragraf-3-ledd-2-punkt-8-ledd-1">være tilknyttet helsenettet</article></article></li><li data-li-identifier="i)" data-name="i)"><article class="listArticle" id="paragraf-3-ledd-2-punkt-9"><article class="legalP" id="paragraf-3-ledd-2-punkt-9-ledd-1">følge de til enhver tid gjeldende prosedyrer og regler for henvisning, inntak og utskrivning slik dette er presisert av HELFO</article></article></li><li data-li-identifier="j)" data-name="j)"><article class="listArticle" id="paragraf-3-ledd-2-punkt-10"><article class="legalP" id="paragraf-3-ledd-2-punkt-10-ledd-1">umiddelbart kontakte HELFO dersom fristen for når nødvendig helsehjelp senest skal gis med overveiende sannsynlighet ikke vil bli overholdt for en pasient på venteliste hos virksomheten, jf. pasient- og brukerrettighetsloven § 2-2 andre ledd</article></article></li><li data-li-identifier="k)" data-name="k)"><article class="listArticle" id="paragraf-3-ledd-2-punkt-11"><article class="legalP" id="paragraf-3-ledd-2-punkt-11-ledd-1">sørge for at pasienter som mottar tjenester etter denne forskriften, ikke utsettes for direkte markedsføring fra virksomheten av andre tjenester som ikke omfattes av godkjenningen</article></article></li><li data-li-identifier="l)" data-name="l)"><article class="listArticle" id="paragraf-3-ledd-2-punkt-12"><article class="legalP" id="paragraf-3-ledd-2-punkt-12-ledd-1">utarbeide individuelle planer, jf. spesialisthelsetjenesteloven § 2-5</article></article></li><li data-li-identifier="m)" data-name="m)"><article class="listArticle" id="paragraf-3-ledd-2-punkt-13"><article class="legalP" id="paragraf-3-ledd-2-punkt-13-ledd-1">ha systemer for innhenting av pasienters og andre brukeres erfaringer og synspunkter</article></article></li><li data-li-identifier="n)" data-name="n)"><article class="listArticle" id="paragraf-3-ledd-2-punkt-14"><article class="legalP" id="paragraf-3-ledd-2-punkt-14-ledd-1">gi pasient- og brukerombudet fri adgang til sine lokaler, jf. pasient- og brukerrettighetsloven § 8-6</article></article></li><li data-li-identifier="o)" data-name="o)"><article class="listArticle" id="paragraf-3-ledd-2-punkt-15"><article class="legalP" id="paragraf-3-ledd-2-punkt-15-ledd-1">gi den kommunale helse- og omsorgstjenesten råd, veiledning og opplysninger om helsemessige forhold som er påkrevet for at den kommunale helse- og omsorgstjenesten skal kunne løse sine oppgaver etter lov og forskrift, jf. spesialisthelsetjenesteloven § 6-3</article></article></li><li data-li-identifier="p)" data-name="p)"><article class="listArticle" id="paragraf-3-ledd-2-punkt-16"><article class="legalP" id="paragraf-3-ledd-2-punkt-16-ledd-1">følge prosedyrer og rutiner for fakturering og oppgjør slik disse til enhver tid er presisert av HELFO.</article></article></li></ul></article><article class="legalP" id="paragraf-3-ledd-3">Virksomheten skal i søknaden dokumentere at den har etablert et internkontrollsystem, jf. forskrift 20. desember 2002 nr. 1731 om internkontroll i helse- og omsorgstjenesten § 5. Virksomheten skal i søknaden også fremlegge dokumentasjon av bemanningen og kompetansen den planlegger med for å levere spesialisthelsetjenesten som det søkes godkjenning for, jf. spesialisthelsetjenesteloven § 2-2 og helsepersonelloven § 4. HELFO kan presisere hvordan dokumentasjonen fremlegges.</article><article class="legalP" id="paragraf-3-ledd-4">Virksomheten skal i søknaden fremlegge skatteattest for merverdiavgift og skatteattest for skatt. Attestene skal ikke være eldre enn 6 måneder.</article><article class="legalP" id="paragraf-3-ledd-5">Godkjente virksomheter vil først være valgbare for pasientene når virksomheten har bekreftet overfor HELFO at nødvendige systemer for å oppfylle forpliktelsene etter andre ledd er etablert.</article><article class="legalP" id="paragraf-3-ledd-6">Søknad om godkjenning sendes HELFO.</article></article><article class="legalArticle" data-lovdata-URL="LTI/forskrift/2015-10-29-1232/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Vedtak om godkjenning</span></h2><article class="legalP" id="paragraf-4-ledd-1">HELFO skal gi godkjenning til virksomheter som oppfyller vilkårene i § 3.</article><article class="legalP" id="paragraf-4-ledd-2">Dersom virksomheten er under tilsyn eller liknende, jf. § 3 første ledd bokstav b, kan HELFO avgjøre at godkjenning ikke skal gis. HELFO kan også avgjøre at godkjenning ikke skal gis dersom virksomheten har restanser tilknyttet skatteinnbetaling og merverdiavgift.</article></article><article class="legalArticle" data-lovdata-URL="LTI/forskrift/2015-10-29-1232/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Godkjenningens varighet</span></h2><article class="legalP" id="paragraf-5-ledd-1">Godkjenningen gjelder for 5 år.</article><article class="legalP" id="paragraf-5-ledd-2">Det kan søkes om at godkjenningen forlenges med 5 år av gangen.</article><article class="legalP" id="paragraf-5-ledd-3">Departementet kan beslutte at godkjenninger knyttet til å levere tjenester som blir faset ut av ordningen skal opphøre fra et tidligere tidspunkt enn etter 5 år dersom dette er nødvendig av vektige grunner, herunder hensynet til konsekvenser for samlet kapasitet i helsetjenesten, geografisk fordeling av helsetjenester og tilgang til helsepersonell.</article><article class="legalP" id="paragraf-5-ledd-4">En godkjent virksomhet kan si fra seg sin godkjenning. Oppsigelse må skje skriftlig til HELFO.</article></article><article class="legalArticle" data-lovdata-URL="LTI/forskrift/2015-10-29-1232/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Godkjente virksomheters plikter</span></h2><article class="legalP" id="paragraf-6-ledd-1">Er ikke vilkårene for godkjenningen lenger oppfylt, skal virksomheten straks varsle HELFO om det.</article><article class="legalP" id="paragraf-6-ledd-2">En godkjenning kan ikke avhendes eller på annen måte overføres til et nytt rettssubjekt.</article><article class="legalP" id="paragraf-6-ledd-3">Det kreves ny godkjenning dersom flere virksomheter slås sammen eller en godkjent virksomhet deles opp.</article></article><article class="legalArticle" data-lovdata-URL="LTI/forskrift/2015-10-29-1232/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Melde- og varslingsplikt</span></h2><article class="legalP" id="paragraf-7-ledd-1">Godkjente virksomheter har meldeplikt etter spesialisthelsetjenesteloven § 3-3 og varslingsplikt etter spesialisthelsetjenesteloven § 3-3a.</article></article><article class="legalArticle" data-lovdata-URL="LTI/forskrift/2015-10-29-1232/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Kontroll og oppfølging</span></h2><article class="legalP" id="paragraf-8-ledd-1">HELFO følger opp godkjente virksomheter og fører kontroll med at vilkårene i forskriften er oppfylt.</article><article class="legalP" id="paragraf-8-ledd-2">HELFO skal ha fri adgang til godkjente virksomheters lokaler.</article></article><article class="legalArticle" data-lovdata-URL="LTI/forskrift/2015-10-29-1232/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>.</h2></article><article class="legalArticle" data-lovdata-URL="LTI/forskrift/2015-10-29-1232/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Når en godkjenning kan trekkes tilbake</span></h2><article class="legalP" id="paragraf-10-ledd-1">HELFO kan trekke godkjenningen tilbake dersom<ul class="defaultList"><li data-li-identifier="a)" data-name="a)"><article class="listArticle" id="paragraf-10-ledd-1-punkt-1"><article class="legalP" id="paragraf-10-ledd-1-punkt-1-ledd-1">en godkjent virksomhet bryter vilkår for godkjenningen</article></article></li><li data-li-identifier="b)" data-name="b)"><article class="listArticle" id="paragraf-10-ledd-1-punkt-2"><article class="legalP" id="paragraf-10-ledd-1-punkt-2-ledd-1">en tilsynsmyndighet har avgjort at den godkjente virksomheten bryter med krav etter helselovgivningen.</article></article></li></ul></article><article class="legalP" id="paragraf-10-ledd-2">I vedtak om tilbaketrekking av godkjenning kan HELFO bestemme at ny godkjenning ikke kan gis i inntil 3 år dersom virksomheten gjentatte ganger eller i et enkelttilfelle på en alvorlig måte har brutt vilkårene for godkjenning.</article></article><article class="legalArticle" data-lovdata-URL="LTI/forskrift/2015-10-29-1232/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Tjenester omfattet av ordningen og prisfastsettelsen</span></h2><article class="legalP" id="paragraf-11-ledd-1">Følgende tjenester gir godkjente virksomheter rett til betaling fra staten:<ul class="defaultList"><li data-li-identifier="1." data-name="1."><article class="listArticle" id="paragraf-11-ledd-1-punkt-1"><article class="legalP" id="paragraf-11-ledd-1-punkt-1-ledd-1"><i>Døgnbehandling innen psykisk helsevern og tverrfaglig spesialisert rusbehandling (TSB)</i> <ul class="defaultList"><li data-li-identifier="a)" data-name="a)"><article class="listArticle" id="paragraf-11-ledd-1-punkt-1-ledd-1-punkt-1"><article class="legalP" id="paragraf-11-ledd-1-punkt-1-ledd-1-punkt-1-ledd-1"><i>Psykisk helsevern for voksne</i><table><thead><tr><th data-text-align="left" data-vertical-align="top"><i>Tjeneste</i></th><th data-text-align="left" data-vertical-align="top"><i>Unntatt fra dette</i></th></tr></thead><tbody><tr><td data-text-align="left" data-vertical-align="top">Alvorlig angst, alvorlig depresjon og alvorlige traumelidelser<br /><br />Alvorlige psykoselidelser, alvorlige bipolare lidelser, alvorlige personlighetsforstyrrelser, alvorlige spiseforstyrrelser, komplekse traumer og alderspsykiatri, samt alvorlige psykiske lidelser og samtidig omfattende rusproblemer (ROP-pasienter).</td><td data-text-align="left" data-vertical-align="top">– pasienter med psykiske lidelser og/eller rusavhengighet i kombinasjon med alvorlig somatisk sykdom som krever samtidig behandling fra flere deler av spesialisthelsetjenesten.<br />– Pasienter med lavfrekvente tilstander/ sjeldne tilstander som krever høyspesialisert utredning og behandling. Dette vil bl.a. omfatte nevropsykiatriske tilstander (Epilepsi, Huntingtons sykdom, Parkinsons sykdom, Multippel sklerose, Tourettes syndrom m. flere) hvor psykiatrisk manifestasjon er en del av sykdomsbildet, alvorlige spiseforstyrrelser med livstruende lav vekt og psykisk utviklingshemning med sammensatt alvorlig problematikk.<br />– Pasienter med tvang i henhold til helse- og omsorgstjenesteloven kap. 10 og psykisk helsevernloven kap. 3.</td></tr></tbody></table></article></article></li><li data-li-identifier="b)" data-name="b)"><article class="listArticle" id="paragraf-11-ledd-1-punkt-1-ledd-1-punkt-2"><article class="legalP" id="paragraf-11-ledd-1-punkt-1-ledd-1-punkt-2-ledd-1"><i>Psykisk helsevern for barn og unge</i><br />Målgruppen: barn og unge som har behov for døgnbehandling. Barn og unge med psykiske vansker som har rett til behandling i spesialisthelsetjenesten hvor et poliklinisk behandlingstilbud ikke vil være faglig tilstrekkelig <table><thead><tr><th data-text-align="left" data-vertical-align="top"><i>Tjeneste</i></th><th data-text-align="left" data-vertical-align="top"><i>Unntatt fra dette</i></th></tr></thead><tbody><tr><td data-text-align="left" data-vertical-align="top">– Alvorlig depresjon eller bipolar lidelse<br />– Alvorlig atferds- og følelsesmessige forstyrrelser med samtidig alvorlig tilleggsproblematikk aggresjon/vold/utagering/selvskading<br />– Alvorlig psykoselidelse<br />– Samtidige alvorlige psykiske lidelser og rusmiddelproblemer<br />– Spiseforstyrrelser</td><td data-text-align="left" data-vertical-align="top">– Barn under 13 år<br />– Alvorlig utviklingsforstyrrelser kombinert med alvorlig psykopatologi<br />– Alvorlige tvangstanker og/eller tvangshandlinger<br />– Alvorlig spiseforstyrrelse med kritisk lav vekt<br />– Alvorlig angstlidelser skal primært ha poliklinisk og ambulant behandling<br />– Pasienter med tvang i henhold til helse- og omsorgstjenesteloven kap. 10 og psykisk helsevernloven kap. 3.</td></tr></tbody></table></article></article></li><li data-li-identifier="c)" data-name="c)"><article class="listArticle" id="paragraf-11-ledd-1-punkt-1-ledd-1-punkt-3"><article class="legalP" id="paragraf-11-ledd-1-punkt-1-ledd-1-punkt-3-ledd-1"><i>Tverrfaglig spesialisert rusbehandling (TSB)</i><table><thead><tr><th data-text-align="left" data-vertical-align="top"><i>Tjeneste</i></th><th data-text-align="left" data-vertical-align="top"><i>Unntatt fra dette</i></th></tr></thead><tbody><tr><td data-text-align="left" data-vertical-align="top">Planlagt avgiftning som del av et behandlingsforløp og behandling av pasienter med rus og samtidig psykisk lidelse (ROP-pasienter)</td><td data-text-align="left" data-vertical-align="top">– Pasienter med psykiske lidelser og/eller rusavhengighet i kombinasjon med alvorlig somatisk sykdom som krever samtidig behandling fra flere deler av spesialisthelsetjenesten.<br />– Pasienter med tvang i henhold til helse- og omsorgstjenesteloven kap. 10 og psykisk helsevernloven kap. 3.</td></tr><tr><td data-text-align="left" data-vertical-align="top">Ordinær døgnbehandling TSB</td><td data-text-align="left" data-vertical-align="top">– Pasienter med psykiske lidelser og/eller rusavhengighet i kombinasjon med alvorlig somatisk sykdom som krever samtidig behandling fra flere deler av spesialisthelsetjenesten.<br />– Pasienter med tvang i henhold til helse- og omsorgstjenesteloven kap. 10 og psykisk helsevernloven kap. 3.<br />– Brukerstyrte plasser</td></tr></tbody></table></article></article></li></ul></article></article></li><li data-li-identifier="2." data-name="2."><article class="listArticle" id="paragraf-11-ledd-1-punkt-2"><article class="legalP" id="paragraf-11-ledd-1-punkt-2-ledd-1"><i>Somatiske tjenester</i> <ul class="defaultList"><li data-li-identifier="a)" data-name="a)"><article class="listArticle" id="paragraf-11-ledd-1-punkt-2-ledd-1-punkt-1"><article class="legalP" id="paragraf-11-ledd-1-punkt-2-ledd-1-punkt-1-ledd-1"><i>Hjerte og kar</i><table><thead><tr><th data-text-align="left" data-vertical-align="top"><i>Tjeneste</i></th><th data-text-align="left" data-vertical-align="top"><i>Diagnosekode</i></th><th data-text-align="left" data-vertical-align="top"><i>Prosedyre</i></th></tr></thead><tbody><tr><td data-text-align="left" data-vertical-align="top">Hjerteutredning – arbeids-EKG</td><td data-text-align="left" data-vertical-align="top" /><td data-text-align="left" data-vertical-align="top">FPFE50 Arbeids-EKG</td></tr><tr><td data-text-align="left" data-vertical-align="top">Hjerteutredning – ultralyd hjerte</td><td data-text-align="left" data-vertical-align="top" /><td data-text-align="left" data-vertical-align="top">FYDE31 Fullstendig ekkokardiografi<br />FYDE32 Transøsofageal ekkokardiografi<br />FYDE33 Enkel ekkokardiografi</td></tr><tr><td data-text-align="left" data-vertical-align="top">Hjerteutredning hos spesialist (inkludert andre undersøkelser enn arbeids-EKG og ultralyd hjerte som er indisert)</td><td data-text-align="left" data-vertical-align="top" /><td data-text-align="left" data-vertical-align="top" /></tr><tr><td data-text-align="left" data-vertical-align="top">Ultralyd halskar</td><td data-text-align="left" data-vertical-align="top" /><td data-text-align="left" data-vertical-align="top">PYDE00 Enkel ultralydundersøkelse av halskar<br />PYDE05 Fullstendig ultralydundersøkelse av halskar</td></tr></tbody></table></article></article></li><li data-li-identifier="b)" data-name="b)"><article class="listArticle" id="paragraf-11-ledd-1-punkt-2-ledd-1-punkt-2"><article class="legalP" id="paragraf-11-ledd-1-punkt-2-ledd-1-punkt-2-ledd-1"><i>Gynekologi</i><table><thead><tr><th data-text-align="left" data-vertical-align="top"><i>Tjeneste</i></th><th data-text-align="left" data-vertical-align="top"><i>Diagnosekode</i></th><th data-text-align="left" data-vertical-align="top"><i>Prosedyre</i></th></tr></thead><tbody><tr><td data-text-align="left" data-vertical-align="top">Operasjon av genitalt fremfall</td><td data-text-align="left" data-vertical-align="top">N81.0 Uretrocele hos kvinne<br />N81.1 Cystocele<br />N81.2 Ufullstendig uterovaginalt fremfall<br />N81.3 Fullstendig uterovaginalt fremfall<br />N81.4 Uspesifisert uterovaginalt fremfall<br />N81.5 Vaginalt enterocele<br />N81.6 Rektocele<br />N81.8 Annet spesifisert fremfall av kvinnelige kjønnsorganer</td><td data-text-align="left" data-vertical-align="top">LEF 00 Fremre kolporafi<br />LEF 03 Bakre kolporafi<br />LEF 10 Kolpoperineoplastikk<br />LEF 13 Vaginal hysterektomi for prolaps<br />LEF 16 Fullstendig prolaps-plastikk<br />LEF 20 Partiell kolpokleise<br />LEF 23 Total kolpokleise<br />LEF 40 Vaginal operasjon for enterocele<br />LEF 41 Laparoskopisk operasjon for enterocele</td></tr><tr><td data-text-align="left" data-vertical-align="top">Urinlekkasje</td><td data-text-align="left" data-vertical-align="top">N39.3 Stressinkontinens</td><td data-text-align="left" data-vertical-align="top">LEG 10 Vaginal urethrocystopeksi</td></tr></tbody></table></article></article></li><li data-li-identifier="c)" data-name="c)"><article class="listArticle" id="paragraf-11-ledd-1-punkt-2-ledd-1-punkt-3"><article class="legalP" id="paragraf-11-ledd-1-punkt-2-ledd-1-punkt-3-ledd-1"><i>Øye</i><table><thead><tr><th data-text-align="left" data-vertical-align="top"><i>Tjeneste</i></th><th data-text-align="left" data-vertical-align="top"><i>Diagnosekode</i></th><th data-text-align="left" data-vertical-align="top"><i>Prosedyre</i></th></tr></thead><tbody><tr><td data-text-align="left" data-vertical-align="top">Grå stær</td><td data-text-align="left" data-vertical-align="top">H25.0 Begynnende aldersbetinget grå stær<br />H25.1 Kjernestær hos eldre<br />H25.2 Aldersbetinget grå stær av Morgagni-type<br />H25.8 Annen spesifisert aldersbetinget grå stær<br />H25.9 Uspesifisert aldersbetinget grå stær</td><td data-text-align="left" data-vertical-align="top">CJE 10 Fakoemulsifikasjon med implantasjon av kunstig linse i fremre kammer<br />CJE 15 Fakoemulsifikasjon med implantasjon av kunstig linse i fremre kammer og iridektomi eller iridotomi<br />CJE 20 Fakoemulsifikasjon med implantasjon av kunstig linse i bakre kammer<br />CJE 25 Fakoemulsifikasjon med implantasjon av kunstig linse i bakre kammer og iridektomi eller iridotomi</td></tr></tbody></table></article></article></li><li data-li-identifier="d)" data-name="d)"><article class="listArticle" id="paragraf-11-ledd-1-punkt-2-ledd-1-punkt-4"><article class="legalP" id="paragraf-11-ledd-1-punkt-2-ledd-1-punkt-4-ledd-1"><i>Ortopedi</i><table><thead><tr><th data-text-align="left" data-vertical-align="top"><i>Tjeneste</i></th><th data-text-align="left" data-vertical-align="top"><i>Diagnosekode</i></th><th data-text-align="left" data-vertical-align="top"><i>Prosedyre</i></th></tr></thead><tbody><tr><td data-text-align="left" data-vertical-align="top">Hofteartrose behandling med totalprotese</td><td data-text-align="left" data-vertical-align="top">M16.0 Primær hofteleddsartrose, bilateral<br />M16.1 Primær hofteleddsartrose, uten opplysning om bilateral manifestasjon<br />M16.2 Hofteleddsartrose som følge av dysplasi, bilateral<br />M16.3 Hofteleddsartrose som følge av dysplasi, uten opplysning om bilateral manifestasjon<br />M16.4 Posttraumatisk hofteleddsartrose, bilateral<br />M16.5 Posttraumatisk hofteleddsartrose, uten opplysning om bilateral manifestasjon<br />M16.6 Annen sekundær hofteleddsartrose, bilateral<br />M16.7 Annen sekundær hofteleddsartrose, uten opplysning om bilateral manifestasjon</td><td data-text-align="left" data-vertical-align="top">NFB 20 Implantasjon av primær totalprotese i hofteledd uten sement<br />NFB 30 Implantasjon av primær totalprotese i hofteledd med hybrid teknikk<br />NFB 40 Implantasjon av primær totalprotese i hofteledd med sement</td></tr><tr><td data-text-align="left" data-vertical-align="top">Kneleddsartrose behandling</td><td data-text-align="left" data-vertical-align="top">M17.0 Primær kneleddsartrose, bilateral<br />M17.1 Primær kneleddsartrose, uten opplysning om bilateral manifestasjon<br />M17.2 Posttraumatisk kneleddsartrose, bilateral<br />M17.3 Posttraumatisk kneleddsartrose, uten opplysning om bilateral manifestasjon<br />M17.4 Annen sekundær kneleddsartrose, bilateral<br />M17.5 Annen sekundær kneleddsartrose, uten opplysning om bilateral manifestasjon</td><td data-text-align="left" data-vertical-align="top">NGB 20 Implantasjon av primær totalprotese i kneledd uten sement<br />NGB 30 Implantasjon av primær totalprotese i kneledd med hybrid teknikk<br />NGB 40 Implantasjon av primær totalprotese i kneledd med sement<br />NGB 01 Implantasjon av medial primær delprotese i kneledd uten sement<br />NGB 02 Implantasjon av lateral primær delprotese i kneledd uten sement<br />NGB 03 Implantasjon av patellofemoral primær delprotese uten sement<br />NGB 04 Implantasjon av flere primære delprotesekomponenter i kneledd uten sement<br />NGB 11 Implantasjon av medial primær delprotese i kneledd med sement<br />NGB 12 Implantasjon av lateral primær delprotese i kneledd med sement<br />NGB 13 Implantasjon av patellofemoral primær delprotese med sement<br />NGB 14 Implantasjon av flere primære delprotesekomponenter i kneledd med sement</td></tr><tr><td data-text-align="left" data-vertical-align="top">Ganglion hånd</td><td data-text-align="left" data-vertical-align="top">M67.4 Ganglion</td><td data-text-align="left" data-vertical-align="top">NDM 39 Eksisjon av synovialt ganglion i håndledd eller hånd<br />NDM 99 Annen operasjon på fascie, ganglion, seneskjede eller bursa i håndledd eller hånd</td></tr><tr><td data-text-align="left" data-vertical-align="top">Ganglion fot</td><td data-text-align="left" data-vertical-align="top">M67.4 Ganglion</td><td data-text-align="left" data-vertical-align="top">NHM 39 Eksisjon av synovialt ganglion i ankel eller fot<br />NHM 99 Annen operasjon på fascie, ganglion, seneskjede eller bursa i ankel eller fot</td></tr><tr><td data-text-align="left" data-vertical-align="top">Fjerning av metall (ikke i nakke og rygg)</td><td data-text-align="left" data-vertical-align="top">Z47.0 Etterbehandling som omfatter fjerning av osteosyntesemateriale</td><td data-text-align="left" data-vertical-align="top">NBU 49 Fjerning av osteosyntesemateriale fra skulder eller overarm<br />NCU 49 Fjerning av osteosyntesemateriale fra albue eller underarm<br />NDU 49 Fjerning av osteosyntesemateriale fra håndledd eller hånd<br />NFU 49 Fjerning av osteosyntesemateriale fra femur<br />NGU 49 Fjerning av osteosyntesemateriale fra kne eller legg<br />NHU 49 Fjerning av osteosyntesemateriale fra ankel eller fot</td></tr><tr><td data-text-align="left" data-vertical-align="top">Hallux valgus</td><td data-text-align="left" data-vertical-align="top">M20.1 Hallux valgus (ervervet)</td><td data-text-align="left" data-vertical-align="top">NHK 17 Reseksjon eller eksisjon av metatars<br />NHK 18 Reseksjon eller eksisjon av bein i tå<br />NHK 57 Osteotomi i metatars med aksekorreksjon, rotasjon eller forskyvning<br />NHK 58 Osteotomi i tå med aksekorreksjon, rotasjon eller forskyvning<br />NHG 09 Eksisjonsartroplastikk i annet ledd i fot<br />NHG 44 Artrodese av første tarsometatarsalledd med intern fiksasjon<br />NHG 46 Artrodese av første metatarsofalangealledd med intern fiksasjon<br />NHG 49 Artrodese av annet ledd i fot med intern fiksasjon</td></tr><tr><td data-text-align="left" data-vertical-align="top">Hammertå</td><td data-text-align="left" data-vertical-align="top">M20.4 Annen hammertå (ervervet)</td><td data-text-align="left" data-vertical-align="top">NHK 17 Reseksjon eller eksisjon av metatars<br />NHK 18 Reseksjon eller eksisjon av bein i tå<br />NHK 57 Osteotomi i metatars med aksekorreksjon, rotasjon eller forskyvning<br />NHK 58 Osteotomi i tå med aksekorreksjon, rotasjon eller forskyvning<br />NHG 09 Eksisjonsartroplastikk i annet ledd i fot</td></tr><tr><td data-text-align="left" data-vertical-align="top">Carpal tunnel syndrom</td><td data-text-align="left" data-vertical-align="top">G56.0 «Carpal tunnel syndrome»</td><td data-text-align="left" data-vertical-align="top">ACC 51 Dekompresjon og adheranseløsning av nervus medianus<br />NDE 11 Endoskopisk deling eller eksisjon av ligament i håndledd eller hånd<br />NDE 12 Åpen deling eller eksisjon av ligament i håndledd eller hånd</td></tr></tbody></table></article></article></li><li data-li-identifier="e)" data-name="e)"><article class="listArticle" id="paragraf-11-ledd-1-punkt-2-ledd-1-punkt-5"><article class="legalP" id="paragraf-11-ledd-1-punkt-2-ledd-1-punkt-5-ledd-1"><i>Fordøyelsesmedisin</i><table><thead><tr><th data-text-align="left" data-vertical-align="top"><i>Tjeneste</i></th><th data-text-align="left" data-vertical-align="top"><i>Diagnosekode</i></th><th data-text-align="left" data-vertical-align="top"><i>Prosedyre</i></th></tr></thead><tbody><tr><td data-text-align="left" data-vertical-align="top">Mage-tarm-undersøkelser</td><td data-text-align="left" data-vertical-align="top" /><td data-text-align="left" data-vertical-align="top">UJD 02 Gastroskopi<br />UJD 05 Gastroskopi med biopsi<br />UJF 32 Koloskopi<br />UJF 35 Koloskopi med biopsi<br />UJF 42 Fleksibel sigmoidoskopi<br />UJF 45 Fleksibel sigmoidoskopi med biopsi<br />UJG 02 Rektoskopi<br />UJG 05 Rektoskopi med biopsi</td></tr></tbody></table></article></article></li><li data-li-identifier="f)" data-name="f)"><article class="listArticle" id="paragraf-11-ledd-1-punkt-2-ledd-1-punkt-6"><article class="legalP" id="paragraf-11-ledd-1-punkt-2-ledd-1-punkt-6-ledd-1"><i>Urologi</i><table><thead><tr><th data-text-align="left" data-vertical-align="top"><i>Tjeneste</i></th><th data-text-align="left" data-vertical-align="top"><i>Diagnosekode</i></th><th data-text-align="left" data-vertical-align="top"><i>Prosedyre</i></th></tr></thead><tbody><tr><td data-text-align="left" data-vertical-align="top">Godartet forstørret prostata</td><td data-text-align="left" data-vertical-align="top">N40 Benign prostataobstruksjon</td><td data-text-align="left" data-vertical-align="top">KED 22 Transurethral reseksjon av prostata</td></tr><tr><td data-text-align="left" data-vertical-align="top">Trang forhud, voksne &gt;15</td><td data-text-align="left" data-vertical-align="top" /><td data-text-align="left" data-vertical-align="top">KGH 10 Operasjon for fimose</td></tr><tr><td data-text-align="left" data-vertical-align="top">Cystoskopi</td><td data-text-align="left" data-vertical-align="top" /><td data-text-align="left" data-vertical-align="top">UKC 02 Cystoskopi<br />UKC 05 Cystoskopi med biopsi<br />UKC 12 Retrograd endoskopi av kutan cystoenterostomi<br />UKC 15 Retrograd endoskopi av kutan cystoenterostomi med biopsi<br />UKC 22 Urethroneocystoskopi<br />UKC 25 Urethroneocystoskopi med biopsi</td></tr></tbody></table></article></article></li></ul></article></article></li></ul></article><article class="legalP" id="paragraf-11-ledd-2">Helsedirektoratet fastsetter og kunngjør priser for tjenestene.</article><article class="legalP" id="paragraf-11-ledd-3">Prisen omfatter alle deler av helsehjelpen, herunder undersøkelser, behandling og oppfølging, som for eksempel etterkontroller eller oppfølging av infeksjoner og andre komplikasjoner.</article></article><article class="legalArticle" data-lovdata-URL="LTI/forskrift/2015-10-29-1232/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Økonomisk ansvar ved fristbrudd</span></h2><article class="legalP" id="paragraf-12-ledd-1">Så snart virksomheten har akseptert behandlingsansvaret for en pasient ved å sette vedkommende på en venteliste, bærer virksomheten det økonomiske ansvaret for eventuelt fristbrudd knyttet til pasienten. HELFO presiserer prosedyrer og rutiner ved fristbrudd.</article></article><article class="legalArticle" data-lovdata-URL="LTI/forskrift/2015-10-29-1232/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Klage</span></h2><article class="legalP" id="paragraf-13-ledd-1">Avgjørelser etter forskriften kan påklages til Helsedirektoratet.</article></article><article class="legalArticle" data-lovdata-URL="LTI/forskrift/2015-10-29-1232/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Ikrafttredelse</span></h2><article class="legalP" id="paragraf-14-ledd-1">Forskriften trer i kraft 1. november 2015.</article></article><article class="legalArticle" data-lovdata-URL="LTI/forskrift/2015-10-29-1232/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Endring i andre forskrifter</span></h2><article class="legalP" id="paragraf-15-ledd-1">Fra 1. november 2015 gjøres følgende endringer i andre forskrifter:</article><article class="centeredP" data-text-align="center">I</article><article class="legalP" id="paragraf-15-ledd-2">I forskrift 18. april 1997 nr. 334 om egenandelstak 1 gjøres følgende endringer:</article> <article class="defaultP" margin-top="true">§ 2 bokstav f skal lyde:<ul class="defaultList"><li data-li-identifier="f)" data-name="f)"><article class="listArticle" id="paragraf-15-ledd-2-punkt-1"><article class="legalP" id="paragraf-15-ledd-2-punkt-1-ledd-1">polikliniske konsultasjoner utført av tannlege, jordmor, sykepleier eller audiograf ved helseinstitusjoner regulert av forskrift 19. desember 2007 nr. 1761 om godtgjørelse av utgifter til helsehjelp som utføres poliklinisk ved statlige helseinstitusjoner, ved helseinstitusjoner som mottar driftstilskudd fra regionale helseforetak, av annet fagpersonell med rett til å kreve godkjent egenandel etter samme forskrift, og ved godkjente fritt behandlingsvalg-leverandører.</article></article></li></ul></article> <article class="defaultP" margin-top="true">§ 3 andre ledd skal lyde:</article><article class="legalP" id="paragraf-15-ledd-3">Når medlemmet skal betale egenandel på kr 400 hver vei etter forskrift 25. juni 2015 nr. 793 om pasienters, ledsageres og pårørendes rett til dekning av utgifter ved reise til helsetjenester eller etter forskrift 4. juli 2008 nr. 788 om rett til dekning av utgifter ved pasienters reise for undersøkelse eller behandling, er egenandelen for reise ikke omfattet av denne forskriften.</article><article class="centeredP" data-text-align="center">II</article><article class="legalP" id="paragraf-15-ledd-4">I forskrift 7. desember 2000 nr. 1233 om ventelisteregistrering gjøres følgende endringer:</article> <article class="defaultP" margin-top="true">§ 1 nytt nr. 4 skal lyde:</article><article class="legalP" id="paragraf-15-ledd-5">Virksomheter som er godkjent for fritt behandlingsvalg, jf. spesialisthelsetjenesteloven § 4-3.</article> <article class="defaultP" margin-top="true">§ 4 første ledd andre setning skal lyde:</article><article class="legalP" id="paragraf-15-ledd-6">Ventetiden slutter den dato helsehjelpen påbegynnes.</article><article class="centeredP" data-text-align="center">III</article><article class="legalP" id="paragraf-15-ledd-7">I forskrift 20. desember 2002 nr. 1625 om Norsk Pasientskadeerstatning og Pasientskadenemnda gjøres følgende endring:</article> <article class="defaultP" margin-top="true">§ 17 nytt andre ledd skal lyde:</article><article class="legalP" id="paragraf-15-ledd-8">Egenandel etter første ledd kan også kreves ved skade voldt i helsetjeneste som omfattes av fritt behandlingsvalg etter spesialisthelsetjenesteloven § 4-3.</article><article class="centeredP" data-text-align="center">IV</article><article class="legalP" id="paragraf-15-ledd-9">I forskrift 4. juli 2008 nr. 788 om rett til dekning av utgifter ved pasienters reise for undersøkelse eller behandling (syketransportforskriften) gjøres følgende endringer:</article> <article class="defaultP" margin-top="true">§ 4 andre ledd skal lyde:</article><article class="legalP" id="paragraf-15-ledd-10">Også når pasienten benytter retten til fritt behandlingsvalg m.m. etter pasient- og brukerrettighetsloven § 2-4 dekkes utgiftene til reise, med unntak av reise til private radiologiske virksomheter som kun dekkes til nærmeste sted, jf. første ledd.</article> <article class="defaultP" margin-top="true">§ 14 første ledd skal lyde:</article><article class="legalP" id="paragraf-15-ledd-11">Ved hver enkeltreise skal pasienten betale en egenandel på kr 135 pr. tur (kr 270 tur/retur). Når pasienten benytter retten til å velge behandlingssted etter pasient- og brukerrettighetsloven § 2-4 utenfor egen region, skal pasienten betale en egenandel på kr 400,- for hver enkeltreise, kr 800 tur/retur. Pasienten skal likevel bare betale egenandel på kr 135 hver vei hvis helsetjenesten gis på det nærmeste stedet den kan gis, eller det regionale helseforetaket ikke tilbyr helsehjelpen i pasientens bostedsregion.</article><article class="centeredP" data-text-align="center">V</article><article class="legalP" id="paragraf-15-ledd-12">I forskrift 31. oktober 2008 nr. 1166 om pasientskadelovens virkeområde og om tilskuddsplikt for den som yter helsehjelp utenfor den offentlige helse- og omsorgstjenesten gjøres følgende endring:</article> <article class="defaultP" margin-top="true">§ 3 første ledd ny bokstav e skal lyde:</article><article class="legalP" id="paragraf-15-ledd-13">helsetjeneste som omfattes av fritt behandlingsvalg etter spesialisthelsetjenesteloven § 4-3.</article><article class="centeredP" data-text-align="center">VI</article><article class="legalP" id="paragraf-15-ledd-14">I forskrift 22. november 2010 nr. 1466 om stønad til helsetjenester mottatt i et annet EØS-land gjøres følgende endring:</article> <article class="defaultP" margin-top="true">§ 9 tredje ledd skal lyde:</article><article class="legalP" id="paragraf-15-ledd-15">Særskilte regler om dekning av utgifter ved fritt behandlingsvalg kommer ikke til anvendelse.</article><article class="centeredP" data-text-align="center">VII</article><article class="legalP" id="paragraf-15-ledd-16">I forskrift 29. august 2012 nr. 842 om fastlegeordning i kommunene gjøres følgende endring:</article> <article class="defaultP" margin-top="true">§ 24 fjerde ledd skal lyde:</article><article class="legalP" id="paragraf-15-ledd-17">Fastlegen skal ved henvisning informere pasienten om retten til fritt behandlingsvalg, jf. pasient- og brukerrettighetsloven § 2-4.</article></article></main></body></html>