<!DOCTYPE html><html lang="no"><head><title>Forskrift om endring i forskrift til lov om straffegjennomføring</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2015-10-30-1235</dd><dt class="dokid">DokumentID</dt><dd class="dokid">LTI/forskrift/2015-10-30-1235</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="publishedIn">Publisert i</dt><dd class="publishedIn">I 2015 hefte 12 s 1954</dd><dt class="dateInForce">I kraft fra</dt><dd class="dateInForce">2015-10-30</dd><dt class="changesToDocuments">Endrer</dt><dd class="changesToDocuments"><ul><li>forskrift/2002-02-22-183</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2001-05-18-21/§5</li><li>lov/2001-05-18-21/§10a</li><li>lov/2001-05-18-21/§31</li><li>lov/2001-05-18-21/§37</li><li>forskrift/2002-02-22-182</li></ul></dd><dt class="dateOfPublication">Kunngjort</dt><dd class="dateOfPublication">2015-10-30 16:20</dd><dt class="journalNumber">Journalnummer</dt><dd class="journalNumber">2015-1023</dd><dt class="titleShort">Korttittel</dt><dd class="titleShort">Endr. i forskrift til lov om straffegjennomføring</dd><dt class="title">Tittel</dt><dd class="title">Forskrift om endring i forskrift til lov om straffegjennomføring</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Justis- og beredskapsdepartementet 30. oktober 2015 med hjemmel i lov 18. mai 2001 nr. 21 om gjennomføring av straff mv. (straffegjennomføringsloven) § 5, § 10a, § 31 og § 37, jf. delegeringsvedtak 22. februar 2002 nr. 182.</dd><dt class="refid">RefID</dt><dd class="refid">forskrift/2015-10-30-1235</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift til lov om straffegjennomføring<ul class="tocSubUl"><li>I<ul class="tocSubUl"><li>§ 1-3. Barns rettigheter som pårørende til innsatte og domfelte</li><li>§ 3-1a. Ungdomsenheter, fengsler og friomsorgskontor som mottar barn</li><li>§ 3-1b. Kriminalomsorgens ansvar overfor barn. Verge</li><li>§ 3-28a. Besøk til barn. Kostnadsdekning</li><li>§ 4-1a. Varetektsinnsatte under 18 år. Informasjon</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2015-10-30-1235" id="dokument"><h1>Forskrift om endring i forskrift til lov om straffegjennomføring</h1><section class="section" data-name="kapI" id="kapittel-1" data-lovdata-URL="LTI/forskrift/2015-10-30-1235/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 22. februar 2002 nr. 183 til lov om straffegjennomføring gjøres følgende endringer:</article> <article class="defaultP" margin-top="true">Tittelen skal lyde:</article> <article class="defaultP" margin-top="true"><i>Forskrift om straffegjennomføring</i></article> <article class="defaultP" margin-top="true">§ 1-3 skal lyde:</article><article class="futureLegalArticle" data-name="§1-3" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 1-3</span>. <span class="legalArticleTitle">Barns rettigheter som pårørende til innsatte og domfelte</span></span><article class="legalP" id="kapittel-1-foreslåttparagraf-1-ledd-1">Kriminalomsorgen skal ha funksjonen barneansvarlig ved alle enheter. De barneansvarlige skal koordinere kriminalomsorgens arbeid overfor barn under 18 år som pårørende, og sikre barneperspektivet.</article><article class="legalP" id="kapittel-1-foreslåttparagraf-1-ledd-2">Kriminalomsorgen skal legge vekt på hensynet til barnets beste. Barns rett til samvær og kontakt med sine foreldre skal særlig vektlegges. Barn har rett til å uttale seg i saker som angår dem.</article></article> <article class="defaultP" margin-top="true">§ 3-1 skal lyde:</article><article class="legalP" id="kapittel-1-ledd-2">Domfelte som fyller vilkårene for utsettelse av gjennomføring av straff etter straffeprosessloven § 459, jf. forskrift om innkalling og utsettelse ved fullbyrding av straff § 6, § 7 og § 8, skal ikke mottas til straffegjennomføring.</article> <article class="defaultP" margin-top="true">Ny § 3-1a skal lyde:</article><article class="futureLegalArticle" data-name="§3-1a" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 3-1a</span>. <span class="legalArticleTitle">Ungdomsenheter, fengsler og friomsorgskontor som mottar barn</span></span><article class="legalP" id="kapittel-1-foreslåttparagraf-2-ledd-1">Ungdomsenhetene skal ha en tverrfaglig basisbemanning, med om lag halvparten fengselsbetjenter og halvparten tilsatte med miljøterapeutisk, barnefaglig eller annen relevant sosialfaglig bakgrunn.</article><article class="legalP" id="kapittel-1-foreslåttparagraf-2-ledd-2">Fengsler og friomsorgskontor som mottar barn i varetekt eller til straffegjennomføring, skal tilrettelegge forholdene slik at barnets behov og rettigheter blir ivaretatt. Hvis det foreligger en personundersøkelse, skal denne tillegges vekt i vurderingen av barnets behov. Det tverretatlige teamet ved en ungdomsenhet skal kontaktes for å bistå med tilretteleggingen.</article></article> <article class="defaultP" margin-top="true">Ny § 3-1b skal lyde:</article><article class="futureLegalArticle" data-name="§3-1b" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 3-1b</span>. <span class="legalArticleTitle">Kriminalomsorgens ansvar overfor barn. Verge</span></span><article class="legalP" id="kapittel-1-foreslåttparagraf-3-ledd-1">Alle handlinger og avgjørelser som berører barn, skal ta hensyn til barnets beste. Barnet skal kunne gi uttrykk for egne synspunkter, enten direkte eller gjennom representant. Det skal fremgå i enkeltvedtak som gjelder barn at hensynet til barnets beste har vært et grunnleggende hensyn og hvilken vekt hensynet til barnets beste er tillagt.</article><article class="legalP" id="kapittel-1-foreslåttparagraf-3-ledd-2">Når barn varetektsfengsles eller skal gjennomføre straff, skal det registreres hvem som er verge for vedkommende, jf. vergemålsloven § 16, § 25, § 27, og utlendingsloven kapittel 11 A. Vergen skal informeres om alle handlinger og avgjørelser som er av betydning for den mindreårige.</article></article> <article class="defaultP" margin-top="true">§ 3-4 nytt fjerde og femte ledd skal lyde:</article><article class="legalP" id="kapittel-1-ledd-3">Barn som skal innsettes i fengsel, enten i varetekt eller til straffegjennomføring, skal innsettes i ungdomsenhet, med mindre barnets behov blir bedre ivaretatt i en annen fengselsavdeling og slik plassering er til barnets beste. Dersom det vurderes innsettelse i annen fengselsavdeling, skal det innhentes en uttalelse fra det tverretatlige teamet ved en ungdomsenhet.</article><article class="legalP" id="kapittel-1-ledd-4">Ved ekstraordinære omstendigheter, der innsettelse i ungdomsenhet ikke er mulig, kan barnet unntaksvis innsettes i annen fengselsavdeling. Kriminalomsorgen skal i slike tilfeller så snart som mulig innrette fengselsavdelingen i tråd med barnets behov og rettigheter.</article> <article class="defaultP" margin-top="true">Ny § 3-28a skal lyde:</article><article class="futureLegalArticle" data-name="§3-28a" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 3-28a</span>. <span class="legalArticleTitle">Besøk til barn. Kostnadsdekning</span></span><article class="legalP" id="kapittel-1-foreslåttparagraf-4-ledd-1">Barn kan motta besøk ukentlig eller oftere, og har uansett rett til å motta minst ett besøk i måneden. Kriminalomsorgen avgjør ut fra barnets behov hvor ofte besøk skal innvilges, hvor lenge et besøk skal vare og hvor mange som kan delta på hvert besøk. Barnet kan nektes besøk dersom det anses å være til barnets beste eller dersom sikkerhetsmessige hensyn gjør besøk utilrådelig.</article><article class="legalP" id="kapittel-1-foreslåttparagraf-4-ledd-2">Besøk skal kontrolleres i samsvar med bestemmelsene i straffegjennomføringsloven § 31. Restriksjoner og kontrolltiltak skal ikke være mer inngripende enn nødvendig.</article><article class="legalP" id="kapittel-1-foreslåttparagraf-4-ledd-3">Kriminalomsorgen dekker kostnader for reise innad i Norge og overnatting i tre dager minst én gang i måneden for inntil fire personer fra barnets nære familie. Kostnader for reise og overnatting skal avtales på forhånd med kriminalomsorgen og gjennomføres på den rimeligste eller mest hensiktsmessige måten.</article><article class="legalP" id="kapittel-1-foreslåttparagraf-4-ledd-4">Foreldre, søsken, besteforeldre og fosterforeldre anses som nær familie etter tredje ledd.</article><article class="legalP" id="kapittel-1-foreslåttparagraf-4-ledd-5">Etter en konkret vurdering kan også andre familiemedlemmer eller personer som barnet har særlig tilknytning til omfattes av regelen i tredje ledd.</article></article> <article class="defaultP" margin-top="true">§ 3-29 nytt fjerde ledd skal lyde:</article><article class="legalP" id="kapittel-1-ledd-5">Barn som gjennomfører straff i ungdomsenhet eller fengsel med høyt sikkerhetsnivå, er ikke underlagt tidsbegrensningen i annet ledd. Barn skal ut fra sitt behov ha adgang til å telefonere. De har rett til minst tre telefonsamtaler i uken av inntil 20 minutters varighet per telefonsamtale. Kapasitetsmessige hensyn kan bare i ekstraordinære tilfeller begrunne at det ikke gis rett til å telefonere mer enn tre ganger i uken.</article> <article class="defaultP" margin-top="true">Nåværende fjerde ledd blir nytt femte ledd.</article> <article class="defaultP" margin-top="true">§ 3-35 nytt tredje og nytt fjerde ledd skal lyde:</article><article class="legalP" id="kapittel-1-ledd-6">Kriminalomsorgen skal sørge for at barn som utelukkes fra fellesskapet etter straffegjennomføringsloven § 37, får utvidet adgang til lufting, samvær med tilsatte, utvidet adgang til besøk fra venner og familie, utvidet adgang til fysisk aktivitet og andre tiltak som kan forebygge skadevirkninger av å bli utelukket fra fellesskapet.</article><article class="legalP" id="kapittel-1-ledd-7">Kriminalomsorgen skal i vurderingen av om barn skal utelukkes fra fellesskapet, vurdere hensynet til barnets beste. Det skal innhentes en uttalelse fra det tverretatlige teamet ved en ungdomsenhet, med mindre det av tidsmessige årsaker ikke er mulig.</article> <article class="defaultP" margin-top="true">Ny § 4-1a skal lyde:</article><article class="futureLegalArticle" data-name="§4-1a" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 4-1a</span>. <span class="legalArticleTitle">Varetektsinnsatte under 18 år. Informasjon</span></span><article class="legalP" id="kapittel-1-foreslåttparagraf-5-ledd-1">Varetektsfengsles barn skal kriminalomsorgen straks gi barnet informasjon om fengselet, hva varetektsoppholdet innebærer og bistå barnet med å komme i kontakt med pårørende, advokat, politi eller andre personer av betydning for varetektsoppholdet.</article><article class="legalP" id="kapittel-1-foreslåttparagraf-5-ledd-2">Informasjonen skal være tilpasset barnets individuelle forutsetninger, som alder, kultur- og språkforståelse, modenhet og erfaring. Informasjonen skal gis på en hensynsfull måte. Tilsatte skal så langt som mulig sikre seg at barnet har forstått innholdet og betydningen av opplysningene. Tolk skal benyttes ved behov.</article></article> <article class="defaultP" margin-top="true">§ 5-3 første ledd og nytt annet ledd skal lyde:</article><article class="legalP" id="kapittel-1-ledd-8">Avbrudd etter straffegjennomføringsloven § 57 gis i en bestemt periode av inntil 4 uker og kan senere forlenges én gang med inntil 4 uker. Spørsmålet om ytterligere forlengelse skal forelegges overordnet nivå for avgjørelse. I særlige unntakstilfeller kan regionalt nivå innvilge avbrudd for en ubestemt periode. Avbruddets totale lengde skal stå i rimelig forhold til dommens lengde og begrunnelsen for avbruddet.</article><article class="legalP" id="kapittel-1-ledd-9">Avbrudd etter straffegjennomføringsloven § 58 tredje ledd og § 59 annet ledd gis for en ubestemt periode.</article></section><section class="section" data-name="kapII" id="kapittel-2" data-lovdata-URL="LTI/forskrift/2015-10-30-1235/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften trer i kraft straks.</article></section></main></body></html>