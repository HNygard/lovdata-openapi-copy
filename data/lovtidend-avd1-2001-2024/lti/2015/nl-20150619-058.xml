<!DOCTYPE html><html lang="no"><head><title>Lov om krav til kassasystem (kassasystemlova)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2015-06-19-58</dd><dt class="dokid">DokumentID</dt><dd class="dokid">LTI/lov/2015-06-19-58</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2015 hefte 6 s 857</dd><dt class="dateInForce">I kraft fra</dt><dd class="dateInForce">2017-01-01</dd><dt class="legalArea">Rettsområde</dt><dd class="legalArea"><ul><li>Bank, finans og regnskapsrett &gt; Regnskap</li></ul></dd><dt class="dateOfPublication">Kunngjort</dt><dd class="dateOfPublication">2015-06-19 15:20</dd><dt class="journalNumber">Journalnummer</dt><dd class="journalNumber">2015-0588</dd><dt class="titleShort">Korttittel</dt><dd class="titleShort">Kassasystemlova</dd><dt class="title">Tittel</dt><dd class="title">Lov om krav til kassasystem (kassasystemlova)</dd><dt class="miscInformation">Annet om dokumentet</dt><dd class="miscInformation">Prop.120 LS (2014–2015), Innst.355 L (2014–2015), Lovvedtak 122 (2014–2015). Stortingets første og andre gongs behandling hv. 15. og 18. juni 2015. Fremja av Finansdepartementet.</dd><dt class="refid">RefID</dt><dd class="refid">lov/2015-06-19-58</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om krav til kassasystem (kassasystemlova)<ul class="tocSubUl"><li>§ 1. Virkefelt</li><li>§ 2. Definisjonar</li><li>§ 3. Krav til kassasystem</li><li>§ 4. Bistand og plikt til utlevering av programvare mv.</li><li>§ 5. Produktfråsegn</li><li>§ 6. Utbetring av manglar mv.</li><li>§ 7. Tvangsmulkt</li><li>§ 8. Brotsgebyr</li><li>§ 9. Forskriftsheimel</li><li>§ 10. Iverksetjing</li></ul></li></ul></dd></dl></header><main class="documentBody" data-lovdata-URL="LTI/lov/2015-06-19-58" id="dokument"><h1>Lov om krav til kassasystem (kassasystemlova)</h1><article class="legalArticle" data-lovdata-URL="LTI/lov/2015-06-19-58/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkefelt</span></h2><article class="legalP" id="paragraf-1-ledd-1">Denne lova gjeld leverandørar av kassasystem som nemnt i § 2 bokstav e. Lova fastsett krav til kassasystem mv. som blir tilbode for sal, utleige eller utlån til bokføringspliktig som nemnt i bokføringslova § 2.</article></article><article class="legalArticle" data-lovdata-URL="LTI/lov/2015-06-19-58/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjonar</span></h2><article class="legalP" id="paragraf-2-ledd-1">I denne lova tyder<ul class="defaultList"><li data-li-identifier="a)" data-name="a)"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">kontantsal: sal av varer og tenester der kjøparen si betalingsplikt overfor seljar blir gjort opp ved levering, ved bruk av betalingskort eller kontantar som betalingsmiddel. Sal over internett eller ved oppkrav blir ikkje rekna som kontantsal,</article></article></li><li data-li-identifier="b)" data-name="b)"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">betalingskort: debetkort, kredittkort og faktureringskort,</article></article></li><li data-li-identifier="c)" data-name="c)"><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1">kontantar: andre betalingsmiddel enn betalingskort,</article></article></li><li data-li-identifier="d)" data-name="d)"><article class="listArticle" id="paragraf-2-ledd-1-punkt-4"><article class="legalP" id="paragraf-2-ledd-1-punkt-4-ledd-1">kassasystem: kassaapparat eller anna elektronisk system for registrering av kontantsal og utskrift av salskvittering,</article></article></li><li data-li-identifier="e)" data-name="e)"><article class="listArticle" id="paragraf-2-ledd-1-punkt-5"><article class="legalP" id="paragraf-2-ledd-1-punkt-5-ledd-1">leverandør av kassasystem: produsent eller importør som enten sjølv eller gjennom forhandlar sel eller tilbyr kassasystem mv. for sal, utleige eller utlån til bokføringspliktig som nemnt i § 1, og forhandlarar og andre som tilpassar kassasystem for dei bokføringspliktige,</article></article></li><li data-li-identifier="f)" data-name="f)"><article class="listArticle" id="paragraf-2-ledd-1-punkt-6"><article class="legalP" id="paragraf-2-ledd-1-punkt-6-ledd-1">ID-nummeret til kassasystemet: ein unik identifikator for kassasystemet.</article></article></li></ul></article></article><article class="legalArticle" data-lovdata-URL="LTI/lov/2015-06-19-58/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Krav til kassasystem</span></h2><article class="numberedLegalP" data-numerator="1" id="paragraf-3-nummer-1">(1) Eit kassasystem skal vere innretta slik at det enkelt kan vurderast om det er i samsvar med føresegner gitt i medhald av lova. Opplysingar om modell, type og versjon av kassasystemet, med ID-nummeret til kassasystemet, skal vere lett tilgjengeleg.</article><article class="numberedLegalP" data-numerator="2" id="paragraf-3-nummer-2">(2) Det skal finnast ei systemskildring av oppbygginga til kassasystemet og alle funksjonane i systemet. Systemskildringa skal følgje med kassasystemet ved sal, utleige eller utlån.</article></article><article class="legalArticle" data-lovdata-URL="LTI/lov/2015-06-19-58/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Bistand og plikt til utlevering av programvare mv.</span></h2><article class="numberedLegalP" data-numerator="1" id="paragraf-4-nummer-1">(1) Leverandørar av kassasystem skal gi skattekontoret naudsynt bistand til innsyn i kassasystemet.</article><article class="numberedLegalP" data-numerator="2" id="paragraf-4-nummer-2">(2) Skattekontoret kan krevje å få utlevert programvare, servicenøklar, servicemanual, programmeringsverktøy og programmeringsmanual mv. for kassasystemet frå leverandøren av kassasystemet. Det skal fastsetjast ein frist for oppfylling.</article></article><article class="legalArticle" data-lovdata-URL="LTI/lov/2015-06-19-58/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Produktfråsegn</span></h2><article class="numberedLegalP" data-numerator="1" id="paragraf-5-nummer-1">(1) Leverandøren av eit kassasystem skal levere ei produktfråsegn til skattekontoret om at kassasystemet oppfyller krava i § 3 og krava i føresegnene gitt i medhald av lova. Produktfråsegna skal leverast før kassasystemet blir tilbode for sal, utleige eller utlån og ho skal oppdaterast ved nye versjonar av kassasystemet.</article><article class="numberedLegalP" data-numerator="2" id="paragraf-5-nummer-2">(2) Ved sal, utleige eller utlån skal produktfråsegna følgje med kassasystemet.</article></article><article class="legalArticle" data-lovdata-URL="LTI/lov/2015-06-19-58/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Utbetring av manglar mv.</span></h2><article class="numberedLegalP" data-numerator="1" id="paragraf-6-nummer-1">(1) Blir ein leverandør av kassasystem merksam på at eit kassasystem ikkje tilfredsstiller krav etter forskrift gitt i medhald av lova, skal leverandøren utan ugrunna opphald melde frå om dette til skattekontoret og utbetre mangelen eller trekkje kassasystemet frå marknaden.</article><article class="numberedLegalP" data-numerator="2" id="paragraf-6-nummer-2">(2) Dersom skattekontoret avdekkjer eller blir merksam på manglar som nemnt i første ledd, kan leverandøren bli gitt ein frist for å utbetre mangelen eller trekkje kassasystemet frå marknaden.</article></article><article class="legalArticle" data-lovdata-URL="LTI/lov/2015-06-19-58/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Tvangsmulkt</span></h2><article class="numberedLegalP" data-numerator="1" id="paragraf-7-nummer-1">(1) Skattekontoret kan påleggje ein leverandør som ikkje har retta seg etter pålegg om å utlevere programvare mv. etter § 4 andre ledd innan den fastsette fristen, ei dagleg laupande tvangsmulkt fram til utlevering skjer. Tvangsmulkta utgjer eitt rettsgebyr per dag, jf. rettsgebyrloven § 1 andre ledd.</article><article class="numberedLegalP" data-numerator="2" id="paragraf-7-nummer-2">(2) Skattekontoret kan påleggje ein leverandør som ikkje har retta seg etter pålegg om å utbetre mangelen eller trekkje kassasystemet frå marknaden etter § 6 andre ledd innan den fastsette fristen, ei dagleg laupande tvangsmulkt fram til utbetring skjer. Tvangsmulkta utgjer ti rettsgebyr per dag, jf. rettsgebyrloven § 1 andre ledd.</article><article class="numberedLegalP" data-numerator="3" id="paragraf-7-nummer-3">(3) Samla tvangsmulkt kan ikkje overstige ein million kroner.</article><article class="numberedLegalP" data-numerator="4" id="paragraf-7-nummer-4">(4) Vedtak om tvangsmulkt blir retta mot styret i selskap, samvirkeføretak, foreining, innretning eller organisasjon og blir sendt kvart medlem i rekommandert brev. Tvangsmulkta kan inndrivast så vel hos medlemane av styret som hos selskapet, samvirkeføretaket, foreininga, innretninga eller organisasjonen.</article><article class="numberedLegalP" data-numerator="5" id="paragraf-7-nummer-5">(5) Vedtak om tvangsmulkt kan klagast inn til Skattedirektoratet innan tre veker.</article><article class="numberedLegalP" data-numerator="6" id="paragraf-7-nummer-6">(6) Tvangsmulkta blir overførd til statskassen.</article></article><article class="legalArticle" data-lovdata-URL="LTI/lov/2015-06-19-58/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Brotsgebyr</span></h2><article class="numberedLegalP" data-numerator="1" id="paragraf-8-nummer-1">(1) Dersom leverandøren av kassasystemet ikkje har levert produktfråsegn etter § 5, eller kassasystemet ikkje oppfyller krava i § 3 eller i forskrift gitt i medhald av denne lova, kan skattekontoret påleggje leverandøren av kassasystemet brotsgebyr.</article><article class="numberedLegalP" data-numerator="2" id="paragraf-8-nummer-2">(2) Brotsgebyr blir ikkje pålagt når leverandøren har følgt føresegna i § 6 første ledd. Dette gjeld likevel ikkje dersom melding om feilen kan reknast som framkalla ved kontrolltiltak som er eller vil bli sett i verk, eller ved opplysningar som skattekontoret har fått frå andre.</article><article class="numberedLegalP" data-numerator="3" id="paragraf-8-nummer-3">(3) Brotsgebyret utgjer 30 rettsgebyr, jf. rettsgebyrloven § 1 andre ledd. Ved ytterlegare feil i same type kassasystem innan tolv månader etter at førre brotsgebyr blei pålagt, utgjer brotsgebyret 60 rettsgebyr.</article><article class="numberedLegalP" data-numerator="4" id="paragraf-8-nummer-4">(4) Vedtak om brotsgebyr kan klagast inn til Skattedirektoratet innan tre veker.</article><article class="numberedLegalP" data-numerator="5" id="paragraf-8-nummer-5">(5) Brotsgebyret blir overførd til statskassen.</article></article><article class="legalArticle" data-lovdata-URL="LTI/lov/2015-06-19-58/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Forskriftsheimel</span></h2><article class="legalP" id="paragraf-9-ledd-1">Skattedirektoratet kan gi forskrifter som utfyller føresegnene i denne lova, og fastsetje ytterligare krav når det er naudsynt av omsyn til pliktig rekneskapsrapportering eller skatte- og avgiftskontroll.</article></article><article class="legalArticle" data-lovdata-URL="LTI/lov/2015-06-19-58/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Iverksetjing</span></h2><article class="legalP" id="paragraf-10-ledd-1">Lova tek til å gjelde 1. januar 2017.</article></article></main></body></html>