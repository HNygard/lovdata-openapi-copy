<!DOCTYPE html><html lang="no"><head><title>Lov om endringer i tjenestepensjonsloven mv. (uførepensjon)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2015-05-22-31</dd><dt class="dokid">DokumentID</dt><dd class="dokid">LTI/lov/2015-05-22-31</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2015 hefte 5 s 699</dd><dt class="dateInForce">I kraft fra</dt><dd class="dateInForce">Kongen bestemmer.</dd><dt class="changesToDocuments">Endrer</dt><dd class="changesToDocuments"><ul><li>lov/1980-06-13-24</li><li>lov/2000-03-24-16</li><li>lov/2000-11-24-81</li><li>lov/2005-12-21-124</li><li>lov/2013-12-13-106</li></ul></dd><dt class="legalArea">Rettsområde</dt><dd class="legalArea"><ul><li>Erstatnings- og forsikringsrett &gt; Livsforsikring</li> <li>EU/EØS-rett &gt; Energi</li> <li>Pensjons- og trygderett &gt; Medlemskap i folketrygden</li> <li>Pensjons- og trygderett &gt; Dagpenger under arbeidsløshet</li> <li>Pensjons- og trygderett &gt; Ytelser ved sykdom m.m.</li> <li>Skatte- og avgiftsrett &gt; Eiendomsskatt</li> <li>Skatte- og avgiftsrett &gt; Jan Mayen-skatt</li> <li>Skatte- og avgiftsrett &gt; Svalbardskatt</li></ul></dd><dt class="dateOfPublication">Kunngjort</dt><dd class="dateOfPublication">2015-05-22 15:20</dd><dt class="journalNumber">Journalnummer</dt><dd class="journalNumber">2015-0378</dd><dt class="titleShort">Korttittel</dt><dd class="titleShort">Endringslov til tjenestepensjonsloven mv.</dd><dt class="title">Tittel</dt><dd class="title">Lov om endringer i tjenestepensjonsloven mv. (uførepensjon)</dd><dt class="miscInformation">Annet om dokumentet</dt><dd class="miscInformation">Prop.42 L (2014–2015), Innst.225 L (2014–2015), Lovvedtak 63 (2014–2015). Stortingets første og andre gangs behandling hhv. 28. april og 5. mai 2015. Fremmet av Finansdepartementet.</dd><dt class="refid">RefID</dt><dd class="refid">lov/2015-05-22-31</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i tjenestepensjonsloven mv. (uførepensjon)<ul class="tocSubUl"><li>I</li><li>II</li><li>III</li><li>IV</li><li>V<ul class="tocSubUl"><li>§ 8-1. Krav til regelverket</li><li>§ 8-2. Vilkår for rett til uførepensjon</li><li>§ 8-3. Nedsatt inntektsevne</li><li>§ 8-4. Fastsettelse og endring av uføregrad</li><li>§ 8-5. Lønnsgrunnlag</li><li>§ 8-6. Grenser for uførepensjon i tillegg til uføretrygd</li><li>§ 8-7. Beregning av uførepensjon</li><li>§ 8-8. Utbetaling av uførepensjon</li><li>§ 8-9. Fradrag for arbeidsinntekt</li><li>§ 8-10. Oppregulering av uførepensjon under utbetaling</li><li>§ 8-11. Opptjent rett til uførepensjon</li></ul></li><li>VI</li></ul></li></ul></dd></dl></header><main class="documentBody" data-lovdata-URL="LTI/lov/2015-05-22-31" id="dokument"><h1>Lov om endringer i tjenestepensjonsloven mv. (uførepensjon)</h1><article class="defaultP" data-text-size="small">Endringer i følgende lover:<ul class="defaultList" data-text-size="small"><li data-li-identifier="1" data-name="1"><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 13. juni 1980 nr. 24 om ligningsforvaltning (ligningsloven).</article></article></li><li data-li-identifier="2" data-name="2"><article class="listArticle" data-text-size="small" id="punkt-2"><article class="legalP" id="punkt-2-ledd-1">Lov 24. mars 2000 nr. 16 om foretakspensjon (foretakspensjonsloven).</article></article></li><li data-li-identifier="3" data-name="3"><article class="listArticle" data-text-size="small" id="punkt-3"><article class="legalP" id="punkt-3-ledd-1">Lov 24. november 2000 nr. 81 om innskuddspensjon i arbeidsforhold (innskuddspensjonsloven).</article></article></li><li data-li-identifier="4" data-name="4"><article class="listArticle" data-text-size="small" id="punkt-4"><article class="legalP" id="punkt-4-ledd-1">Lov 21. desember 2005 nr. 124 om obligatorisk tjenestepensjon.</article></article></li><li data-li-identifier="5" data-name="5"><article class="listArticle" data-text-size="small" id="punkt-5"><article class="legalP" id="punkt-5-ledd-1">Lov 13. desember 2013 nr. 106 om tjenestepensjon (tjenestepensjonsloven).</article></article></li></ul></article><section class="section" data-name="kapI" id="kapittel-1" data-lovdata-URL="LTI/lov/2015-05-22-31/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I lov 13. juni 1980 nr. 24 om ligningsforvaltning skal § 3-13 nr. 8 lyde:</article><article class="numberedLegalP" data-numerator="8" id="kapittel-1-nummer-1">8. Taushetsplikten etter nr. 1 er ikke til hinder for at pensjonsinnretning som har offentlig tjenestepensjon eller tjenestepensjon etter foretakspensjonsloven, innskuddspensjonsloven eller tjenestepensjonsloven, gis elektronisk tilgang til opplysninger om brutto arbeidsinntekt for personer som mottar uførepensjon fra innretningen. Taushetsplikten gjelder tilsvarende for den som får opplysningene.</article></section><section class="section" data-name="kapII" id="kapittel-2" data-lovdata-URL="LTI/lov/2015-05-22-31/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">I lov 24. mars 2000 nr. 16 om foretakspensjon gjøres følgende endringer:</article> <article class="defaultP" margin-top="true">§§ 6-1 til 6-5 oppheves.</article> <article class="defaultP" margin-top="true">§ 6-6 skal lyde:</article><article class="numberedLegalP" data-numerator="1" id="kapittel-2-nummer-1">(1) Foretaket skal tegne forsikring som gir rett til premie- og innskuddsfritak under uførhet i samsvar med den faktiske graden av uførhet, tilsvarende premiefritak etter tjenestepensjonsloven § 2-1 annet ledd. Forsikringen skal omfatte alle medlemmer som ikke har fylt 67 år, og den skal gi premiefritak i samsvar med uførheten fram til medlemmet har fylt 67 år. Samlet opptjening av rett til alderspensjon på grunnlag av arbeidsinntekt og premiefritak skal ikke på noe tidspunkt overstige opptjening svarende til 100 prosent av full stilling.</article></section><section class="section" data-name="kapIII" id="kapittel-3" data-lovdata-URL="LTI/lov/2015-05-22-31/KAPITTEL_3"><h2 data-text-align="center">III</h2><article class="legalP" id="kapittel-3-ledd-1">I lov 24. november 2000 nr. 81 om innskuddspensjon i arbeidsforhold skal § 2-4 lyde:</article><article class="numberedLegalP" data-numerator="1" id="kapittel-3-nummer-1">(1) Foretak som har alderspensjonsordning etter § 2-1, kan etter tjenestepensjonsloven tegne særskilt forsikring som kan gi uførepensjon til medlemmer som helt eller delvis mister inntektsevnen. Foretaket kan videre etter foretakspensjonsloven tegne særskilt forsikring som kan gi ytelser til barn og andre etterlatte av medlemmer som dør.</article><article class="numberedLegalP" data-numerator="2" id="kapittel-3-nummer-2">(2) Foretaket skal tegne forsikring som ved uførhet gir rett til innskuddsfritak i samsvar med den faktiske graden av uførhet, tilsvarende innskuddsfritak etter tjenestepensjonsloven § 2-1 annet ledd. Forsikringen skal omfatte alle medlemmer som ikke har fylt 67 år, og den skal gi innskuddsfritak i samsvar med den faktiske graden av uførhet fram til medlemmet har fylt 67 år. Samlet opptjening av rett til alderspensjon på grunnlag av arbeidsinntekt og innskuddsfritak skal ikke på noe tidspunkt overstige opptjening svarende til 100 prosent av full stilling.</article><article class="numberedLegalP" data-numerator="3" id="kapittel-3-nummer-3">(3) Første og annet ledd gjelder tilsvarende for foretak og frilansere som omfattes av § 2-3 annet ledd. Forsikring som gir innskuddsfritak i alderspensjonsordningen etter § 2-3 annet ledd, kan likevel ikke gi rett til innskudd som overstiger innskuddsgrensen i § 2-3 annet ledd.</article></section><section class="section" data-name="kapIV" id="kapittel-4" data-lovdata-URL="LTI/lov/2015-05-22-31/KAPITTEL_4"><h2 data-text-align="center">IV</h2><article class="legalP" id="kapittel-4-ledd-1">I lov 21. desember 2005 nr. 124 om obligatorisk tjenestepensjon skal § 4 tredje ledd lyde:</article><article class="numberedLegalP" data-numerator="3" id="kapittel-4-nummer-1">(3) Det skal i regelverket for pensjonsordningen fastsettes at det for medlemmer som blir uføre, skal være innskuddsfritak ved uførhet i samsvar med uføregraden dersom uføregraden er 20 prosent eller mer. Uføregraden fastsettes etter reglene i tjenestepensjonsloven § 8-4. Innskuddsfritaket løper så lenge uføregraden er 20 prosent eller mer, men ikke lenger enn til medlemmet fyller 67 år. Samlet opptjening av rett til alderspensjon på grunnlag av arbeidsinntekt og innskuddsfritak skal ikke på noe tidspunkt overstige opptjening svarende til 100 prosent av full stilling. Foretaket skal dekke premiekostnadene ved innskuddsfritak ved uførhet i tillegg til innskudd etter første ledd.</article></section><section class="section" data-name="kapV" id="kapittel-5" data-lovdata-URL="LTI/lov/2015-05-22-31/KAPITTEL_5"><h2 data-text-align="center">V</h2><article class="legalP" id="kapittel-5-ledd-1">I lov 13. desember 2013 nr. 106 om tjenestepensjon gjøres følgende endringer:</article> <article class="defaultP" margin-top="true">§ 2-1 annet ledd skal lyde:</article><article class="numberedLegalP" data-numerator="2" id="kapittel-5-nummer-1">(2) Foretaket skal tegne forsikring som ved uførhet gir rett til innskuddsfritak i samsvar med den faktiske graden av uførhet. Forsikringen skal omfatte alle medlemmer som ikke har fylt 67 år. Premien for slik forsikring skal beregnes slik at foretaket ikke skal betale årlig premie til alderspensjon for medlemmer som blir uføre. Innskuddsfritaket skal reduseres forholdsmessig etter den faktiske graden av uførhet. Samlet opptjening av rett til alderspensjon på grunnlag av arbeidsinntekt og innskuddsfritak skal ikke på noe tidspunkt overstige 100 prosent av full stilling.</article> <article class="defaultP" margin-top="true">Kapittel 8 skal lyde:</article><span class="futuretitle" id="kapittel-5-foreslåttittel-1">Kapittel 8. Uførepensjon</span><article class="futureLegalArticle" data-name="§8-1" id="kapittel-5-foreslåttparagraf-1"><span class="futureLegalArticleHeader">§ 8-1. <span class="legalArticleTitle">Krav til regelverket</span></span><article class="numberedLegalP" data-numerator="1" id="kapittel-5-foreslåttparagraf-1-nummer-1">(1) Et foretak kan opprette tjenestepensjonsordning for å sikre medlemmene uførepensjon i tillegg til den rett til arbeidsavklaringspenger eller uføretrygd som til enhver tid følger av folketrygdloven kapittel 11 og 12.</article><article class="numberedLegalP" data-numerator="2" id="kapittel-5-foreslåttparagraf-1-nummer-2">(2) Pensjonsordningen kan yte årlig uførepensjon etter reglene i kapitlet her til medlemmer som i medlemstiden har fått inntektsevnen nedsatt på grunn av skade, sykdom eller lyte, i en slik grad at medlemmet ikke kan fortsette i sin vanlige stilling og ikke kan skaffe seg annet høvelig arbeid.</article><article class="numberedLegalP" data-numerator="3" id="kapittel-5-foreslåttparagraf-1-nummer-3">(3) Pensjonsplan og annet regelverk for pensjonsordningen skal oppfylle kravene i kapittel 2 og 3. Ytelsene etter pensjonsplanen skal være garantert av pensjonsinnretningen.</article><article class="numberedLegalP" data-numerator="4" id="kapittel-5-foreslåttparagraf-1-nummer-4">(4) I regelverket for pensjonsordningen kan det fastsettes at arbeidstakere som fratrer sin stilling i foretaket, og som har minst tre års tjenestetid der, skal ha opptjent rett til uførepensjon etter reglene i § 8-11 ved uførhet som følge av skade, sykdom eller lyte oppstått etter at arbeidstakeren opphørte å være medlem av pensjonsordningen.</article></article><article class="futureLegalArticle" data-name="§8-2" id="kapittel-5-foreslåttparagraf-2"><span class="futureLegalArticleHeader">§ 8-2. <span class="legalArticleTitle">Vilkår for rett til uførepensjon</span></span><article class="numberedLegalP" data-numerator="1" id="kapittel-5-foreslåttparagraf-2-nummer-1">(1) Det er et vilkår for rett til uførepensjon etter reglene i kapitlet her at medlemmets evne til å utføre inntektsgivende arbeid er varig nedsatt og oppfyller det minstekrav til nedsatt inntektsevne som regelverket fastsetter. Det kan ytes midlertidig uførepensjon når det ikke er avklart om inntektsevnen er varig nedsatt.</article><article class="numberedLegalP" data-numerator="2" id="kapittel-5-foreslåttparagraf-2-nummer-2">(2) I regelverket kan minstekravet til nedsatt inntektsevne ikke settes lavere enn 20 prosent. Minstekravet kan ikke i noe tilfelle settes høyere enn 50 prosent. Det kan dessuten ikke settes høyere enn:<ul class="defaultList"><li data-li-identifier="a)" data-name="a)"><article class="listArticle" id="kapittel-5-foreslåttparagraf-2-nummer-2-punkt-1"><article class="legalP" id="kapittel-5-foreslåttparagraf-2-nummer-2-punkt-1-ledd-1">40 prosent for medlem som mottar arbeidsavklaringspenger når krav om uførepensjon fremsettes, jf. folketrygdloven § 12-7 annet ledd, eller</article></article></li><li data-li-identifier="b)" data-name="b)"><article class="listArticle" id="kapittel-5-foreslåttparagraf-2-nummer-2-punkt-2"><article class="legalP" id="kapittel-5-foreslåttparagraf-2-nummer-2-punkt-2-ledd-1">30 prosent dersom medlemmets inntektsevne er nedsatt som følge av yrkesskade eller yrkessykdom, jf. folketrygdloven § 12-17 første ledd bokstav c.</article></article></li></ul></article><article class="numberedLegalP" data-numerator="3" id="kapittel-5-foreslåttparagraf-2-nummer-3">(3) Et medlem har bare rett til uførepensjon etter reglene i kapitlet her dersom det i samsvar med reglene i folketrygdloven § 12-5 har gjennomgått, eller forsøkt å gjennomgå hensiktsmessig behandling og hensiktsmessige tiltak for å bedre arbeidsevnen.</article><article class="numberedLegalP" data-numerator="4" id="kapittel-5-foreslåttparagraf-2-nummer-4">(4) Uførepensjon ytes ikke til medlem som har fylt 67 år eller har nådd en lavere særlig aldersgrense fastsatt i eller i medhold av lov.</article></article><article class="futureLegalArticle" data-name="§8-3" id="kapittel-5-foreslåttparagraf-3"><span class="futureLegalArticleHeader">§ 8-3. <span class="legalArticleTitle">Nedsatt inntektsevne</span></span><article class="numberedLegalP" data-numerator="1" id="kapittel-5-foreslåttparagraf-3-nummer-1">(1) Vurderingen av hvor mye et medlems inntektsevne er blitt nedsatt, skal bygge på en sammenligning av de inntektsmuligheter som medlemmet hadde før uføretidspunktet og medlemmets inntektsmuligheter etter uføretidspunktet.</article><article class="numberedLegalP" data-numerator="2" id="kapittel-5-foreslåttparagraf-3-nummer-2">(2) Uføretidspunktet er det tidspunkt inntektsevnen ble varig nedsatt minst til det nivå som kreves etter regelverket. Er inntektsevnen redusert gradvis over flere år, kan det tas utgangspunkt i inntektsevnen før skade, sykdom eller lyte oppstod.</article><article class="numberedLegalP" data-numerator="3" id="kapittel-5-foreslåttparagraf-3-nummer-3">(3) Inntekt før uførhet fastsettes til medlemmets normale årslønn i foretaket før uføretidspunktet, beregnet i samsvar med reglene i § 4-3. Inntekt etter uførhet fastsettes til den inntekt medlemmet forutsettes å kunne skaffe seg ved å utnytte sin restinntektsevne ved ethvert arbeid som medlemmet nå kan utføre. Ved vurderingen skal det legges vekt på medlemmets alder, evner, utdanning, yrkesbakgrunn og arbeidsmuligheter på hjemstedet, eller andre steder der det er rimelig at medlemmet tar arbeid.</article><article class="numberedLegalP" data-numerator="4" id="kapittel-5-foreslåttparagraf-3-nummer-4">(4) Ved anvendelsen av bestemmelser i dette kapittel justeres inntekt før og etter uførhet i samsvar med senere regulering av grunnbeløpet i folketrygden (G).</article></article><article class="futureLegalArticle" data-name="§8-4" id="kapittel-5-foreslåttparagraf-4"><span class="futureLegalArticleHeader">§ 8-4. <span class="legalArticleTitle">Fastsettelse og endring av uføregrad</span></span><article class="numberedLegalP" data-numerator="1" id="kapittel-5-foreslåttparagraf-4-nummer-1">(1) Pensjonsinnretningen skal i det enkelte tilfelle fastsette den uføregrad som skal benyttes ved beregningen av uførepensjon fra pensjonsordningen. Uføregrad fastsatt etter folketrygdloven, skal normalt legges til grunn. For øvrig skal uføregraden tilsvare den del av inntektsevnen som anses tapt etter reglene i § 8-3, og den skal fastsettes gradert i trinn på fem prosent.</article><article class="numberedLegalP" data-numerator="2" id="kapittel-5-foreslåttparagraf-4-nummer-2">(2) Uføregraden endres ikke selv om uførepensjonen reduseres på grunn av inntekt etter § 8-9 første ledd.</article><article class="numberedLegalP" data-numerator="3" id="kapittel-5-foreslåttparagraf-4-nummer-3">(3) Inntil uføregrad er fastsatt, kan det ytes midlertidig uførepensjon etter reglene i § 8-8 annet ledd.</article><article class="numberedLegalP" data-numerator="4" id="kapittel-5-foreslåttparagraf-4-nummer-4">(4) Blir inntektsevnen ytterligere nedsatt etter at uføregrad er fastsatt, kan medlemmet kreve at det etter første ledd blir fastsatt ny uføregrad som motsvarer den del av inntektsevnen som er tapt, jf. § 8-3.</article><article class="numberedLegalP" data-numerator="5" id="kapittel-5-foreslåttparagraf-4-nummer-5">(5) Ved endring av uføregrad skal pensjonsinnretningen foreta omberegning av premiereserven etter forsikringsvirksomhetsloven § 9-16 femte ledd. Endring i premiereserve inngår ved beregningen av årets risikoresultat.</article></article><article class="futureLegalArticle" data-name="§8-5" id="kapittel-5-foreslåttparagraf-5"><span class="futureLegalArticleHeader">§ 8-5. <span class="legalArticleTitle">Lønnsgrunnlag</span></span><article class="numberedLegalP" data-numerator="1" id="kapittel-5-foreslåttparagraf-5-nummer-1">(1) Lønnsgrunnlaget ved beregningen av uførepensjon fra pensjonsordningen er medlemmets normale årslønn i foretaket, beregnet på uføretidspunktet etter reglene i § 4-3. Lønn som overstiger 12 G, skal ikke medregnes.</article><article class="numberedLegalP" data-numerator="2" id="kapittel-5-foreslåttparagraf-5-nummer-2">(2) Dersom skade, sykdom eller lyte oppstått i medlemstiden gradvis har redusert et medlems inntektsevne over flere år, skal det ved beregningen i stedet tas utgangspunkt i medlemmets lønnsgrunnlag før slik skade, sykdom eller lyte oppstod, dersom foretaket før uføretidspunktet har underrettet pensjonsinnretningen om det høyere lønnsgrunnlag som i tilfelle skal legges til grunn ved beregningen av uførepensjon til medlemmet.</article></article><article class="futureLegalArticle" data-name="§8-6" id="kapittel-5-foreslåttparagraf-6"><span class="futureLegalArticleHeader">§ 8-6. <span class="legalArticleTitle">Grenser for uførepensjon i tillegg til uføretrygd</span></span><article class="numberedLegalP" data-numerator="1" id="kapittel-5-foreslåttparagraf-6-nummer-1">(1) Uførepensjonen skal i pensjonsplanen fastsettes som en prosent av det enkelte medlemmets lønnsgrunnlag etter § 8-5, som et fastsatt kronebeløp, eller som en kombinasjon av disse. Uførepensjonen kan ikke overstige summen av<ul class="defaultList"><li data-li-identifier="a)" data-name="a)"><article class="listArticle" id="kapittel-5-foreslåttparagraf-6-nummer-1-punkt-1"><article class="legalP" id="kapittel-5-foreslåttparagraf-6-nummer-1-punkt-1-ledd-1">25 prosent av G, likevel ikke mer enn 6 prosent av det enkelte medlemmets lønnsgrunnlag etter § 8-5 og</article></article></li><li data-li-identifier="b)" data-name="b)"><article class="listArticle" id="kapittel-5-foreslåttparagraf-6-nummer-1-punkt-2"><article class="legalP" id="kapittel-5-foreslåttparagraf-6-nummer-1-punkt-2-ledd-1">3 prosent av det enkelte medlemmets lønnsgrunnlag etter § 8-5.</article></article></li></ul></article><article class="numberedLegalP" data-numerator="2" id="kapittel-5-foreslåttparagraf-6-nummer-2">(2) I pensjonsplanen kan det også fastsettes at uførepensjonen skal omfatte et tillegg på inntil 66 prosent av den del av medlemmets lønnsgrunnlag som ligger mellom 6 og 12 G. I så fall skal uførepensjon etter første ledd fastsettes på et nivå som ikke er uforholdsmessig lavt sammenlignet med uførepensjonen for lønn mellom 6 og 12 G fra pensjonsordningen.</article><article class="numberedLegalP" data-numerator="3" id="kapittel-5-foreslåttparagraf-6-nummer-3">(3) Det kan fastsettes i regelverket at uførepensjonen som utbetales til et medlem, skal gis et tillegg for hvert barn under 18 år som medlemmet forsørger eller plikter å forsørge. Barnetillegget per barn kan utgjøre inntil 4 prosent av medlemmets lønnsgrunnlag opp til 6 G. Samlet barnetillegg kan likevel ikke overstige et beløp tilsvarende 12 prosent av medlemmets lønnsgrunnlag opp til 6 G. Barnetillegget og den maksimale beløpsgrensen reduseres forholdsmessig ved redusert uføregrad. Barnetillegg utbetales til og med den måneden barnet fyller 18 år eller i tilfelle måneden etter barnets død.</article><article class="numberedLegalP" data-numerator="4" id="kapittel-5-foreslåttparagraf-6-nummer-4">(4) Er det i regelverket fastsatt et lavere minstekrav til uføregrad enn minstekravene etter folketrygdloven § 12-7 første og annet ledd eller § 12-17 første ledd bokstav c, kan uførepensjonen i tilfelle hvor folketrygdens minstekrav til uføregrad ikke er oppfylt, også omfatte et tillegg for å dekke manglende rett til uføretrygd fra folketrygden.</article></article><article class="futureLegalArticle" data-name="§8-7" id="kapittel-5-foreslåttparagraf-7"><span class="futureLegalArticleHeader">§ 8-7. <span class="legalArticleTitle">Beregning av uførepensjon</span></span><article class="numberedLegalP" data-numerator="1" id="kapittel-5-foreslåttparagraf-7-nummer-1">(1) Et medlems uførepensjon beregnes ut fra medlemmets lønnsgrunnlag etter § 8-5 på den måten som er fastsatt i pensjonsplanen. Barnetillegg beregnes på den måten som er fastsatt i pensjonsplanen, og innenfor rammene i § 8-6 tredje ledd.</article><article class="numberedLegalP" data-numerator="2" id="kapittel-5-foreslåttparagraf-7-nummer-2">(2) Uførepensjon fra foretakets pensjonsordning skal reduseres inntil uførepensjonen utgjør det høyeste av enten den uførepensjonen som er fastsatt i pensjonsplanen, eller summen av uførepensjon fra fripoliser, pensjonsbevis og oppsatte rettigheter. Det skal ved beregningen etter første punktum ikke tas hensyn til ytelser fra fripoliser, pensjonsbevis og oppsatte rettigheter som dekker inntektstap ved uførhet som ikke omfattes av uføretrygden eller uførepensjonen fra foretakets pensjonsordning. Dersom medlemmet har fått utbetalt for lite eller for mye uførepensjon, kan det foretas et etteroppgjør.</article><article class="numberedLegalP" data-numerator="3" id="kapittel-5-foreslåttparagraf-7-nummer-3">(3) Medlemmet skal på forespørsel opplyse pensjonsinnretningen om sin rett til uførepensjon fra fripoliser, pensjonsbevis og oppsatte rettigheter.</article><article class="numberedLegalP" data-numerator="4" id="kapittel-5-foreslåttparagraf-7-nummer-4">(4) Dersom fastsatt uføregrad er lavere enn 100 prosent, fastsettes uførepensjonen til en forholdsmessig andel av uførepensjon beregnet etter første og annet ledd.</article><article class="numberedLegalP" data-numerator="5" id="kapittel-5-foreslåttparagraf-7-nummer-5">(5) Departementet kan fastsette forskrift til utfylling og gjennomføring av bestemmelsen her.</article></article><article class="futureLegalArticle" data-name="§8-8" id="kapittel-5-foreslåttparagraf-8"><span class="futureLegalArticleHeader">§ 8-8. <span class="legalArticleTitle">Utbetaling av uførepensjon</span></span><article class="numberedLegalP" data-numerator="1" id="kapittel-5-foreslåttparagraf-8-nummer-1">(1) Uførepensjon utbetales til medlemmet tidligst ett år etter det tidspunkt medlemmets inntektsevne ble nedsatt minst til det nivå som kreves etter regelverket. Retten til uførepensjon opphører dersom medlemmet ikke lenger oppfyller det minstekrav til uføregrad som er fastsatt i regelverket.</article><article class="numberedLegalP" data-numerator="2" id="kapittel-5-foreslåttparagraf-8-nummer-2">(2) Midlertidig uførepensjon kan tidligst utbetales når medlemmet har framsatt krav på arbeidsavklaringspenger eller uføretrygd fra folketrygden, og det må antas at kravet blir innvilget. Dersom medlemmet mottar arbeidsavklaringspenger fra folketrygden, kan pensjonsinnretningen ikke i tillegg utbetale midlertidig uførepensjon som vil innebære at summen av arbeidsavklaringspenger og midlertidig uførepensjon til medlemmet vil overstige 70 prosent av lønnsgrunnlaget etter § 8-5. Må det antas at bare en del av medlemmets inntektsevne er tapt, beregnes grensen forholdsmessig.</article></article><article class="futureLegalArticle" data-name="§8-9" id="kapittel-5-foreslåttparagraf-9"><span class="futureLegalArticleHeader">§ 8-9. <span class="legalArticleTitle">Fradrag for arbeidsinntekt</span></span><article class="numberedLegalP" data-numerator="1" id="kapittel-5-foreslåttparagraf-9-nummer-1">(1) Det skal foretas inntektsfradrag i uførepensjon til medlem som i et kalenderår har pensjonsgivende arbeidsinntekt som overstiger inntekt etter uførhet, som fastsatt etter § 8-3 tredje ledd. Mottar medlemmet uføretrygd fra folketrygden, tillegges inntekt etter uførhet, som fastsatt etter § 8-3 tredje ledd, et tillegg på fire tideler av G. Reduksjonen av uførepensjonen skal tilsvare overskytende inntekt, multiplisert med forholdet mellom uførepensjon ved 100 prosent uføregrad og inntekten før uførhet som fastsatt etter § 8-3 tredje ledd. Ved beregningen justeres inntekt før og etter uførhet etter senere regulering av grunnbeløpet. Inntektsfradraget i uførepensjon overføres til foretakets premiefond.</article><article class="numberedLegalP" data-numerator="2" id="kapittel-5-foreslåttparagraf-9-nummer-2">(2) Medlemmet skal opplyse pensjonsinnretningen om forventet inntekt og om endringer i inntekten. Dersom medlemmet har fått utbetalt for lite eller for mye pensjon som følge av at det er lagt til grunn uriktige opplysninger om inntekt, skal det foretas et etteroppgjør. Dersom det er utbetalt for lite, skal differansen etterbetales som et engangsbeløp. For mye utbetalt uførepensjon kan inndrives uten hensyn til skyld og kan avregnes ved å trekke i framtidige utbetalinger av uførepensjon og alderspensjon fra pensjonsinnretningen. Krav om tilbakekreving av for mye utbetalt uførepensjon er tvangsgrunnlag for utlegg. Departementet kan gi forskrift om etteroppgjør.</article><article class="numberedLegalP" data-numerator="3" id="kapittel-5-foreslåttparagraf-9-nummer-3">(3) Det skal ikke utbetales uførepensjon når medlemmets pensjonsgivende arbeidsinntekt i et kalenderår utgjør mer enn 80 prosent av inntekt før uførhet etter § 8-3 tredje ledd, oppjustert i samsvar med senere endringer i grunnbeløpet.</article><article class="numberedLegalP" data-numerator="4" id="kapittel-5-foreslåttparagraf-9-nummer-4">(4) Barnetillegg etter § 8-6 tredje ledd reduseres på tilsvarende måte som uførepensjonen etter første og tredje ledd.</article></article><article class="futureLegalArticle" data-name="§8-10" id="kapittel-5-foreslåttparagraf-10"><span class="futureLegalArticleHeader">§ 8-10. <span class="legalArticleTitle">Oppregulering av uførepensjon under utbetaling</span></span><article class="numberedLegalP" data-numerator="1" id="kapittel-5-foreslåttparagraf-10-nummer-1">(1) Uførepensjon under utbetaling skal oppreguleres årlig i samsvar med avkastningsprosenten for midlene i pensjonsinnretningens kollektivportefølje til sikring av uførepensjoner under utbetaling, jf. forsikringsvirksomhetsloven § 9-16 femte ledd. Oppregulering i et år skal likevel ikke overstige en prosentvis regulering i samsvar med endringen i grunnbeløpet i folketrygden.</article><article class="numberedLegalP" data-numerator="2" id="kapittel-5-foreslåttparagraf-10-nummer-2">(2) Avkastning i et år som overstiger det som trengs til oppregulering etter første ledd, skal tilføres pensjonsordningens reguleringsfond for uførepensjon. Midlene i fondet skal brukes til å dekke oppregulering opp til grensen i første ledd i år hvor årets avkastning ikke er tilstrekkelig.</article><article class="numberedLegalP" data-numerator="3" id="kapittel-5-foreslåttparagraf-10-nummer-3">(3) Det kan fastsettes i regelverket at årlig oppregulering av uførepensjon som ikke kan dekkes av årets avkastning, eller ved overføring av midler i reguleringsfondet, skal dekkes ved tilskudd fra foretaket.</article><article class="numberedLegalP" data-numerator="4" id="kapittel-5-foreslåttparagraf-10-nummer-4">(4) Departementet kan gi forskrift om en øvre grense for størrelsen på pensjonsordningens reguleringsfond for uførepensjon. Overskytende midler skal tilføres premiefondet.</article></article><article class="futureLegalArticle" data-name="§8-11" id="kapittel-5-foreslåttparagraf-11"><span class="futureLegalArticleHeader">§ 8-11. <span class="legalArticleTitle">Opptjent rett til uførepensjon</span></span><article class="numberedLegalP" data-numerator="1" id="kapittel-5-foreslåttparagraf-11-nummer-1">(1) Er det i regelverket fastsatt at arbeidstakere som fratrer sin stilling i foretaket, skal ha opptjent rett til uførepensjon ved uførhet som følge av skade, sykdom eller lyte oppstått etter at arbeidstakeren opphørte å være medlem av pensjonsordningen, men før arbeidstakeren har fylt 67 år, gjelder bestemmelsene i §§ 8-2 til 8-10 tilsvarende, med mindre annet er fastsatt i annet og tredje ledd.</article><article class="numberedLegalP" data-numerator="2" id="kapittel-5-foreslåttparagraf-11-nummer-2">(2) Ved beregning av nedsatt inntektsevne etter § 8-3, skal inntekt før uførhet fastsettes ut fra arbeidstakerens normale årslønn på uføretidspunktet. Inntekt etter uførhet skal fastsettes til den inntekt medlemmet forutsettes å kunne skaffe seg ved å utnytte sin restinntektsevne ved ethvert arbeid som medlemmet nå kan utføre.</article><article class="numberedLegalP" data-numerator="3" id="kapittel-5-foreslåttparagraf-11-nummer-3">(3) Uførepensjonen skal beregnes på den måte som er fastsatt i pensjonsplanen, på grunnlag av arbeidstakerens lønnsgrunnlag ved fratreden og avkastning tilført pensjonsbeviset fram til uføretidspunktet etter § 8-10 første ledd. Den skal deretter avkortes etter forholdet mellom arbeidstakerens tjenestetid i foretaket og 40 år.</article><article class="numberedLegalP" data-numerator="4" id="kapittel-5-foreslåttparagraf-11-nummer-4">(4) Når arbeidstakeren fratrer sin stilling i foretaket, skal pensjonsinnretningen utstede pensjonsbevis til arbeidstakeren som sikrer opptjent rett til uførepensjon. Pensjonsbeviset skal angi arbeidstakerens tjenestetid og normale årslønn ved fratreden. Premiereserve som sikrer opptjent rett til uførepensjon og administrasjonsreserve, skal knyttes til pensjonsbeviset. For øvrig gjelder § 6-3, § 6-4 første og annet ledd og §§ 6-5 til 6-8 tilsvarende.</article></article> <article class="defaultP" margin-top="true">Gjeldende kapittel 8 med §§ 8-1 og 8-2 blir nytt kapittel 9 Sluttbestemmelser med §§ 9-1 og 9-2.</article></section><section class="section" data-name="kapVI" id="kapittel-6" data-lovdata-URL="LTI/lov/2015-05-22-31/KAPITTEL_6"><h2 data-text-align="center">VI</h2><ul class="defaultList"><li data-li-identifier="1." data-name="1."><article class="listArticle" id="kapittel-6-punkt-1"><article class="legalP" id="kapittel-6-punkt-1-ledd-1">Loven gjelder fra det tidspunkt Kongen bestemmer. Kongen kan sette i kraft de enkelte bestemmelsene til forskjellig tid.</article></article></li><li data-li-identifier="2." data-name="2."><article class="listArticle" id="kapittel-6-punkt-2"><article class="legalP" id="kapittel-6-punkt-2-ledd-1">Departementet kan fastsette overgangsregler.</article></article></li></ul></section></main></body></html>