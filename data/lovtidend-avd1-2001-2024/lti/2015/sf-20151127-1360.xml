<!DOCTYPE html><html lang="no"><head><title>Midlertidig forskrift om unntak fra plan- og bygningsloven for innkvartering av personer som søker beskyttelse (asylsøkere)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2015-11-27-1360</dd><dt class="dokid">DokumentID</dt><dd class="dokid">LTI/forskrift/2015-11-27-1360</dd><dt class="ministry">Departement</dt><dd class="ministry"><ul><li>Kommunal- og moderniseringsdepartementet</li></ul></dd><dt class="publishedIn">Publisert i</dt><dd class="publishedIn">I 2015 hefte 13 s 2107</dd><dt class="dateInForce">I kraft fra</dt><dd class="dateInForce">2015-11-27 – 2016-06-30</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2008-06-27-71/§19-2</li><li>lov/2008-06-27-71/§20-1</li><li>lov/2008-06-27-71/§20-5</li><li>lov/2008-06-27-71/§21-3</li><li>lov/2008-06-27-71/§21-8</li><li>lov/2008-06-27-71/§23-8</li><li>lov/2008-06-27-71/§30-5</li><li>lov/2008-06-27-71/§31-2</li></ul></dd><dt class="dateOfPublication">Kunngjort</dt><dd class="dateOfPublication">2015-11-27 13:30</dd><dt class="journalNumber">Journalnummer</dt><dd class="journalNumber">2015-1136</dd><dt class="titleShort">Korttittel</dt><dd class="titleShort">Midlertidig forskrift om unntak fra plan- og bygningsloven</dd><dt class="title">Tittel</dt><dd class="title">Midlertidig forskrift om unntak fra plan- og bygningsloven for innkvartering av personer som søker beskyttelse (asylsøkere)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kommunal- og moderniseringsdepartementet 27. november 2015 med hjemmel i lov 27. juni 2008 nr. 71 om planlegging og byggesaksbehandling (plan- og bygningsloven) § 19-2, § 20-1, § 20-5, § 21-3, § 21-8, § 23-8, § 30-5 og § 31-2.</dd><dt class="refid">RefID</dt><dd class="refid">forskrift/2015-11-27-1360</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Midlertidig forskrift om unntak fra plan- og bygningsloven for innkvartering av personer som søker beskyttelse (asylsøkere)<ul class="tocSubUl"><li>§ 1. Formål</li><li>§ 2. Tiltakshavers ansvar</li><li>§ 3. Tiltak som ikke krever søknad og tillatelse</li><li>§ 4. Unntak fra kravet om nabovarsel ved søknad om dispensasjon fra plan</li><li>§ 5. Frister for å dispensere fra plan og å behandle klage</li><li>§ 6. Unntak fra byggteknisk forskrift</li><li>§ 7. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2015-11-27-1360" id="dokument"><h1>Midlertidig forskrift om unntak fra plan- og bygningsloven for innkvartering av personer som søker beskyttelse (asylsøkere)</h1><article class="legalArticle" data-lovdata-URL="LTI/forskrift/2015-11-27-1360/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med forskriften er å sikre rask etablering av midlertidige<ul class="defaultList"><li data-li-identifier="-" data-name="-"><article class="listArticle" id="paragraf-1-ledd-1-punkt-1"><article class="legalP" id="paragraf-1-ledd-1-punkt-1-ledd-1">mottak for innkvartering av personer som søker beskyttelse (asylsøkere), jf. utlendingsloven § 95, og</article></article></li><li data-li-identifier="-" data-name="-"><article class="listArticle" id="paragraf-1-ledd-1-punkt-2"><article class="legalP" id="paragraf-1-ledd-1-punkt-2-ledd-1">omsorgssentre for enslige mindreårige asylsøkere under 15 år, jf. barnevernloven § 5A-1.</article></article></li></ul></article></article><article class="legalArticle" data-lovdata-URL="LTI/forskrift/2015-11-27-1360/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Tiltakshavers ansvar</span></h2><article class="legalP" id="paragraf-2-ledd-1">Tiltakshaver har ansvaret for at tiltak etter denne forskrift utføres i samsvar med krav gitt i eller i medhold av plan- og bygningsloven i den utstrekning forskriften her ikke gjør unntak fra disse kravene.</article><article class="legalP" id="paragraf-2-ledd-2">Tiltakshaver har ansvaret for å innhente nødvendig tillatelse, samtykke eller uttalelse fra berørte myndigheter, jf. § 6-2 i forskrift 26. mars 2010 nr. 488 om byggesak.</article></article><article class="legalArticle" data-lovdata-URL="LTI/forskrift/2015-11-27-1360/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Tiltak som ikke krever søknad og tillatelse</span></h2><article class="legalP" id="paragraf-3-ledd-1">Departementet kan uten søknad og tillatelse beslutte midlertidig bruksendring av byggverk i inntil 6 måneder for å bruke dem til innkvartering av asylsøkere, omsorgssentre for enslige mindreårige asylsøkere under 15 år og midlertidig plassering av byggverk til disse formålene. Med midlertidig menes bruk inntil 6 måneder. En midlertidig bruksendring kan ikke forlenges etter denne forskrift.</article><article class="legalP" id="paragraf-3-ledd-2">Plan har ikke bindende virkning for midlertidige byggverk som skal plasseres inntil 6 måneder så fremt tiltaket er i samsvar med plan- og bygningsloven § 30-5, og planen selv ikke uttrykkelig forbyr plassering av midlertidige byggverk.</article><article class="legalP" id="paragraf-3-ledd-3">Ved beslutning etter første ledd skal departementet informere kommunen om at unntaket er benyttet.</article></article><article class="legalArticle" data-lovdata-URL="LTI/forskrift/2015-11-27-1360/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Unntak fra kravet om nabovarsel ved søknad om dispensasjon fra plan</span></h2><article class="legalP" id="paragraf-4-ledd-1">Kommunen kan unnta fra krav om nabovarsel etter plan- og bygningsloven § 19-1, jf. § 21-3, når det er nødvendig for å ivareta Norges internasjonale forpliktelser overfor asylsøkere og flyktninger. Kommunen kan stille som vilkår for å unnta at tiltakshaver på annen måte informerer naboer og gjenboere om at det er søkt om dispensasjon.</article></article><article class="legalArticle" data-lovdata-URL="LTI/forskrift/2015-11-27-1360/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Frister for å dispensere fra plan og å behandle klage</span></h2><article class="legalP" id="paragraf-5-ledd-1">Der midlertidig bruksendring av byggverk er avhengig av dispensasjon fra plan eller planbestemmelser, skal denne avgjøres av kommunen innen 2 uker fra søknaden er mottatt til vedtaket er sendt. Fristen kan ikke forlenges.</article><article class="legalP" id="paragraf-5-ledd-2">Fristen løper i den tiden søknaden er til uttalelse hos statlige og regionale myndigheter, jf. plan- og bygningsloven § 19-1. Statlige og regionale myndigheter skal uttale seg eller fatte vedtak innen 3 dager fra de mottar søknaden elektronisk fra kommunen. Fristen kan ikke forlenges. Overskrides fristen, kan kommunen behandle og avgjøre saken etter plan- og bygningsloven.</article><article class="legalP" id="paragraf-5-ledd-3">En klagesak skal forberedes av kommunen og oversendes klageinstansen innen 1 uke. Klageinstansen skal avgjøre saken innen 1 uke. Fristene kan ikke forlenges.</article></article><article class="legalArticle" data-lovdata-URL="LTI/forskrift/2015-11-27-1360/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Unntak fra byggteknisk forskrift</span></h2><article class="legalP" id="paragraf-6-ledd-1">Det gjøres unntak for midlertidig bruksendring av byggverk og plassering av midlertidige byggverk til innkvartering av asylsøkere fra følgende krav i forskrift 26. mars 2010 nr. 489 om tekniske krav til byggverk:<ul class="defaultList"><li data-li-identifier="a)" data-name="a)"><article class="listArticle" id="paragraf-6-ledd-1-punkt-1"><article class="legalP" id="paragraf-6-ledd-1-punkt-1-ledd-1">universell utforming og tilgjengelighet i § 8-2, § 8-4, § 8-5 andre ledd, § 8-6, § 8-7, § 8-9 tredje og fjerde ledd, § 8-10 andre ledd, § 12-1 til § 12-4, § 12-5 første til femte ledd, § 12-6 til § 12-9, § 12-11 tredje ledd, § 12-12 andre ledd, § 12-13 andre ledd, § 12-15 tredje og fjerde ledd, § 12-16 andre og tredje ledd, § 12-18 og § 12-21 tredje ledd</article></article></li><li data-li-identifier="b)" data-name="b)"><article class="listArticle" id="paragraf-6-ledd-1-punkt-2"><article class="legalP" id="paragraf-6-ledd-1-punkt-2-ledd-1">bod og oppbevaringsplass i § 12-10</article></article></li><li data-li-identifier="c)" data-name="c)"><article class="listArticle" id="paragraf-6-ledd-1-punkt-3"><article class="legalP" id="paragraf-6-ledd-1-punkt-3-ledd-1">miljø og helse i § 13-2 og § 13-3, § 13-6 til § 13-13, § 13-16 til § 13-21</article></article></li><li data-li-identifier="d)" data-name="d)"><article class="listArticle" id="paragraf-6-ledd-1-punkt-4"><article class="legalP" id="paragraf-6-ledd-1-punkt-4-ledd-1">energi i kapittel 14</article></article></li><li data-li-identifier="e)" data-name="e)"><article class="listArticle" id="paragraf-6-ledd-1-punkt-5"><article class="legalP" id="paragraf-6-ledd-1-punkt-5-ledd-1">installasjoner og anlegg i § 15-1 til § 15-4, § 15-11 til § 15-15.</article></article></li></ul></article><article class="legalP" id="paragraf-6-ledd-2">Midlertidig bruksendring av byggverk og plassering av midlertidig byggverk, er unntatt fra krav om automatisk brannslokkeanlegg (sprinkling) dersom byggverket har brannalarmanlegg, rømningsveier mv. i samsvar med forskrift 26. mars 2010 nr. 489 om tekniske krav til byggverk kapittel 11, og sikkerheten til liv og helse er forsvarlig ivaretatt ved bruk av organisatoriske tiltak (brannvakter).</article><article class="legalP" id="paragraf-6-ledd-3">Unntak etter første ledd bokstav a) til e) kan anvendes på omsorgssentre for enslige mindreårige asylsøkere under 15 år.</article></article><article class="legalArticle" data-lovdata-URL="LTI/forskrift/2015-11-27-1360/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Ikrafttredelse</span></h2><article class="legalP" id="paragraf-7-ledd-1">Forskriften trer i kraft straks og gjelder til 30. juni 2016.</article></article></main></body></html>