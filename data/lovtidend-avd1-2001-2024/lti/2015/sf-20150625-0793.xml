<!DOCTYPE html><html lang="no"><head><title>Forskrift om pasienters, ledsageres og pårørendes rett til dekning av utgifter ved reise til helsetjenester (pasientreiseforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2015-06-25-793</dd><dt class="dokid">DokumentID</dt><dd class="dokid">LTI/forskrift/2015-06-25-793</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="publishedIn">Publisert i</dt><dd class="publishedIn">I 2015 hefte 8 s 1302</dd><dt class="dateInForce">I kraft fra</dt><dd class="dateInForce">Dep. bestemmer</dd><dt class="changesToDocuments">Endrer</dt><dd class="changesToDocuments"><ul><li>forskrift/2008-07-04-788</li><li>forskrift/2000-12-01-1217</li><li>forskrift/1997-04-18-334</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1999-07-02-63/§2-6</li><li>lov/1999-07-02-61/§3-6</li><li>lov/1999-07-02-61/§5-5</li><li>lov/1997-02-28-19/§5-3</li></ul></dd><dt class="dateOfPublication">Kunngjort</dt><dd class="dateOfPublication">2015-07-02 15:10</dd><dt class="journalNumber">Journalnummer</dt><dd class="journalNumber">2015-0686</dd><dt class="titleShort">Korttittel</dt><dd class="titleShort">Pasientreiseforskriften</dd><dt class="title">Tittel</dt><dd class="title">Forskrift om pasienters, ledsageres og pårørendes rett til dekning av utgifter ved reise til helsetjenester (pasientreiseforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Helse- og omsorgsdepartementet 25. juni 2015 med hjemmel i lov 2. juli 1999 nr. 63 om pasient- og brukerrettigheter (pasient- og brukerrettighetsloven) § 2-6, lov 2. juli 1999 nr. 61 om spesialisthelsetjenesten m.m. (spesialisthelsetjenesteloven) § 3-6 og § 5-5 og lov 28. februar 1997 nr. 19 om folketrygd (folketrygdloven) § 5-3 fjerde ledd.</dd><dt class="refid">RefID</dt><dd class="refid">forskrift/2015-06-25-793</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om pasienters, ledsageres og pårørendes rett til dekning av utgifter ved reise til helsetjenester (pasientreiseforskriften)<ul class="tocSubUl"><li>Kapittel 1. Pasientens rett<ul class="tocSubUl"><li>§ 1. Dekning av reiseutgifter – spesialisthelsetjenester</li><li>§ 2. Dekning av reiseutgifter – helsetjenester etter folketrygdloven kapittel 5</li><li>§ 3. Dekning av reiseutgifter – familievernkontor, kommunale tilbud mv.</li><li>§ 4. Samisktalende pasient</li><li>§ 5. Avkortning ved annet reisemål</li><li>§ 6. Dekning av reiseutgifter ved behov for kontinuitet i behandlingen</li><li>§ 7. Krav om medisinske eller behandlingsmessige grunner – unntak for reise til visse tjenester</li><li>§ 8. Unntak for korte reiser</li><li>§ 9. Unntak når tilbudt transport ikke benyttes</li><li>§ 10. Unntak for reiser til og fra utlandet</li><li>§ 11. Unntak for reiser som dekkes etter annet regelverk</li><li>§ 12. Rett til dekning av kost- og overnattingsutgifter mv.</li><li>§ 13. Rett til dekning ved permisjon</li><li>§ 14. Rett til tapt arbeidsinntekt ved yrkesskade</li><li>§ 15. Rett til dekning ved rengjøring og forsendelse av reisegods</li><li>§ 16. Forlengelse av opphold</li></ul></li><li>Kapittel 2. Ledsager og nære pårørende<ul class="tocSubUl"><li>§ 17. Reiseledsagerens rett til dekning av reiseutgifter</li><li>§ 18. Reiseledsagerens rett til dekning av tapt arbeidsinntekt</li><li>§ 19. Nære pårørendes rett til dekning av reiseutgifter</li></ul></li><li>Kapittel 3. Beregningen og utbetalingen<ul class="tocSubUl"><li>§ 20. Stedet reisen anses å starte og slutte</li><li>§ 21. Beregningen av reiseutgiftene</li><li>§ 22. Dekning av faktiske utgifter til drosje og bil mv.</li><li>§ 23. Dekning av utgifter til flyreiser</li><li>§ 24. Egenandel</li><li>§ 25. Krav på dekning av utgifter</li><li>§ 26. Dokumentasjon og kontroll</li><li>§ 27. Utbetaling</li></ul></li><li>Kapittel 4. Sluttbestemmelser<ul class="tocSubUl"><li>§ 28. Ikrafttredelse</li><li>§ 29. Endringer i andre forskrifter</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2015-06-25-793" id="dokument"><h1>Forskrift om pasienters, ledsageres og pårørendes rett til dekning av utgifter ved reise til helsetjenester (pasientreiseforskriften)</h1><section class="section" data-name="kap1" id="kapittel-1" data-lovdata-URL="LTI/forskrift/2015-06-25-793/KAPITTEL_1"><h2>Kapittel 1. Pasientens rett</h2><article class="legalArticle" data-lovdata-URL="LTI/forskrift/2015-06-25-793/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Dekning av reiseutgifter – spesialisthelsetjenester</span></h3><article class="legalP" id="kapittel-1-paragraf-1-ledd-1">En pasient har rett til å få dekket utgifter ved å reise til og fra spesialisthelsetjenester ved sykehus, distriktspsykiatrisk senter eller institusjon som tilbyr tverrfaglig spesialisert behandling for rusmiddelmisbruk. Institusjonen skal eies av et regionalt helseforetak eller ha avtale med et regionalt helseforetak.</article><article class="legalP" id="kapittel-1-paragraf-1-ledd-2">En pasient har i tillegg rett til å få dekket utgifter ved å reise til og fra andre spesialisthelsetjenester som finansieres av et regionalt helseforetak og er<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-1-ledd-2-punkt-1"><article class="legalP" id="kapittel-1-paragraf-1-ledd-2-punkt-1-ledd-1">det geografisk nærmeste stedet helsetjenesten kan gis,</article></article></li><li data-li-identifier="b)" data-name="b)"><article class="listArticle" id="kapittel-1-paragraf-1-ledd-2-punkt-2"><article class="legalP" id="kapittel-1-paragraf-1-ledd-2-punkt-2-ledd-1">opptrenings- og rehabiliteringsinstitusjoner, legespesialister, spesialister i klinisk psykologi, laboratorier og røntgeninstitutter i den helseregionen pasienten er bosatt,</article></article></li><li data-li-identifier="c)" data-name="c)"><article class="listArticle" id="kapittel-1-paragraf-1-ledd-2-punkt-3"><article class="legalP" id="kapittel-1-paragraf-1-ledd-2-punkt-3-ledd-1">legespesialister, psykologspesialister, laboratorier og røntgeninstitutter utenfor pasientens bostedsregion når de har avtale om å tilby helsehjelp med det regionale helseforetaket i den helseregionen pasienten er bosatt, eller</article></article></li><li data-li-identifier="d)" data-name="d)"><article class="listArticle" id="kapittel-1-paragraf-1-ledd-2-punkt-4"><article class="legalP" id="kapittel-1-paragraf-1-ledd-2-punkt-4-ledd-1">en godkjent nasjonal eller flerregional behandlingstjeneste eller en nasjonal kompetansetjeneste for det tilbudet som oppsøkes, jf. forskrift 17. desember 2010 nr. 1706 om godkjenning av sykehus, bruk av betegnelsen universitetssykehus og nasjonale tjenester i spesialisthelsetjenesten.</article></article></li></ul></article><article class="legalP" id="kapittel-1-paragraf-1-ledd-3">Rettighetene etter første og andre ledd gjelder tilsvarende for reise til og fra helsetjenester som omfattes av fritt behandlingsvalg etter spesialisthelsetjenesteloven § 4-3.</article></article><article class="legalArticle" data-lovdata-URL="LTI/forskrift/2015-06-25-793/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Dekning av reiseutgifter – helsetjenester etter folketrygdloven kapittel 5</span></h3><article class="legalP" id="kapittel-1-paragraf-2-ledd-1">En pasient har rett til å få dekket utgifter ved å reise til og fra helsetjenester som gis av en fastlege<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-2-ledd-1-punkt-1"><article class="legalP" id="kapittel-1-paragraf-2-ledd-1-punkt-1-ledd-1">i pasientens bostedskommune</article></article></li><li data-li-identifier="b)" data-name="b)"><article class="listArticle" id="kapittel-1-paragraf-2-ledd-1-punkt-2"><article class="legalP" id="kapittel-1-paragraf-2-ledd-1-punkt-2-ledd-1">som er geografisk nærmest pasientens oppholdssted eller</article></article></li><li data-li-identifier="c)" data-name="c)"><article class="listArticle" id="kapittel-1-paragraf-2-ledd-1-punkt-3"><article class="legalP" id="kapittel-1-paragraf-2-ledd-1-punkt-3-ledd-1">i en kommune som samarbeider med bostedskommunen om å tilby fastlege.</article></article></li></ul></article><article class="legalP" id="kapittel-1-paragraf-2-ledd-2">En pasient har rett til å få dekket utgifter ved å reise til og fra andre helsetjenester etter folketrygdloven kapittel 5 som gis i pasientens bostedskommune, eller som er geografisk nærmest pasientens oppholdssted. Utgiftene dekkes bare hvis helsetjenesten gis av kommunalt ansatt helsepersonell som nevnt i folketrygdloven kapittel 5 eller helsepersonell som får stønad etter folketrygdloven kapittel 5.</article><article class="legalP" id="kapittel-1-paragraf-2-ledd-3">Reise til helsetjenester som det gis bidrag til etter folketrygdloven § 5-22 dekkes ikke.</article><article class="legalP" id="kapittel-1-paragraf-2-ledd-4">Reiseutgifter til kommunale helse- og omsorgstjenester dekkes ikke etter forskriften her for en pasient som betaler egenandel for kommunale helse- og omsorgstjenester i institusjon, jf. forskrift 16. desember 2011 nr. 1349 om egenandel for kommunale helse- og omsorgstjenester.</article></article><article class="legalArticle" data-lovdata-URL="LTI/forskrift/2015-06-25-793/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Dekning av reiseutgifter – familievernkontor, kommunale tilbud mv.</span></h3><article class="legalP" id="kapittel-1-paragraf-3-ledd-1">En pasient har rett til å få dekket utgifter ved å reise til og fra følgende tjenester som gis i pasientens bostedskommune, i samarbeidende kommune eller som er geografisk nærmest pasientens oppholdssted:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1">hjelp ved familievernkontor og helsestasjon</article></article></li><li data-li-identifier="b)" data-name="b)"><article class="listArticle" id="kapittel-1-paragraf-3-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1">sykehjem, begrenset til innleggelse og utskriving</article></article></li><li data-li-identifier="c)" data-name="c)"><article class="listArticle" id="kapittel-1-paragraf-3-ledd-1-punkt-3"><article class="legalP" id="kapittel-1-paragraf-3-ledd-1-punkt-3-ledd-1">kommunalt tilbud om døgnopphold for helse- og omsorgstjenester til pasienter og brukere med behov for øyeblikkelig hjelp, jf. helse- og omsorgstjenesteloven § 3-5 tredje ledd</article></article></li><li data-li-identifier="d)" data-name="d)"><article class="listArticle" id="kapittel-1-paragraf-3-ledd-1-punkt-4"><article class="legalP" id="kapittel-1-paragraf-3-ledd-1-punkt-4-ledd-1">kommunalt tilbud om dialyse.</article></article></li></ul></article><article class="legalP" id="kapittel-1-paragraf-3-ledd-2">Ved reise til familievernkontor der det er nødvendig at parter som bor ulike steder i landet møtes samme sted, dekkes utgifter til reise til det familiekontoret som er nærmest for en av partene, hvis familievernkontorets faglige leder bekrefter at dette er nødvendig av medisinske eller behandlingsmessige grunner.</article><article class="legalP" id="kapittel-1-paragraf-3-ledd-3">Pasienten har rett til å få dekket utgifter ved å reise til og fra det geografisk nærmeste stedet kjeveortopedi tilbys. Tar ikke nærmeste kjeveortoped imot nye pasienter, dekkes reiseutgiftene til og fra kjeveortoped i den helseregionen pasienten er bosatt.</article></article><article class="legalArticle" data-lovdata-URL="LTI/forskrift/2015-06-25-793/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Samisktalende pasient</span></h3><article class="legalP" id="kapittel-1-paragraf-4-ledd-1">En samisktalende pasient som er bosatt i forvaltningsområdet for samisk språk og som ønsker prioritet på liste hos samisktalende lege, har rett til å få dekket utgifter ved å reise til samisktalende lege.</article></article><article class="legalArticle" data-lovdata-URL="LTI/forskrift/2015-06-25-793/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Avkortning ved annet reisemål</span></h3><article class="legalP" id="kapittel-1-paragraf-5-ledd-1">En pasient som reiser til helsehjelp som nevnt i § 1, § 2 og § 3 på et annet sted enn det som følger av bestemmelsene der, har rett til å få dekket reiseutgifter som om reisen var foretatt til det geografisk nærmeste stedet helsetjenesten kan gis.</article></article><article class="legalArticle" data-lovdata-URL="LTI/forskrift/2015-06-25-793/§6" data-name="§6" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Dekning av reiseutgifter ved behov for kontinuitet i behandlingen</span></h3><article class="legalP" id="kapittel-1-paragraf-6-ledd-1">En pasient som flytter, beholder sine rettigheter etter § 1, § 2 og § 3 hvis det av behandlingsmessige eller kontrollmessige grunner er nødvendig å fortsette hos samme behandler i en overgangsperiode. Det samme gjelder hvis tjenestetilbudet flytter.</article></article><article class="legalArticle" data-lovdata-URL="LTI/forskrift/2015-06-25-793/§7" data-name="§7" id="kapittel-1-paragraf-7"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Krav om medisinske eller behandlingsmessige grunner – unntak for reise til visse tjenester</span></h3><article class="legalP" id="kapittel-1-paragraf-7-ledd-1">En pasient har bare rett til dekning av reiseutgifter for å motta helsetjenester etter § 1, § 2 og § 3 som er nødvendige av medisinske eller behandlingsmessige grunner.</article><article class="legalP" id="kapittel-1-paragraf-7-ledd-2">En pasient har rett til dekning av reiseutgifter for å delta i forskning som kommer til erstatning for eller i tillegg til ordinær helsehjelp i godkjente kliniske studier som gjennomføres i helseforetakene.</article><article class="legalP" id="kapittel-1-paragraf-7-ledd-3">Utgifter ved reise til og fra familievernkontor og sykehjem etter § 3 dekkes selv om hjelpen eller innleggelsen ikke er nødvendig av medisinske eller behandlingsmessige grunner.</article><article class="legalP" id="kapittel-1-paragraf-7-ledd-4">Retten til dekning av reiseutgifter gjelder ikke for<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-7-ledd-4-punkt-1"><article class="legalP" id="kapittel-1-paragraf-7-ledd-4-punkt-1-ledd-1">undersøkelser og behandlinger som er nødvendige av administrative, organisatoriske og lignende grunner,</article></article></li><li data-li-identifier="b)" data-name="b)"><article class="listArticle" id="kapittel-1-paragraf-7-ledd-4-punkt-2"><article class="legalP" id="kapittel-1-paragraf-7-ledd-4-punkt-2-ledd-1">forebyggende helsearbeid, med unntak av helsestasjoner,</article></article></li><li data-li-identifier="c)" data-name="c)"><article class="listArticle" id="kapittel-1-paragraf-7-ledd-4-punkt-3"><article class="legalP" id="kapittel-1-paragraf-7-ledd-4-punkt-3-ledd-1">henting av medisin, eller</article></article></li><li data-li-identifier="d)" data-name="d)"><article class="listArticle" id="kapittel-1-paragraf-7-ledd-4-punkt-4"><article class="legalP" id="kapittel-1-paragraf-7-ledd-4-punkt-4-ledd-1">evalueringsprosjekter.</article></article></li></ul></article></article><article class="legalArticle" data-lovdata-URL="LTI/forskrift/2015-06-25-793/§8" data-name="§8" id="kapittel-1-paragraf-8"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Unntak for korte reiser</span></h3><article class="legalP" id="kapittel-1-paragraf-8-ledd-1">En pasient har ikke rett til dekning av reiseutgifter når avstanden fra oppholdsstedet til behandlingsstedet er mindre enn 10 km, eller rutegående transportmiddel til lokal minstetakst eller enhetstakst kan benyttes.</article><article class="legalP" id="kapittel-1-paragraf-8-ledd-2">Pasienten har rett til å få dekket reiseutgiftene også når avstanden er under 10 km, hvis reisen gjelder øyeblikkelig hjelp, eller helsepersonell som nevnt i § 22 tredje ledd har attestert at pasientens helsetilstand gjør det nødvendig å bruke drosje eller bil.</article></article><article class="legalArticle" data-lovdata-URL="LTI/forskrift/2015-06-25-793/§9" data-name="§9" id="kapittel-1-paragraf-9"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Unntak når tilbudt transport ikke benyttes</span></h3><article class="legalP" id="kapittel-1-paragraf-9-ledd-1">En pasient har ikke rett til å få dekket utgifter til transport hvis pasienten<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-9-ledd-1-punkt-1"><article class="legalP" id="kapittel-1-paragraf-9-ledd-1-punkt-1-ledd-1">får tilbud om transport med transportør som er ansatt i et helseforetak eller regionalt helseforetak, eller som har avtale med regionalt helseforetak, eller</article></article></li><li data-li-identifier="b)" data-name="b)"><article class="listArticle" id="kapittel-1-paragraf-9-ledd-1-punkt-2"><article class="legalP" id="kapittel-1-paragraf-9-ledd-1-punkt-2-ledd-1">i et tidligere vedtak om dekning av reiseutgifter fra et helseforetak har fått opplyst at gratis offentlig transport skal benyttes på strekningen.</article></article></li></ul></article></article><article class="legalArticle" data-lovdata-URL="LTI/forskrift/2015-06-25-793/§10" data-name="§10" id="kapittel-1-paragraf-10"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Unntak for reiser til og fra utlandet</span></h3><article class="legalP" id="kapittel-1-paragraf-10-ledd-1">En pasient har ikke rett til å få dekket utgifter til reise til eller fra utlandet etter forskriften her.</article></article><article class="legalArticle" data-lovdata-URL="LTI/forskrift/2015-06-25-793/§11" data-name="§11" id="kapittel-1-paragraf-11"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Unntak for reiser som dekkes etter annet regelverk</span></h3><article class="legalP" id="kapittel-1-paragraf-11-ledd-1">En pasient har ikke rett til dekning av reiseutgifter som dekkes etter annet regelverk enn pasient- og brukerrettighetsloven § 2-6 og forskriften her.</article></article><article class="legalArticle" data-lovdata-URL="LTI/forskrift/2015-06-25-793/§12" data-name="§12" id="kapittel-1-paragraf-12"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Rett til dekning av kost- og overnattingsutgifter mv.</span></h3><article class="legalP" id="kapittel-1-paragraf-12-ledd-1">En pasient som har rett til å få dekket reiseutgifter, har også rett til kostgodtgjørelse når pasienten må være borte fra hjemmet mer enn 12 timer. Kostgodtgjørelsen er kr 200 per døgn. Varer fraværet mer enn ett døgn, gir 6 timer eller mer inn i det nye døgnet rett til dekning som et helt døgn.</article><article class="legalP" id="kapittel-1-paragraf-12-ledd-2">En pasient som har rett til å få dekket reiseutgifter, har også rett til dekning av utgifter til nødvendig overnatting under reisen. Utgifter til overnatting dekkes med inntil kr 520 per døgn. Utgifter til privat overnatting dekkes ikke.</article><article class="legalP" id="kapittel-1-paragraf-12-ledd-3">Velger en pasient å overnatte ved behandlingsstedet i stedet for å reise hjem mellom flere behandlinger, dekkes pasientens utgifter til kost og overnatting fullt ut hvis dette samlet sett gir lavest utgifter til transport, kost og overnatting for det regionale helseforetaket.</article></article><article class="legalArticle" data-lovdata-URL="LTI/forskrift/2015-06-25-793/§13" data-name="§13" id="kapittel-1-paragraf-13"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Rett til dekning ved permisjon</span></h3><article class="legalP" id="kapittel-1-paragraf-13-ledd-1">Ved livstruende sykdom har pasienten rett til å få dekket reiseutgifter ved permisjon fra sykehusoppholdet. Det må foreligge en bekreftelse fra behandlende lege på at pasienten lider av livstruende sykdom.</article></article><article class="legalArticle" data-lovdata-URL="LTI/forskrift/2015-06-25-793/§14" data-name="§14" id="kapittel-1-paragraf-14"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Rett til tapt arbeidsinntekt ved yrkesskade</span></h3><article class="legalP" id="kapittel-1-paragraf-14-ledd-1">En pasient som er yrkesskadet, har rett til å få dekket tapt arbeidsinntekt når det dokumenteres at pasienten ellers ville vært i inntektsgivende arbeid. Tapt arbeidsinntekt dekkes med kr 60 per time opp til kr 315 per dag ved fravær fra arbeidsplassen som skyldes en nødvendig reise til lege, sykehus og lignende. Fravær på mindre enn to timer dekkes ikke. Er pasienten arbeidstaker, dekkes tapet etter opplysninger om timelønn, fraværets lengde og det beløp som ellers ville blitt trukket i lønnen.</article><article class="legalP" id="kapittel-1-paragraf-14-ledd-2">Har pasienten annen ervervsinntekt, dekkes tapet på grunnlag av opplysninger om antatt årlig arbeidsinntekt omregnet til timefortjeneste og fraværets lengde.</article><article class="legalP" id="kapittel-1-paragraf-14-ledd-3">Uførepensjon som pasienten mottar på grunn av skaden eller sykdommen, skal ikke trekkes fra.</article></article><article class="legalArticle" data-lovdata-URL="LTI/forskrift/2015-06-25-793/§15" data-name="§15" id="kapittel-1-paragraf-15"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Rett til dekning ved rengjøring og forsendelse av reisegods</span></h3><article class="legalP" id="kapittel-1-paragraf-15-ledd-1">En pasient har rett til å få dekket nødvendige utgifter til:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-15-ledd-1-punkt-1"><article class="legalP" id="kapittel-1-paragraf-15-ledd-1-punkt-1-ledd-1">forsendelse av reisegods</article></article></li><li data-li-identifier="b)" data-name="b)"><article class="listArticle" id="kapittel-1-paragraf-15-ledd-1-punkt-2"><article class="legalP" id="kapittel-1-paragraf-15-ledd-1-punkt-2-ledd-1">ekstra rengjøring av drosje, leiet bil eller egen bil etter endt transport.</article></article></li></ul></article></article><article class="legalArticle" data-lovdata-URL="LTI/forskrift/2015-06-25-793/§16" data-name="§16" id="kapittel-1-paragraf-16"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Forlengelse av opphold</span></h3><article class="legalP" id="kapittel-1-paragraf-16-ledd-1">En pasient har ikke rett til å få dekket tilleggsutgifter til opphold, kost og annet som skyldes at oppholdet forlenges av andre årsaker enn behovet for helsetjeneste.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2015-06-25-793/KAPITTEL_2"><h2>Kapittel 2. Ledsager og nære pårørende</h2><article class="legalArticle" data-lovdata-URL="LTI/forskrift/2015-06-25-793/§17" data-name="§17" id="kapittel-2-paragraf-1"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Reiseledsagerens rett til dekning av reiseutgifter</span></h3><article class="legalP" id="kapittel-2-paragraf-1-ledd-1">En reiseledsager har rett til å få dekket utgifter forbundet med å følge en pasient med rett til dekning av utgifter etter forskriften når<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-1-ledd-1-punkt-1"><article class="legalP" id="kapittel-2-paragraf-1-ledd-1-punkt-1-ledd-1">pasienten av medisinske eller behandlingsmessige grunner har behov for ledsager på reise, eller</article></article></li><li data-li-identifier="b)" data-name="b)"><article class="listArticle" id="kapittel-2-paragraf-1-ledd-1-punkt-2"><article class="legalP" id="kapittel-2-paragraf-1-ledd-1-punkt-2-ledd-1">det er nødvendig for å hindre at pasienten rømmer eller nyter rusmidler under reisen.</article></article></li></ul></article><article class="legalP" id="kapittel-2-paragraf-1-ledd-2">Pasientens behandler skal bekrefte at det er behov for ledsager på reisen av medisinske eller behandlingsmessige grunner.</article><article class="legalP" id="kapittel-2-paragraf-1-ledd-3">Utgifter til transport, kost og overnatting for ledsageren dekkes etter reglene som gjelder for pasienten. Ledsageren har rett til dekning av utgifter ved reise etter forskriften, selv om det etter § 8 er mulig for ledsageren å benytte rutegående transport til lokal minstetakst eller enhetstakst, og selv om avstanden fra ledsagerens oppholdssted til behandlingsstedet er mindre enn 10 kilometer.</article><article class="legalP" id="kapittel-2-paragraf-1-ledd-4">Utgiftene til en særskilt kvalifisert ledsager som er nødvendig for reisen dekkes etter ledsagerens lønnsregulativ, tariffavtale eller takster fastsatt i forskrift. De særskilte kvalifikasjonene kan blant annet være medisinsk kompetanse, politimyndighet og tolkekompetanse.</article><article class="legalP" id="kapittel-2-paragraf-1-ledd-5">Reiseledsagerens samlede utgifter kan avkortes til kostnaden for den billigste forsvarlige reiseledsageren som kunne vært skaffet til reisen.</article></article><article class="legalArticle" data-lovdata-URL="LTI/forskrift/2015-06-25-793/§18" data-name="§18" id="kapittel-2-paragraf-2"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Reiseledsagerens rett til dekning av tapt arbeidsinntekt</span></h3><article class="legalP" id="kapittel-2-paragraf-2-ledd-1">En reiseledsager har rett til å få dekket dokumentert tapt arbeidsinntekt med kr 110 per time. Kan ikke tapt arbeidsinntekt dokumenteres, har ledsageren rett til å få dekket dokumenterte nødvendige utgifter til leid hjelp til erstatning for eget arbeid under fraværet med opptil kr 35 per time. Leid hjelp fra pasientens eller ledsagerens nære pårørende dekkes ikke.</article><article class="legalP" id="kapittel-2-paragraf-2-ledd-2">Er det av medisinske eller behandlingsmessige grunner påkrevd med en særskilt kvalifisert ledsager, eller billigere forsvarlig ledsager ikke kunne vært skaffet, dekkes tapt arbeidsinntekt etter ledsagerens lønnsregulativ, tariffavtale eller takster fastsatt i forskrift.</article><article class="legalP" id="kapittel-2-paragraf-2-ledd-3">Tapt arbeidsinntekt dekkes med inntil åtte timer per døgn. Særskilt kvalifiserte ledsagere som er nødvendige for reisen, har rett til dekning for flere enn åtte timer.</article><article class="legalP" id="kapittel-2-paragraf-2-ledd-4">Fravær innenfor ledsagerens vanlige arbeidstid som ikke gir trekk i lønn, dekkes ikke. Tapt arbeidsinntekt for en særskilt kvalifisert ledsager utbetales til arbeidsgiveren hvis ledsageren ikke trekkes i lønn, jf. § 27.</article><article class="legalP" id="kapittel-2-paragraf-2-ledd-5">Ansatte i hjemmesykepleien og en ledsager som mottar stønad etter folketrygdloven kapittel 4 eller 8, har ikke krav på dekning av tapt arbeidsinntekt.</article></article><article class="legalArticle" data-lovdata-URL="LTI/forskrift/2015-06-25-793/§19" data-name="§19" id="kapittel-2-paragraf-3"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Nære pårørendes rett til dekning av reiseutgifter</span></h3><article class="legalP" id="kapittel-2-paragraf-3-ledd-1">Nære pårørende til en pasient har rett til å få dekket nødvendige utgifter ved reise til<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-3-ledd-1-punkt-1"><article class="legalP" id="kapittel-2-paragraf-3-ledd-1-punkt-1-ledd-1">en pasient som har livstruende sykdom, har omsorg for barn under 14 år og ikke makter å reise hjem, hvis den behandlende lege har gitt en uttalelse om at behandlingen varer minst to uker,</article></article></li><li data-li-identifier="b)" data-name="b)"><article class="listArticle" id="kapittel-2-paragraf-3-ledd-1-punkt-2"><article class="legalP" id="kapittel-2-paragraf-3-ledd-1-punkt-2-ledd-1">psykiatrisk poliklinikk for barn og ungdom og familievernkontor hvis poliklinikkens ansvarlige leder eller familievernkontorets faglige leder attesterer at det er nødvendig at den pårørende kommer,</article></article></li><li data-li-identifier="c)" data-name="c)"><article class="listArticle" id="kapittel-2-paragraf-3-ledd-1-punkt-3"><article class="legalP" id="kapittel-2-paragraf-3-ledd-1-punkt-3-ledd-1">et kompetansesenter for personer med sjeldne og lite kjente diagnoser og funksjonshemninger, eller</article></article></li><li data-li-identifier="d)" data-name="d)"><article class="listArticle" id="kapittel-2-paragraf-3-ledd-1-punkt-4"><article class="legalP" id="kapittel-2-paragraf-3-ledd-1-punkt-4-ledd-1">kurs eller opplæring i regi av helseinstitusjon, forutsatt at kurset eller opplæringen har et medisinsk eller behandlingsmessig innhold, kursdeltagelsen er nødvendig for fremtidig oppfølging av pasienten og pasienten er over 18 år.</article></article></li></ul></article><article class="legalP" id="kapittel-2-paragraf-3-ledd-2">Reisen dekkes etter samme regler som for pasienter. Etter første ledd bokstav a dekkes én reise per uke.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2015-06-25-793/KAPITTEL_3"><h2>Kapittel 3. Beregningen og utbetalingen</h2><article class="legalArticle" data-lovdata-URL="LTI/forskrift/2015-06-25-793/§20" data-name="§20" id="kapittel-3-paragraf-1"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Stedet reisen anses å starte og slutte</span></h3><article class="legalP" id="kapittel-3-paragraf-1-ledd-1">Reiseutgiftene dekkes fra oppholdsstedet til behandlingsstedet. Etter at helsehjelpen er gitt, dekkes reiseutgiftene fra behandlingsstedet til oppholdsstedet.</article><article class="legalP" id="kapittel-3-paragraf-1-ledd-2">Reiser pasienten fra eller til et annet oppholdssted enn bostedet, dekkes utgiftene likevel ikke utover kostnadene ved å reise fra eller til bostedet. Som bosted regnes også nødvendig midlertidig oppholdssted på grunn av arbeid, studier, militærtjeneste og opphold på institusjon.</article><article class="legalP" id="kapittel-3-paragraf-1-ledd-3">Begrensningen etter andre ledd gjelder ikke hvis<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-1-ledd-3-punkt-1"><article class="legalP" id="kapittel-3-paragraf-1-ledd-3-punkt-1-ledd-1">dekning fra bostedet ville påføre pasienten urimelig store reiseutgifter,</article></article></li><li data-li-identifier="b)" data-name="b)"><article class="listArticle" id="kapittel-3-paragraf-1-ledd-3-punkt-2"><article class="legalP" id="kapittel-3-paragraf-1-ledd-3-punkt-2-ledd-1">helsehjelpen av hensyn til behandlingen eller oppfølgingen ikke kunne ytes andre steder, og</article></article></li><li data-li-identifier="c)" data-name="c)"><article class="listArticle" id="kapittel-3-paragraf-1-ledd-3-punkt-3"><article class="legalP" id="kapittel-3-paragraf-1-ledd-3-punkt-3-ledd-1">behovet for helsehjelp var uventet og oppstod på stedet.</article></article></li></ul></article><article class="legalP" id="kapittel-3-paragraf-1-ledd-4">Etter en yrkesskade dekkes nødvendige utgifter til hjemtransport, jf. folketrygdloven § 5-25.</article><article class="legalP" id="kapittel-3-paragraf-1-ledd-5">Pasienter bosatt på Svalbard har rett til å få dekket hjemreisen fra sykehuset på fastlandet ved utskrivning, tilbake til Svalbard eller til bosted på fastlandet.</article></article><article class="legalArticle" data-lovdata-URL="LTI/forskrift/2015-06-25-793/§21" data-name="§21" id="kapittel-3-paragraf-2"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Beregningen av reiseutgiftene</span></h3><article class="legalP" id="kapittel-3-paragraf-2-ledd-1">Reiser pasienten kortere enn 300 kilometer hver vei, dekkes reiseutgiftene med et beløp per kilometer fastsatt av departementet.</article><article class="legalP" id="kapittel-3-paragraf-2-ledd-2">Kan pasienten dokumentere at det ble benyttet passasjerbåt eller hurtigrute på strekningen, dekkes kostnaden til båt istedenfor sats per kilometer etter første ledd.</article><article class="legalP" id="kapittel-3-paragraf-2-ledd-3">Hvis pasienten kan dokumentere at det var nødvendig å benytte privat båt, snøscooter eller ATV, dekkes reiseutgiftene etter satsene i Statens reiseregulativ.</article><article class="legalP" id="kapittel-3-paragraf-2-ledd-4">Reiser pasienten lenger enn 300 kilometer hver vei, dekkes reiseutgiftene med taksten for den billigste reisemåten med rutegående transportmiddel.</article><article class="legalP" id="kapittel-3-paragraf-2-ledd-5">Når pasienten ledsages på reisen etter § 17, har enten ledsageren eller pasienten rett til å få dekket reiseutgifter. Både pasienten og ledsageren har likevel rett til dekning med standardsats etter første ledd eller faktiske kostnader etter andre og fjerde ledd hvis det dokumenteres at rutegående transport er benyttet på strekningen.</article></article><article class="legalArticle" data-lovdata-URL="LTI/forskrift/2015-06-25-793/§22" data-name="§22" id="kapittel-3-paragraf-3"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Dekning av faktiske utgifter til drosje og bil mv.</span></h3><article class="legalP" id="kapittel-3-paragraf-3-ledd-1">Pasienten har rett til å få dekket nødvendige dokumenterte utgifter til drosje eller dokumenterte utgifter til bilferge, bomvei, parkering og piggdekkavgift ved bruk av bil hvis<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-3-ledd-1-punkt-1"><article class="legalP" id="kapittel-3-paragraf-3-ledd-1-punkt-1-ledd-1">reisen gjelder øyeblikkelig hjelp,</article></article></li><li data-li-identifier="b)" data-name="b)"><article class="listArticle" id="kapittel-3-paragraf-3-ledd-1-punkt-2"><article class="legalP" id="kapittel-3-paragraf-3-ledd-1-punkt-2-ledd-1">personell som nevnt i tredje ledd attesterer at pasientens helsetilstand gjør det nødvendig å bruke drosje eller bil, eller</article></article></li><li data-li-identifier="c)" data-name="c)"><article class="listArticle" id="kapittel-3-paragraf-3-ledd-1-punkt-3"><article class="legalP" id="kapittel-3-paragraf-3-ledd-1-punkt-3-ledd-1">pasientreisekontor eller en annen som har fått myndighet til det, attesterer at manglende rutegående transport gjør det nødvendig å bruke drosje eller bil.</article></article></li></ul></article><article class="legalP" id="kapittel-3-paragraf-3-ledd-2">Hvis helseforetaket har opplyst om at helseforetaket skal bestille drosje i et tidligere enkeltvedtak om retten til å få dekket reiseutgifter, men pasienten likevel selv legger ut for drosje, har pasienten bare rett til å få dekket utgifter etter første ledd når reisen gjelder øyeblikkelig hjelp.</article><article class="legalP" id="kapittel-3-paragraf-3-ledd-3">Pasientens behandler, oversykepleier, avdelingssykepleier og faglig ansvarlig på røntgenavdelingen eller laboratorium i sykehus kan attestere et behov for drosje eller bil etter første ledd bokstav b. Ansatte i helse- og omsorgstjenesten kan attestere et slikt behov ved reise til en institusjon som yter tverrfaglig spesialisert behandling for rusmiddelmisbruk.</article><article class="legalP" id="kapittel-3-paragraf-3-ledd-4">Bruk av ambulansebåt til pasientreiser skal være rekvirert av lege og dekkes bare når billigere forsvarlig transport ikke kan skaffes. Dette gjelder ikke når pasientens situasjon krever øyeblikkelig hjelp.</article></article><article class="legalArticle" data-lovdata-URL="LTI/forskrift/2015-06-25-793/§23" data-name="§23" id="kapittel-3-paragraf-4"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Dekning av utgifter til flyreiser</span></h3><article class="legalP" id="kapittel-3-paragraf-4-ledd-1">Helseforetaket skal bestille flyreiser. Hvis pasienten likevel selv legger ut for transport med fly, har pasienten rett til følgende dekning:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-4-ledd-1-punkt-1"><article class="legalP" id="kapittel-3-paragraf-4-ledd-1-punkt-1-ledd-1">ved reiser som er kortere enn 300 kilometer hver vei, dekkes reiseutgiftene med et beløp per kilometer fastsatt av departementet.</article></article></li><li data-li-identifier="b)" data-name="b)"><article class="listArticle" id="kapittel-3-paragraf-4-ledd-1-punkt-2"><article class="legalP" id="kapittel-3-paragraf-4-ledd-1-punkt-2-ledd-1">ved reiser som er lenger enn 300 kilometer hver vei, dekkes reiseutgiftene med taksten for den billigste reisemåten med rutegående transportmiddel.</article></article></li></ul></article></article><article class="legalArticle" data-lovdata-URL="LTI/forskrift/2015-06-25-793/§24" data-name="§24" id="kapittel-3-paragraf-5"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Egenandel</span></h3><article class="legalP" id="kapittel-3-paragraf-5-ledd-1">Pasienten skal betale en egenandel ved hver enkeltreise på kr 135 hver vei. Det skal ikke betales egenandel<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-5-ledd-1-punkt-1"><article class="legalP" id="kapittel-3-paragraf-5-ledd-1-punkt-1-ledd-1">for ledsager</article></article></li><li data-li-identifier="b)" data-name="b)"><article class="listArticle" id="kapittel-3-paragraf-5-ledd-1-punkt-2"><article class="legalP" id="kapittel-3-paragraf-5-ledd-1-punkt-2-ledd-1">for barn under 16 år</article></article></li><li data-li-identifier="c)" data-name="c)"><article class="listArticle" id="kapittel-3-paragraf-5-ledd-1-punkt-3"><article class="legalP" id="kapittel-3-paragraf-5-ledd-1-punkt-3-ledd-1">ved reise for å undersøke eller behandle yrkesskade eller krigsskade</article></article></li><li data-li-identifier="d)" data-name="d)"><article class="listArticle" id="kapittel-3-paragraf-5-ledd-1-punkt-4"><article class="legalP" id="kapittel-3-paragraf-5-ledd-1-punkt-4-ledd-1">ved reise for å undersøke, behandle og kontrollere en allmennfarlig smittsom sykdom</article></article></li><li data-li-identifier="e)" data-name="e)"><article class="listArticle" id="kapittel-3-paragraf-5-ledd-1-punkt-5"><article class="legalP" id="kapittel-3-paragraf-5-ledd-1-punkt-5-ledd-1">ved reise for å legges inn i tvungent psykisk helsevern</article></article></li><li data-li-identifier="f)" data-name="f)"><article class="listArticle" id="kapittel-3-paragraf-5-ledd-1-punkt-6"><article class="legalP" id="kapittel-3-paragraf-5-ledd-1-punkt-6-ledd-1">ved reise for tvungent psykisk helsevern uten døgnopphold i institusjon</article></article></li><li data-li-identifier="g)" data-name="g)"><article class="listArticle" id="kapittel-3-paragraf-5-ledd-1-punkt-7"><article class="legalP" id="kapittel-3-paragraf-5-ledd-1-punkt-7-ledd-1">ved pårørendes reise til psykiatrisk poliklinikk for barn og ungdom som oppfyller vilkårene i § 19 bokstav b</article></article></li><li data-li-identifier="h)" data-name="h)"><article class="listArticle" id="kapittel-3-paragraf-5-ledd-1-punkt-8"><article class="legalP" id="kapittel-3-paragraf-5-ledd-1-punkt-8-ledd-1">ved reise for donor ved transplantasjon</article></article></li><li data-li-identifier="i)" data-name="i)"><article class="listArticle" id="kapittel-3-paragraf-5-ledd-1-punkt-9"><article class="legalP" id="kapittel-3-paragraf-5-ledd-1-punkt-9-ledd-1">ved overføring mellom institusjoner innad i et helseforetak.</article></article></li></ul></article><article class="legalP" id="kapittel-3-paragraf-5-ledd-2">Reiser pasienten til sykehus, distriktspsykiatrisk senter eller institusjon som tilbyr tverrfaglig spesialisert behandling for rusmiddelmisbruk utenfor egen bostedsregion, skal pasienten betale en egenandel på kr 400 hver vei. Pasienten skal likevel bare betale egenandel på kr 135 hver vei hvis helsetjenesten gis på det nærmeste stedet den kan gis, eller det regionale helseforetaket ikke tilbyr helsehjelpen i pasientens bostedsregion.</article></article><article class="legalArticle" data-lovdata-URL="LTI/forskrift/2015-06-25-793/§25" data-name="§25" id="kapittel-3-paragraf-6"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Krav på dekning av utgifter</span></h3><article class="legalP" id="kapittel-3-paragraf-6-ledd-1">Pasienten må sette fram krav om dekning av utgifter senest seks måneder etter at kravet tidligst kunne vært satt fram.</article><article class="legalP" id="kapittel-3-paragraf-6-ledd-2">Utgiftene kan dekkes opptil tre år før kravet ble fremmet, hvis den som har rett til refusjon åpenbart ikke har vært i stand til å kreve utgiftene dekket tidligere. Det samme gjelder hvis vedkommende ikke har krevd utgiftene dekket tidligere, fordi det regionale helseforetaket, eller noen på foretakets vegne, har gitt misvisende opplysninger.</article><article class="legalP" id="kapittel-3-paragraf-6-ledd-3">Det regionale helseforetaket i pasientens bostedsregion dekker utgiftene. Pasienten har ikke krav på renter.</article></article><article class="legalArticle" data-lovdata-URL="LTI/forskrift/2015-06-25-793/§26" data-name="§26" id="kapittel-3-paragraf-7"><h3 class="legalArticleHeader"><span class="legalArticleValue">§ 26</span>. <span class="legalArticleTitle">Dokumentasjon og kontroll</span></h3><article class="legalP" id="kapittel-3-paragraf-7-ledd-1">Helseforetaket kan kreve at krav om dekning av utgifter skal dokumenteres, med unntak av utgifter til kost. Det skal innhentes nødvendig dokumentasjon før vedtak om dekning av tapt arbeidsfortjeneste fattes.</article><article class="legalP" id="kapittel-3-paragraf-7-ledd-2">Helseforetaket kan unnlate å innhente dokumentasjon for pasientens oppmøte hos behandler hvis det er mulig å kontrollere og finne tilbake til dokumentasjonen ved senere stikkprøver, jf. bokføringsloven § 6.</article><article class="legalP" id="kapittel-3-paragraf-7-ledd-3">Helseforetaket skal i rimelig grad kontrollere de opplysningene som pasienten gir. I vurderingen av kontrollens omfang skal det legges vekt på kostnader ved kontrolltiltakene, målt opp mot nytten. Bokføringslovens regler om dokumentasjon gjelder.</article></article><article class="legalArticle" data-lovdata-URL="LTI/forskrift/2015-06-25-793/§27" data-name="§27" id="kapittel-3-paragraf-8"><h3 class="legalArticleHeader"><span class="legalArticleValue">§ 27</span>. <span class="legalArticleTitle">Utbetaling</span></h3><article class="legalP" id="kapittel-3-paragraf-8-ledd-1">Utgifter på mindre enn kr 100 utbetales ikke. Har pasienten rett til å få dekket flere utgifter innen 6 måneder, og summen av utgiftene utgjør minst kr 100, kan beløpene kreves utbetalt under ett.</article><article class="legalP" id="kapittel-3-paragraf-8-ledd-2">Har kommunen, fylkeskommunen eller staten dekket utgifter til ledsager, kan beløpet utbetales direkte til disse. Avtaler en transportør å få direkte oppgjør for en pasients reiseutgifter, utbetales utgiftsdekningen direkte til transportøren.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2015-06-25-793/KAPITTEL_4"><h2>Kapittel 4. Sluttbestemmelser</h2><article class="legalArticle" data-lovdata-URL="LTI/forskrift/2015-06-25-793/§28" data-name="§28" id="kapittel-4-paragraf-1"><h3 class="legalArticleHeader"><span class="legalArticleValue">§ 28</span>. <span class="legalArticleTitle">Ikrafttredelse</span></h3><article class="legalP" id="kapittel-4-paragraf-1-ledd-1">Forskriften trer i kraft fra det tidspunkt departementet bestemmer. Fra samme tid oppheves forskrift 4. juli 2008 nr. 788 om rett til dekning av utgifter ved pasienters reise for undersøkelse eller behandling (syketransportforskriften).</article></article><article class="legalArticle" data-lovdata-URL="LTI/forskrift/2015-06-25-793/§29" data-name="§29" id="kapittel-4-paragraf-2"><h3 class="legalArticleHeader"><span class="legalArticleValue">§ 29</span>. <span class="legalArticleTitle">Endringer i andre forskrifter</span></h3><article class="legalP" id="kapittel-4-paragraf-2-ledd-1">Følgende endringer gjøres i andre forskrifter:</article> <article class="defaultP" margin-top="true">1. Forskrift 1. desember 2000 nr. 1217 om barns opphold i helseinstitusjon § 10 skal lyde:</article><article class="legalP" id="kapittel-4-paragraf-2-ledd-2">Reiseutgifter for ledsager i forbindelse med innleggelse og utskriving dekkes av det regionale helseforetaket i barnets bostedsregion, jf. pasient- og brukerrettighetsloven § 2-6 og forskrift 25. juni 2015 nr. 793 om pasienters, ledsageres og pårørendes rett til dekning av utgifter ved reise til helsetjenester (pasientreiseforskriften). Begge foreldre har rett til å få dekket reiseutgifter hvis de ledsager alvorlig eller livstruende sykt barn til og fra institusjon. Begge foreldre har rett til å få dekket reiseutgifter hvis de drar til og fra institusjon i forbindelse med innleggelse for å være sammen med et barn.</article><article class="legalP" id="kapittel-4-paragraf-2-ledd-3">Det regionale helseforetaket i barnets bostedsregion dekker reiseutgifter til og fra helseinstitusjon<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-2-ledd-3-punkt-1"><article class="legalP" id="kapittel-4-paragraf-2-ledd-3-punkt-1-ledd-1">når helseinstitusjonen av medisinske grunner innkaller foreldre for å være hos barnet, for informasjon om sykdomsutvikling eller for nødvendig opplæring i forbindelse med barnets sykdom og videre behandling og pleie,</article></article></li><li data-li-identifier="b)" data-name="b)"><article class="listArticle" id="kapittel-4-paragraf-2-ledd-3-punkt-2"><article class="legalP" id="kapittel-4-paragraf-2-ledd-3-punkt-2-ledd-1">etter 14 dagers liggetid én gang i uken for én forelder som er hos barnet under opphold i helseinstitusjon.</article></article></li></ul></article><article class="legalP" id="kapittel-4-paragraf-2-ledd-4">Krav om dekning av reiseutgifter etter første og andre ledd sendes til Helseforetakenes senter for pasientreiser ANS. Dekningen beregnes etter reglene i pasientreiseforskriften.</article><article class="legalP" id="kapittel-4-paragraf-2-ledd-5">Det regionale helseforetaket i barnets bostedsregion kan kreve utbetalte reiseutgifter etter andre og tredje ledd dekket av helseinstitusjonen.</article> <article class="defaultP" margin-top="true">2. Forskrift 18. april 1997 nr. 334 om egenandelstak 1 § 3 andre ledd skal lyde:</article><article class="legalP" id="kapittel-4-paragraf-2-ledd-6">Når medlemmet skal betale egenandel på kr 400 hver vei etter forskrift 25. juni 2015 nr. 793 om pasienters, ledsageres og pårørendes rett til dekning av utgifter ved reise til helsetjenester, er egenandelen for reise ikke omfattet av denne forskriften.</article></article></section></main></body></html>