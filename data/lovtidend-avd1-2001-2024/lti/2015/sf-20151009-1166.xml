<!DOCTYPE html><html lang="no"><head><title>Forskrift om tildeling av tilskudd til private barnehager</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2015-10-09-1166</dd><dt class="dokid">DokumentID</dt><dd class="dokid">LTI/forskrift/2015-10-09-1166</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="publishedIn">Publisert i</dt><dd class="publishedIn">I 2015 hefte 11 s 1880</dd><dt class="dateInForce">I kraft fra</dt><dd class="dateInForce">2016-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2010-10-29-1379</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-06-17-64/§14</li></ul></dd><dt class="dateOfPublication">Kunngjort</dt><dd class="dateOfPublication">2015-10-09 14:45</dd><dt class="journalNumber">Journalnummer</dt><dd class="journalNumber">2015-0980</dd><dt class="titleShort">Korttittel</dt><dd class="titleShort">Forskrift om tilskudd til private barnehager</dd><dt class="title">Tittel</dt><dd class="title">Forskrift om tildeling av tilskudd til private barnehager</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 9. oktober 2015 med hjemmel i lov 17. juni 2005 nr. 64 om barnehager (barnehageloven) § 14 tredje ledd. Fremmet av Kunnskapsdepartementet.</dd><dt class="refid">RefID</dt><dd class="refid">forskrift/2015-10-09-1166</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tildeling av tilskudd til private barnehager<ul class="tocSubUl"><li>I<ul class="tocSubUl"><li>§ 1. Vedtak om kommunalt tilskudd</li><li>§ 2. Kommunens utrednings- og informasjonsplikt</li><li>§ 3. Driftstilskudd til ordinære barnehager</li><li>§ 4. Pensjonspåslag på driftstilskudd</li><li>§ 5. Administrasjonspåslag på driftstilskudd</li><li>§ 6. Kapitaltilskudd til ordinære barnehager</li><li>§ 7. Tilskudd til familiebarnehager</li><li>§ 8. Tilskudd til åpne barnehager</li><li>§ 9. Vedtak om sats</li><li>§ 10. Indeksregulering</li><li>§ 11. Begrensninger i kommunens plikt til å gi tilskudd</li><li>§ 12. Rapportering av barn i private barnehager</li><li>§ 13. Tilbakebetaling av tilskudd</li><li>§ 14. Klage til fylkesmannen</li><li>§ 15. Refusjon for barn fra andre kommuner</li><li>§ 16. Kommunesammenslåing</li><li>§ 17. Ikrafttredelse</li></ul></li><li>II</li><li>Merknader til de enkelte bestemmelsene</li></ul></li></ul></dd></dl></header><main class="documentBody" data-lovdata-URL="LTI/forskrift/2015-10-09-1166" id="dokument"><h1>Forskrift om tildeling av tilskudd til private barnehager</h1><section class="section" data-name="kapI" id="kapittel-1" data-lovdata-URL="LTI/forskrift/2015-10-09-1166/KAPITTEL_1"><h2 data-text-align="center">I</h2><article class="legalArticle" data-lovdata-URL="LTI/forskrift/2015-10-09-1166/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Vedtak om kommunalt tilskudd</span></h3><article class="legalP" id="kapittel-1-paragraf-1-ledd-1">Kommunen skal uten ugrunnet opphold fatte vedtak om tilskudd til private barnehager én gang i året, i samsvar med forskriften her.</article><article class="legalP" id="kapittel-1-paragraf-1-ledd-2">Kommunen skal uten ugrunnet opphold fatte nytt vedtak om tilskudd til private barnehager hvis det følger av lokale retningslinjer eller det foreligger store aktivitetsendringer etter § 12.</article></article><article class="legalArticle" data-lovdata-URL="LTI/forskrift/2015-10-09-1166/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Kommunens utrednings- og informasjonsplikt</span></h3><article class="legalP" id="kapittel-1-paragraf-2-ledd-1">Kommunen skal sørge for at saken er så godt opplyst som mulig før det fattes vedtak etter forskriften her.</article><article class="legalP" id="kapittel-1-paragraf-2-ledd-2">Kommunen skal begrunne vedtak den fatter etter forskriften her.</article><article class="legalP" id="kapittel-1-paragraf-2-ledd-3">Den private barnehagen har rett til å gjøre seg kjent med de dokumentene som ligger til grunn for kommunens vedtak.</article></article><article class="legalArticle" data-lovdata-URL="LTI/forskrift/2015-10-09-1166/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Driftstilskudd til ordinære barnehager</span></h3><article class="legalP" id="kapittel-1-paragraf-3-ledd-1">Kommunen skal gi driftstilskudd til private ordinære barnehager per heltidsplass. Driftstilskuddet skal beregnes ut fra gjennomsnittlige ordinære driftsutgifter per heltidsplass i tilsvarende kommunale ordinære barnehager, fratrukket administrasjonsutgifter, pensjonsutgifter og arbeidsgiveravgift på pensjonsutgifter. Grunnlaget for beregningen er kommuneregnskapet fra to år før tilskuddsåret.</article><article class="legalP" id="kapittel-1-paragraf-3-ledd-2">Kommunen skal gi påslag for pensjons- og administrasjonsutgifter, jf. § 4 og § 5.</article><article class="legalP" id="kapittel-1-paragraf-3-ledd-3">Kommunen skal beregne satsene for driftstilskudd i samsvar med forholdstall for finansiering av plasser for barn over og under tre år. Barn under tre år skal vektes 1,8 ganger høyere enn barn over tre år. Kommunen skal beregne antall heltidsplasser i kommunale barnehager. Kommunen skal gjøre dette på én av følgende måter:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-3-ledd-3-punkt-1"><article class="legalP" id="kapittel-1-paragraf-3-ledd-3-punkt-1-ledd-1">De kommunale barnehagenes årsmelding fra året før regnskapsåret og årsmeldingen fra regnskapsåret legges til grunn ved beregningen av heltidsplasser. Årsmeldingen fra året før regnskapsåret vektes med 7/12 og årsmeldingen fra regnskapsåret vektes med 5/12, eller,</article></article></li><li data-li-identifier="b)" data-name="b)"><article class="listArticle" id="kapittel-1-paragraf-3-ledd-3-punkt-2"><article class="legalP" id="kapittel-1-paragraf-3-ledd-3-punkt-2-ledd-1">Kommunen kan beregne heltidsplasser ved bruk av egne tellinger av barn i kommunale barnehager. Kommunens tellinger i regnskapsårets sju første måneder viser antallet heltidsplasser i denne perioden. Kommunens tellinger i regnskapsårets fem siste måneder viser antallet heltidsplasser i denne perioden. Barn som fyller tre år i regnskapsåret, regnes som under tre år i årets sju første måneder og over tre år i årets fem siste måneder.</article></article></li></ul></article><article class="legalP" id="kapittel-1-paragraf-3-ledd-4">Kommunen skal fastsette én sats for barn over tre år og én sats for barn under tre år.</article><article class="legalP" id="kapittel-1-paragraf-3-ledd-5">Kommuner som ikke har ordinære kommunale barnehager, skal bruke satser fastsatt av departementet i utregning av driftstilskudd til private barnehager.</article></article><article class="legalArticle" data-lovdata-URL="LTI/forskrift/2015-10-09-1166/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Pensjonspåslag på driftstilskudd</span></h3><article class="legalP" id="kapittel-1-paragraf-4-ledd-1">Kommunen skal gi et påslag for pensjonsutgifter på tretten prosent av lønnsutgiftene i de kommunale ordinære barnehagene, fratrukket pensjonsutgift og arbeidsgiveravgift på pensjonsutgiften. Kommunen skal legge til arbeidsgiveravgift på summen av påslaget.</article><article class="legalP" id="kapittel-1-paragraf-4-ledd-2">Kommunen skal gi påslag for pensjonsutgifter til familiebarnehager på seks prosent av lønnsutgifter i kommunale familiebarnehager, fratrukket pensjonsutgift og arbeidsgiveravgift på pensjonsutgiften. Kommunen skal legge på arbeidsgiveravgift på summen av påslaget.</article><article class="legalP" id="kapittel-1-paragraf-4-ledd-3">Kommunen skal gi påslag for pensjonsutgifter til åpne barnehager på seks prosent av lønnsutgifter i kommunale åpne barnehager, fratrukket pensjonsutgift og arbeidsgiveravgift på pensjonsutgiften. Kommunen skal legge på arbeidsgiveravgift på summen av påslaget.</article><article class="legalP" id="kapittel-1-paragraf-4-ledd-4">Private barnehager som har vesentlig høyere pensjonsutgifter enn det som blir dekket gjennom påslaget, har etter søknad krav på å få dekket pensjonsutgiftene. Pensjonsavtalen må være inngått før 1. januar 2015.</article><article class="legalP" id="kapittel-1-paragraf-4-ledd-5">Gjennomsnittlige pensjonsutgifter i tilsvarende kommunale barnehager utgjør en øvre grense for hva kommunen er forpliktet til å dekke etter fjerde ledd. Grunnlaget for beregningen er regnskapsførte pensjonsutgifter i de private barnehagene og kommuneregnskapet fra to år før tilskuddsåret.</article></article><article class="legalArticle" data-lovdata-URL="LTI/forskrift/2015-10-09-1166/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Administrasjonspåslag på driftstilskudd</span></h3><article class="legalP" id="kapittel-1-paragraf-5-ledd-1">Kommunen skal gi påslag for administrasjonsutgifter på 4,3 prosent av gjennomsnittlige brutto driftsutgifter i kommunale ordinære barnehager, familiebarnehager og åpne barnehager.</article></article><article class="legalArticle" data-lovdata-URL="LTI/forskrift/2015-10-09-1166/§6" data-name="§6" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Kapitaltilskudd til ordinære barnehager</span></h3><article class="legalP" id="kapittel-1-paragraf-6-ledd-1">Kommunen skal gi kapitaltilskudd til private ordinære barnehager per heltidsplass ut fra barnehagebyggets byggeår.</article><article class="legalP" id="kapittel-1-paragraf-6-ledd-2">Tilskuddet skal beregnes etter satser fastsatt av departementet.</article></article><article class="legalArticle" data-lovdata-URL="LTI/forskrift/2015-10-09-1166/§7" data-name="§7" id="kapittel-1-paragraf-7"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Tilskudd til familiebarnehager</span></h3><article class="legalP" id="kapittel-1-paragraf-7-ledd-1">Kommunen skal gi driftstilskudd til private familiebarnehager per heltidsplass. Driftstilskuddet skal beregnes på samme måte som i § 3 første ledd.</article><article class="legalP" id="kapittel-1-paragraf-7-ledd-2">Kommunen skal gi påslag for pensjons- og administrasjonsutgifter, jf. § 4 andre ledd og § 5.</article><article class="legalP" id="kapittel-1-paragraf-7-ledd-3">Kommunen skal beregne satsene for driftstilskudd i samsvar med forholdstall for finansiering av plasser for barn over og under tre år. Barn under tre år skal vektes 1,25 ganger høyere enn barn over tre år.</article><article class="legalP" id="kapittel-1-paragraf-7-ledd-4">Kommunen skal fastsette én sats for barn over tre år og én sats for barn under tre år.</article><article class="legalP" id="kapittel-1-paragraf-7-ledd-5">Kommuner som ikke har kommunale familiebarnehager, skal gi driftstilskudd til private familiebarnehager etter satser fastsatt av departementet.</article><article class="legalP" id="kapittel-1-paragraf-7-ledd-6">Kommunen skal gi kapitaltilskudd til private familiebarnehager etter sats fastsatt av departementet.</article></article><article class="legalArticle" data-lovdata-URL="LTI/forskrift/2015-10-09-1166/§8" data-name="§8" id="kapittel-1-paragraf-8"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Tilskudd til åpne barnehager</span></h3><article class="legalP" id="kapittel-1-paragraf-8-ledd-1">Kommunen skal gi tilskudd til åpne barnehager per heltidsplass. Tilskuddet skal beregnes ut fra driftsutgifter og kapitalkostnader per heltidsplass i tilsvarende kommunale åpne barnehager, fratrukket pensjonsutgifter og arbeidsgiveravgift på driftsutgiftene, og administrasjonsutgifter. Grunnlaget for beregningen er kommuneregnskapet fra to år før tilskuddsåret.</article><article class="legalP" id="kapittel-1-paragraf-8-ledd-2">Kommunen skal gi påslag for pensjonsutgifter og administrasjonsutgifter, jf. § 4 tredje ledd og § 5.</article><article class="legalP" id="kapittel-1-paragraf-8-ledd-3">Kommunen skal fastsette én sats for barnehager som har en ukentlig åpningstid på mellom 6 og 15 timer og én sats for barnehager som har åpningstid over 15 timer.</article><article class="legalP" id="kapittel-1-paragraf-8-ledd-4">Kommunen beregner tilskudd ut fra hvor mange barn den private barnehagen er godkjent for. Hvis det over tid viser seg at fremmøtet i barnehagen er vesentlig lavere enn dette, kan kommunen legge et lavere barnetall til grunn.</article><article class="legalP" id="kapittel-1-paragraf-8-ledd-5">Kommuner som ikke har kommunale åpne barnehager, skal bruke satser fastsatt av departementet.</article></article><article class="legalArticle" data-lovdata-URL="LTI/forskrift/2015-10-09-1166/§9" data-name="§9" id="kapittel-1-paragraf-9"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Vedtak om sats</span></h3><article class="legalP" id="kapittel-1-paragraf-9-ledd-1">Kommunen skal fatte vedtak om satser til barnehager innen 31. oktober i året før tilskuddsåret.</article><article class="legalP" id="kapittel-1-paragraf-9-ledd-2">Dette vedtaket følger reglene om enkeltvedtak etter forvaltningsloven § 2 første ledd bokstav b.</article></article><article class="legalArticle" data-lovdata-URL="LTI/forskrift/2015-10-09-1166/§10" data-name="§10" id="kapittel-1-paragraf-10"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Indeksregulering</span></h3><article class="legalP" id="kapittel-1-paragraf-10-ledd-1">Kommuner som fastsetter egne satser, jf. § 3, § 7 og § 8, skal indeksregulere satsene med faktoren for forventet pris- og kostnadsvekst i kommunesektoren (kommunal deflator) før kommunen fatter vedtak om tilskudd, jf. § 1.</article></article><article class="legalArticle" data-lovdata-URL="LTI/forskrift/2015-10-09-1166/§11" data-name="§11" id="kapittel-1-paragraf-11"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Begrensninger i kommunens plikt til å gi tilskudd</span></h3><article class="legalP" id="kapittel-1-paragraf-11-ledd-1">Kommunen skal i beregningen av tilskuddet til den private barnehagen trekke fra et beløp tilsvarende det andre offentlige tilskudd og indirekte offentlig økonomisk støtte dekker av barnehagens drifts-, og administrasjonsutgifter, og kapitalkostnader.</article><article class="legalP" id="kapittel-1-paragraf-11-ledd-2">Hvis den private barnehagen har lavere foreldrebetaling enn tilsvarende kommunale barnehager, har kommunen ikke plikt til å dekke denne differansen.</article><article class="legalP" id="kapittel-1-paragraf-11-ledd-3">Kommunen har ikke plikt til å gi tilskudd til den private barnehagen for flere barn enn barnehagen er godkjent for.</article></article><article class="legalArticle" data-lovdata-URL="LTI/forskrift/2015-10-09-1166/§12" data-name="§12" id="kapittel-1-paragraf-12"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Rapportering av barn i private barnehager</span></h3><article class="legalP" id="kapittel-1-paragraf-12-ledd-1">Eier av private barnehager skal hvert år rapportere om antall barn, barnas alder og oppholdstid i barnehagen per 15. desember. Kommunen skal bruke de private barnehagenes rapportering fra året før tilskuddsåret i utregningen av tilskuddet til de private barnehagene.</article><article class="legalP" id="kapittel-1-paragraf-12-ledd-2">Kommunen kan i lokale retningslinjer bestemme at de private barnehagene skal rapportere om antall barn, barnas alder og oppholdstid ved flere tidspunkter i tilskuddsåret, og hva som skal til for at tilskuddet skal endres i løpet av året. De lokale retningslinjene skal fastsettes før tilskuddsåret begynner.</article><article class="legalP" id="kapittel-1-paragraf-12-ledd-3">De private barnehagene skal rapportere til kommunen om store aktivitetsendringer i barnehagen. Kommunen skal i disse tilfellene beregne tilskuddet til de private barnehagene på nytt.</article><article class="legalP" id="kapittel-1-paragraf-12-ledd-4">Ved rapportering etter andre og tredje ledd gjelder følgende: Blir et barn som fyller tre år i tilskuddsåret, rapportert i tilskuddsårets sju første måneder, utløser dette driftstilskudd for småbarnsplass. Blir et barn som fyller tre år i tilskuddsåret, rapportert i årets fem siste måneder, utløser dette driftstilskudd for storbarnsplass resten av året.</article><article class="legalP" id="kapittel-1-paragraf-12-ledd-5">Åpne barnehager rapporterer etter første ledd om ukentlig åpningstid og hvor mange barn det er plass til innenfor godkjenningen. Andre og tredje ledd gjelder for åpne barnehager så langt de passer.</article></article><article class="legalArticle" data-lovdata-URL="LTI/forskrift/2015-10-09-1166/§13" data-name="§13" id="kapittel-1-paragraf-13"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Tilbakebetaling av tilskudd</span></h3><article class="legalP" id="kapittel-1-paragraf-13-ledd-1">Kommunen kan fatte vedtak om tilbakebetaling mot private barnehager som grunnet feil fra barnehagens side, mottar høyere tilskudd enn den har krav på.</article></article><article class="legalArticle" data-lovdata-URL="LTI/forskrift/2015-10-09-1166/§14" data-name="§14" id="kapittel-1-paragraf-14"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Klage til fylkesmannen</span></h3><article class="legalP" id="kapittel-1-paragraf-14-ledd-1">Fylkesmannen er klageinstans for kommunens vedtak etter § 1, § 4 fjerde ledd, § 6 første ledd, § 9 og § 13.</article></article><article class="legalArticle" data-lovdata-URL="LTI/forskrift/2015-10-09-1166/§15" data-name="§15" id="kapittel-1-paragraf-15"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Refusjon for barn fra andre kommuner</span></h3><article class="legalP" id="kapittel-1-paragraf-15-ledd-1">Kommuner som har private barnehager med barn som er folkeregistrert i en annen kommune, har rett til refusjon for barnehageplassen fra kommunen der barnet er folkeregistrert.</article><article class="legalP" id="kapittel-1-paragraf-15-ledd-2">Kommunen skal bruke satser for drift og kapital fastsatt av departementet i beregningen av refusjonskravet, og gjøre fratrekk etter § 11 første ledd.</article></article><article class="legalArticle" data-lovdata-URL="LTI/forskrift/2015-10-09-1166/§16" data-name="§16" id="kapittel-1-paragraf-16"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Kommunesammenslåing</span></h3><article class="legalP" id="kapittel-1-paragraf-16-ledd-1">Ved kommunesammenslåing skal den nye kommunen beregne tilskuddet til private barnehager ut fra den tidligere kommunens regnskap og barnetall i to år etter at kommunesammenslåingen er gjennomført.</article></article><article class="legalArticle" data-lovdata-URL="LTI/forskrift/2015-10-09-1166/§17" data-name="§17" id="kapittel-1-paragraf-17"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Ikrafttredelse</span></h3><article class="legalP" id="kapittel-1-paragraf-17-ledd-1">Forskriften trer i kraft 1. januar 2016. Fra samme tidspunkt oppheves forskrift 29. oktober 2010 nr. 1379 om likeverdig behandling ved tildeling av offentlige tilskudd til ikke-kommunale barnehager.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2015-10-09-1166/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften trer i kraft 1. januar 2016. Fra samme tid oppheves forskrift om likeverdig behandling ved tildeling av offentlige tilskudd til ikke-kommunale barnehager fastsatt ved kgl.res. 29. oktober 2010.</article></section><section class="section" id="kapittel-3" data-lovdata-URL="LTI/forskrift/2015-10-09-1166/KAPITTEL_3"><h2>Merknader til de enkelte bestemmelsene</h2><article class="defaultP"><i>Til § 1</i></article> <article class="defaultP" margin-top="true"><i>Første ledd</i></article><article class="legalP" id="kapittel-3-ledd-1">Forskriften regulerer tilskudd til private barnehager. Med private barnehager menes i forskriften her alle ikke-kommunale barnehager. Det omfatter også statlige og fylkeskommunale barnehager. Barnehagen må være godkjent, jf. barnehageloven § 14, jf. § 10 og § 11.</article><article class="legalP" id="kapittel-3-ledd-2">Kommunen skal fatte vedtak om tilskudd til private barnehager uten ugrunnet opphold én gang i året etter reglene som følger av forskriften. Fristen «uten ugrunnet opphold» samsvarer med forvaltningsloven § 11a første ledd. Kommunen skal etter å ha mottatt årsmelding fra barnehagen, beregne tilskuddet til barnehagen på bakgrunn av rapportert barnetall og sats fastsatt i medhold av § 3, § 7 og § 8. Kravet til «uten ugrunnet opphold» betyr at kommunen så raskt som mulig etter at barnetallet fra barnehagen foreligger, må fatte vedtak om tilskudd.</article> <article class="defaultP" margin-top="true"><i>Andre ledd</i></article><article class="legalP" id="kapittel-3-ledd-3">Bestemmelsen slår fast at kommunen har plikt til å fatte nytt vedtak om tilskudd til private barnehager hvis det følger av «lokale retningslinjer» eller det foreligger «store aktivitetsendringer» etter § 12 andre og tredje ledd. Vedtakene er nye vedtak for tiden fremover, og ikke omgjøring av tidligere vedtak. Kommunen kan ikke fatte vedtak som gjøres gjeldende bakover i tid. For å utnytte ledig kapasitet i de private barnehagene vil det være en fordel med flere tellinger og vedtak i løpet av året. Ved ny beregning av tilskudd til den private barnehagen som følge av lokale retningslinjer eller «store aktivitetsendringer», skal det nye barnetallet ganges med satsene fastsatt i medhold av § 3, jf. § 4 og § 5, samt § 6. Satsene for private familiebarnehager er fastsatt i § 7, jf. § 4 og § 5 og for private åpne barnehager i § 8, jf. § 4 og § 5.</article> <article class="defaultP" margin-top="true"><i>Til § 2</i></article><article class="legalP" id="kapittel-3-ledd-4">Bestemmelsen synliggjør kommunens plikter etter forvaltningsloven § 17, § 18, § 24 og § 25. Kommunen må kunne vise til hvordan tilskuddet er beregnet og sette de private barnehagene i stand til å forstå resultatet av beregningen. Kommunen må vise til de faktiske forhold som vedtaket bygger på. Dette vil typisk være hvorfor utgifter er tatt med i beregningen eller ikke. Hvis kommuneregnskapet ikke gir tilstrekkelig grunnlag for de private barnehagene til å vurdere om alle relevante driftsutgifter er tatt med i beregningen, må kommunen konkretisere driftsutgiftene slik at det blir mulig.</article> <article class="defaultP" margin-top="true"><i>Til § 3</i></article> <article class="defaultP" margin-top="true"><i>Første ledd</i></article><article class="legalP" id="kapittel-3-ledd-5">Bestemmelsen fastsetter kommunens ansvar for utmåling av driftstilskudd til private ordinære barnehager. Dette tilskuddet skal beregnes ut fra gjennomsnittlige «ordinære driftsutgifter per heltidsplass i ordinære kommunale barnehager». Ordinære driftsutgifter knytter seg til de utgiftene kommunen har til basistilbudet.</article><article class="legalP" id="kapittel-3-ledd-6">Driftsutgifter knyttet til barnehager i midlertidige lokaler skal inngå i beregningen av driftstilskudd. Utgift til bygging og rivning av midlertidige lokaler skal ikke regnes som en ordinær driftsutgift og vil derfor ikke være en del av beregningsgrunnlaget. Ut over dette vil innholdet i ordinære driftsutgifter etter denne forskriften være tilsvarende som tidligere forståelse av begrepet.</article><article class="legalP" id="kapittel-3-ledd-7">Foreldrebetaling og kostpenger skal trekkes fra ved beregning av tilskuddssatsen.</article> <article class="defaultP" margin-top="true"><i>Andre ledd</i></article><article class="legalP" id="kapittel-3-ledd-8">Bestemmelsen legger til grunn at kommunen skal gi påslag for pensjonsutgifter og administrasjonsutgifter, jf. § 4 første ledd og § 5.</article> <article class="defaultP" margin-top="true"><i>Tredje ledd</i></article><article class="legalP" id="kapittel-3-ledd-9">Forskriften fastslår at kommunen skal beregne antallet heltidsplasser i ordinære kommunale barnehager. Dette kan gjøres på to måter. Kommunen kan beregne antallet ut fra et vektet gjennomsnitt av årsmeldingen fra året før regnskapsåret og årsmeldingen fra regnskapsåret. Årsmeldingen fra året før regnskapsåret vektes med 7/12, og årsmeldingen fra regnskapsåret vektes med 5/12. Dette tar hensyn til at det skjer flere endringer i barnetallet i barnehagene ved oppstart av nytt barnehageår i august.</article><article class="legalP" id="kapittel-3-ledd-10">Den andre måten kommunen kan beregne barnetallet på, er gjennom egne tellinger av barn i kommunale barnehager. Ved egne tellinger skal barn som fyller tre år i regnskapsåret regnes som under tre år i regnskapsårets sju første måneder (våren), og over tre år i årets fem siste måneder (høsten). Barnetallet i årsmeldingen fra før regnskapsåret legges til grunn fra 1. januar i regnskapsåret, og frem til første telling på våren. Tellinger på våren legges til grunn fra telletidspunktet og frem til ny telling, eller ut juli dersom kommunen ikke har flere tellinger på våren. I perioden frem til første telling på høsten, legges siste telling fra våren til grunn. Fordi denne tellingen legges til grunn i beregningen for høsten, regnes barn som fyller tre i regnskapsåret som over tre år fra august.</article><article class="legalP" id="kapittel-3-ledd-11">Hvis kommunen ikke har egne tellinger på høsten, skal barnetallet fra årsmeldingen i regnskapsåret legges til grunn for hele høsten i beregningen av barnetallet. Det innebærer at kommunen ikke skal bruke siste telling fra våren for høsten. Dette tar i likhet med et vektet gjennomsnitt av årsmeldingene, høyde for at det skjer flere endringer i barnetallet i barnehagene ved oppstart av nytt barnehageår i august.</article><article class="legalP" id="kapittel-3-ledd-12">Kommunen må ta hensyn til at det skjer endringer i barnetallet i barnehagene ved oppstart av nytt barnehageår i august, når kommunen velger telletidspunkt.</article><article class="legalP" id="kapittel-3-ledd-13">Kommunens tellinger gjelder fra telletidspunktet og frem til neste telling. Det betyr at en telling viser barnetallet for et visst antall dager i regnskapsåret. Kommunen må finne et vektet gjennomsnitt av tellingene. Dette viser gjennomsnittlig antall heltidsplasser i regnskapsåret.</article><article class="legalP" id="kapittel-3-ledd-14">Kommunen skal fastsette tilskuddssatsene i samsvar med forholdstall for finansiering av plasser for barn under og over tre år. Barn under tre år skal vektes 1,8 ganger høyere enn barn over tre år.</article> <article class="defaultP" margin-top="true"><i>Fjerde ledd</i></article><article class="legalP" id="kapittel-3-ledd-15">Bestemmelsen slår fast at kommunen skal fastsette én sats for barn over tre år og én sats for barn under tre år.</article> <article class="defaultP" margin-top="true"><i>Femte ledd</i></article><article class="legalP" id="kapittel-3-ledd-16">Det følger av bestemmelsen at kommuner som ikke har kommunale ordinære barnehager, har plikt til å bruke satser fastsatt av departementet for utregning av driftstilskudd til private ordinære barnehager. Departementet fastsetter en sats per heltidsplass for barn over tre år og en sats per heltidsplass for barn under tre år.</article> <article class="defaultP" margin-top="true"><i>Til § 4</i></article> <article class="defaultP" margin-top="true"><i>Første ledd</i></article><article class="legalP" id="kapittel-3-ledd-17">Bestemmelsen fastslår at kommunen skal trekke ut kommunens pensjonsutgifter i grunnlaget for beregningen av driftstilskudd etter § 3 første ledd. Kommunen skal så gi et påslag for pensjonsutgiftene på tretten prosent av totale lønnsutgifter i kommunale barnehager, fratrukket pensjonsutgift og arbeidsgiveravgift på pensjonsutgiften. Kommunen skal legge til arbeidsgiveravgift på summen av påslaget.</article> <article class="defaultP" margin-top="true"><i>Andre ledd</i></article><article class="legalP" id="kapittel-3-ledd-18">Bestemmelsen fastslår at kommunen skal trekke ut kommunens pensjonsutgifter i grunnlaget for beregningen av driftstilskudd til familiebarnehager, jf. § 7 første ledd. Kommunen skal så gi et påslag for pensjonsutgiftene på seks prosent av totale lønnsutgifter i kommunale familiebarnehager, fratrukket pensjonsutgift og arbeidsgiveravgift på pensjonsutgiften. Kommunen skal legge til arbeidsgiveravgift på summen av påslaget.</article> <article class="defaultP" margin-top="true"><i>Tredje ledd</i></article><article class="legalP" id="kapittel-3-ledd-19">Bestemmelsen fastslår at kommunen skal trekke ut kommunens pensjonsutgifter i grunnlaget for beregningen av tilskudd til åpne barnehager, jf. § 8 første ledd. Kommunen skal så gi et påslag for pensjonsutgiftene på seks prosent av totale lønnsutgifter i kommunale åpne barnehager, fratrukket pensjonsutgift og arbeidsgiveravgift på pensjonsutgiften. Kommunen skal legge til arbeidsgiveravgift på summen av påslaget.</article> <article class="defaultP" margin-top="true"><i>Fjerde ledd</i></article><article class="legalP" id="kapittel-3-ledd-20">Private barnehager som har vesentlig høyere pensjonsutgifter enn det som dekkes av påslaget, har etter søknad krav på å få det overskytende dekket.</article><article class="legalP" id="kapittel-3-ledd-21">Med «vesentlig høyere pensjonsutgifter» menes at pensjonsutgiftene til den private barnehagen må være betydelig høyere enn det som blir dekket gjennom påslaget. Det innebærer at det kreves en kvalifisert underdekning av pensjonsutgiftene. Det skal legges vekt på at pensjonsutgiftene som ikke blir dekket, har avgjørende betydning for barnehagens videre drift. Desto nærmere den private barnehagens pensjonsutgifter er de kommunale barnehagenes pensjonsutgifter, desto mer taler det for at den private barnehagens pensjonsutgifter er «vesentlig høyere».</article><article class="legalP" id="kapittel-3-ledd-22">I søknaden må den private barnehagen dokumentere pensjonsutgiftene. Dette gjøres ved å regne ut pensjonsutgift per heltidsstilling i barnehagen og sammenligne med hvor mye tilskuddet utgjør per (omregnet) heltidsstilling. Som tallgrunnlag benyttes regnskapet, herunder tilskuddet og antall ansatte, fra to år før tilskuddsåret.</article><article class="legalP" id="kapittel-3-ledd-23">Både private ordinære, åpne- og familiebarnehager kan søke om å få dekket pensjonsutgifter. Det stilles imidlertid som krav at barnehagens pensjonsavtale må være inngått før 1. januar 2015.</article> <article class="defaultP" margin-top="true"><i>Femte ledd</i></article><article class="legalP" id="kapittel-3-ledd-24">Kommunen må beregne hva den har i pensjonsutgifter per (omregnet) heltidsstilling i kommunale barnehager. Dette er den øvre grensen for hvor mye den private barnehagen kan få i tilskudd per ansatt. Beregningen skal gjøres ut ifra regnskapsførte pensjonsutgifter i de kommunale barnehagene. Kommunen kan ikke legge til grunn en antatt pensjonspremie for de barnehageansatte som gruppe ved beregning av påslaget.</article> <article class="defaultP" margin-top="true"><i>Til § 5</i></article><article class="legalP" id="kapittel-3-ledd-25">Kommunen skal gi et påslag for administrasjonsutgifter på 4,3 prosent av gjennomsnittlige driftsutgifter i kommunale ordinære-, familie- og åpne kommunale barnehager. Grunnlaget for beregningen av påslaget for administrasjonsutgifter skal være brutto driftsutgifter, medberegnet pensjonspåslaget etter § 4.</article> <article class="defaultP" margin-top="true"><i>Til § 6</i></article> <article class="defaultP" margin-top="true"><i>Første ledd</i></article><article class="legalP" id="kapittel-3-ledd-26">Bestemmelsen slår fast at kommunen har plikt til å gi kapitaltilskudd til private ordinære barnehager per heltidsplass ut fra barnehagebyggets byggeår.</article> <article class="defaultP" margin-top="true"><i>Andre ledd</i></article><article class="legalP" id="kapittel-3-ledd-27">Bestemmelsen slår fast at tilskuddet skal beregnes etter satser fastsatt av departementet.</article> <article class="defaultP" margin-top="true"><i> Til § 7</i></article> <article class="defaultP" margin-top="true"><i>Første ledd</i></article><article class="legalP" id="kapittel-3-ledd-28">Bestemmelsen tilsvarer § 3 første ledd. Se merknadene til § 3 første ledd.</article> <article class="defaultP" margin-top="true"><i>Andre ledd</i></article><article class="legalP" id="kapittel-3-ledd-29">Bestemmelsen legger til grunn at kommunen skal gi påslag for pensjonsutgifter og administrasjonsutgifter, jf. § 4 andre ledd og § 5.</article> <article class="defaultP" margin-top="true"><i>Tredje ledd</i></article><article class="legalP" id="kapittel-3-ledd-30">Bestemmelsen tilsvarer i det vesentlige § 3 tredje ledd. Barn under tre år skal imidlertid vektes 1,25 ganger høyere enn barn over tre år. Se for øvrig merknader til § 3 tredje ledd.</article> <article class="defaultP" margin-top="true"><i>Fjerde ledd</i></article><article class="legalP" id="kapittel-3-ledd-31">Bestemmelsen slår fast at kommunen skal fastsette én sats for barn over tre år og én sats for barn under tre år.</article> <article class="defaultP" margin-top="true"><i>Femte ledd</i></article><article class="legalP" id="kapittel-3-ledd-32">Det følger av bestemmelsen at kommuner som ikke har kommunale familiebarnehager, har plikt til å bruke satser fastsatt av departementet i utregningen av driftstilskudd til private familiebarnehager. Departementet fastsetter en sats per heltidsplass for barn over tre år og en sats per heltidsplass for barn under tre år.</article> <article class="defaultP" margin-top="true"><i>Sjette ledd</i></article><article class="legalP" id="kapittel-3-ledd-33">Bestemmelsen slår fast at kommunen skal gi kapitaltilskudd ut fra sats fastsatt av departementet. Reglene i forskriften § 6 om kapitaltilskudd gjelder ikke for familiebarnehager.</article> <article class="defaultP" margin-top="true"><i>Til § 8</i></article> <article class="defaultP" margin-top="true"><i>Første ledd</i></article><article class="legalP" id="kapittel-3-ledd-34">Bestemmelsen slår fast at kommunen skal gi tilskudd til åpne barnehager per heltidsplass. Bestemmelsen tilsvarer § 3 første ledd.</article> <article class="defaultP" margin-top="true"><i>Andre ledd</i></article><article class="legalP" id="kapittel-3-ledd-35">Bestemmelsen legger til grunn at kommunen skal gi påslag for pensjonsutgifter og administrasjonsutgifter, jf. § 4 tredje ledd og § 5.</article> <article class="defaultP" margin-top="true"><i>Tredje ledd</i></article><article class="legalP" id="kapittel-3-ledd-36">Bestemmelsen angir at kommunen skal fastsette én sats for barnehager som har en ukentlig åpningstid på mellom 6 til 15 timer og én sats for barnehager som har åpningstid over 15 timer. Satsen er felles for drift og kapital. Den skiller ikke på tilskudd til barn under og over tre år, slik som for ordinære barnehager og familiebarnehager. Reglene i forskriften § 6 om kapitaltilskudd gjelder ikke for åpne barnehager.</article> <article class="defaultP" margin-top="true"><i>Fjerde ledd</i></article><article class="legalP" id="kapittel-3-ledd-37">Kommunen skal ta utgangspunkt i det antallet barn barnehagen er godkjent for, og som barnehagen skal rapportere om etter § 12 femte ledd.</article><article class="legalP" id="kapittel-3-ledd-38">Hvor mange barn barnehagen er godkjent for, fastsettes av kommunen ut fra lokalenes størrelse og kravet om at personalet skal drive en tilfredsstillende pedagogisk virksomhet, jf. barnehageloven § 10.</article><article class="legalP" id="kapittel-3-ledd-39">Hvis det over tid viser seg at fremmøtet er vesentlig lavere enn det som følger av godkjenningen, kan kommunen legge et lavere barnetall til grunn ved beregningen av tilskudd. Kommunen kan gjøre dette ved å fastsette egne rapporteringstidspunkt for åpne barnehager, jf. § 12 andre ledd. Disse rapporteringene fra barnehagen kan være basert på føring av antall barn over en periode som er representativ for barnehagens aktivitetsnivå.</article> <article class="defaultP" margin-top="true"><i>Femte ledd</i></article><article class="legalP" id="kapittel-3-ledd-40">Det følger av bestemmelsen at kommuner som ikke har kommunale åpne barnehager, har plikt til å bruke satser fastsatt av departementet i utregningen av tilskudd til private åpne barnehager.</article> <article class="defaultP" margin-top="true"><i>Til § 9</i></article> <article class="defaultP" margin-top="true"><i>Første ledd</i></article><article class="legalP" id="kapittel-3-ledd-41">Bestemmelsen fastslår at kommunen har plikt til å fatte vedtak om satser for tilskudd innen 31. oktober året før tilskuddsåret. For tilskuddsåret 2016 vil ikke fristen gjelde. Kommunene er likevel etter forvaltningsloven forpliktet til å fatte vedtak uten ugrunnet opphold.</article><article class="legalP" id="kapittel-3-ledd-42">Vedtaket skal inneholde kommunens satsberegning eller opplyse om at kommunen vil benytte satser fastsatt av departementet. Det må fremkomme i vedtaket at den endelige satsen kan bli justert på bakgrunn av eventuelle endringer i kommunal deflator og maksimalprisen.</article> <article class="defaultP" margin-top="true"><i>Andre ledd</i></article><article class="legalP" id="kapittel-3-ledd-43">Vedtaket følger reglene for enkeltvedtak etter forvaltningsloven, noe som blant annet innebærer klageadgang for de private barnehagene.</article> <article class="defaultP" margin-top="true"><i>Til § 10</i></article><article class="legalP" id="kapittel-3-ledd-44">Kommunen som fastsetter egne satser skal indeksregulere satsene etter § 3, § 7 og § 8 med faktoren for forventet pris- og kostnadsvekst i kommunesektoren. For det første året er det den sist justerte deflatoren som brukes, og for det andre året er det den som kunngjøres i statsbudsjettet som brukes. Dette fastsettes av Finansdepartementet, og offentliggjøres årlig i Nasjonalbudsjettet.</article> <article class="defaultP" margin-top="true"><i>Til § 11</i></article><article class="legalP" id="kapittel-3-ledd-45">Kommunen skal gjøre fratrekket etter første ledd før kommunen fatter vedtak om tilskuddet etter § 1. Indirekte økonomisk støtte kan for eksempel være at barnehagen får gratis lokaler eller lokaler med husleie under markedsleie av kommunen.</article><article class="legalP" id="kapittel-3-ledd-46">Tilskudd til for eksempel barn med særlige behov, eller annen økonomisk støtte som ikke går til det ordinære tilbudet i barnehagen, skal holdes utenfor beregningen av tilskudd etter § 1 og skal heller ikke trekkes fra ved tildeling av tilskudd.</article> <article class="defaultP" margin-top="true"><i>Til § 12</i></article> <article class="defaultP" margin-top="true"><i>Første ledd</i></article><article class="legalP" id="kapittel-3-ledd-47">Ingen merknader.</article> <article class="defaultP" margin-top="true"><i>Andre ledd</i></article><article class="legalP" id="kapittel-3-ledd-48">Kommunen kan bestemme hyppigheten på rapporteringer i lokale retningslinjer. Det skal rapporteres om antall barn, barnas alder og oppholdstid. Kommunen kan bestemme at en økning eller reduksjon av et visst antall barn skal føre til at tilskuddet endres for tiden fremover. Det kan også fastsettes at en viss økning eller reduksjon av barn som er over eller under tre år, utløser endringer i tilskuddet.</article><article class="legalP" id="kapittel-3-ledd-49">Dersom kommunen fastsetter lokale retningslinjer, skal disse fastsettes før tilskuddsåret begynner og ikke endres i løpet av tilskuddsåret.</article> <article class="defaultP" margin-top="true"><i>Tredje ledd</i></article><article class="legalP" id="kapittel-3-ledd-50">Hvis den private barnehagen har «store aktivitetsendringer», medfører det at kommunen må beregne tilskuddet til barnehagen på nytt. I den konkrete vurderingen av om det foreligger «store aktivitetsendringer» må det tas høyde for barnehagens størrelse og barnetall. Opprettelse eller nedleggelse av avdeling eller større gruppe er eksempel på «store aktivitetsendringer». Kommunen kan ikke fastsette en fast grense for hva som er «store aktivitetsendringer», da dette er en konkret vurdering som skal gjøres på bakgrunn av den enkelte endringen.</article> <article class="defaultP" margin-top="true"><i>Fjerde ledd</i></article><article class="legalP" id="kapittel-3-ledd-51">Hvis et barn som fyller tre år i tilskuddsåret, rapporteres i tilskuddsårets sju første måneder, utløser dette sats for småbarnsplass. Blir et barn som fyller tre år i tilskuddsåret, rapportert i årets fem siste måneder, utløser dette sats for storbarnsplass resten av året. Kommunen har ikke adgang til å fravike dette ved rapporteringer etter andre og tredje ledd.</article><article class="legalP" id="kapittel-3-ledd-52">Der kommunene har flere rapporteringstidspunkter i lokale retningslinjer eller ved «store aktivitetsendringer», gjelder vedtakene som fattes fra det aktuelle tidspunktet og tiden fremover. Vedtakene er ikke omgjøring av tidligere vedtak.</article> <article class="defaultP" margin-top="true"><i>Femte ledd</i></article><article class="legalP" id="kapittel-3-ledd-53">Bestemmelsen angir hva åpne barnehager skal rapportere om, mens § 8 angir hvordan kommunen beregner tilskuddet. I motsetning til ordinære barnehager og familiebarnehager, får åpne barnehager tilskudd med utgangspunkt i hvor mange barn det er plass til innenfor godkjenningen, se § 8 tredje ledd, og ikke antall barn med barnehageplass som går i barnehagen.</article><article class="legalP" id="kapittel-3-ledd-54">På grunn av organiseringen som åpne barnehager har, blir rapporteringen etter § 12 første ledd annerledes for denne gruppen barnehager. De skal rapportere om ukentlig åpningstid og hvor mange barn det er plass til innenfor godkjenningen, jf. barnehageloven § 10.</article><article class="legalP" id="kapittel-3-ledd-55">Andre og tredje ledd gjelder for åpne barnehager så langt de passer. Det betyr at kommunen kan fastsette egne rapporteringstidspunkter etter andre ledd for åpne barnehager. Slike rapporteringer fra barnehagen kan være basert på føring av antall barn over en periode som er representativ for barnehagens aktivitetsnivå. Åpne barnehager plikter å melde fra om store aktivitetsendringer, jf. tredje ledd.</article> <article class="defaultP" margin-top="true"><i>Til § 13</i></article><article class="legalP" id="kapittel-3-ledd-56">Barnehagen har ikke rett til å beholde tilskudd den urettmessig har mottatt når dette skyldes feil fra barnehagens side. Slike feil kan for eksempel være feilrapportering av barnetall eller aldersfordeling av barn over og under tre år. Kommunen bestemmer om den vil fatte vedtak om tilbakebetaling.</article><article class="legalP" id="kapittel-3-ledd-57">Bestemmelsen omfatter ikke for mye utbetalt tilskudd som alene skyldes feil fra kommunens side.</article> <article class="defaultP" margin-top="true"><i>Til § 14</i></article><article class="legalP" id="kapittel-3-ledd-58">Bestemmelsen i forskriften § 14 fastsetter at fylkesmannen er klageinstans på kommunens vedtak om tildeling av kommunalt tilskudd til private barnehager etter § 1, vedtak om sats etter § 9 og vedtak om tilbakebetaling av tilskudd etter § 13.</article><article class="legalP" id="kapittel-3-ledd-59">Fylkesmannen er også klageinstans for vedtak som gjelder søknad om økt tilskudd etter § 4 fjerde ledd (pensjon) og § 6 andre første ledd (kapital). Disse vedtakene kan, avhengig av når barnehagen søker og kommunens behandlingstid, være en del av vedtaket etter § 1 eller et eget vedtak.</article><article class="legalP" id="kapittel-3-ledd-60">Bestemmelsen innebærer at det gjøres unntak fra hovedregelen i forvaltningsloven § 28 om at kommunens eget klageorgan er klageinstans. For øvrig gjelder reglene om enkeltvedtak i forvaltningsloven.</article> <article class="defaultP" margin-top="true"><i>§ 15 Refusjon for barn fra andre kommuner</i></article><article class="legalP" id="kapittel-3-ledd-61">Kommuner som har private barnehager med barn som er folkeregistrert i en annen kommune, har rett til refusjon for barnehageplassen fra kommunen der barnet er folkeregistrert.</article><article class="legalP" id="kapittel-3-ledd-62">Kommunen skal bruke satser for drift og kapital fastsatt av departementet i beregningen av refusjonskravet, og gjøre fratrekk etter § 11 første ledd.</article> <article class="defaultP" margin-top="true"><i>Til § 15</i></article> <article class="defaultP" margin-top="true"><i>Første ledd</i></article><article class="legalP" id="kapittel-3-ledd-63">Bestemmelsen regulerer tilfeller der barn som er folkeregistrert i én kommune, går i en privat barnehage i en annen kommune. Kommunen der barnet er folkeregistrert blir i slike tilfeller refusjonspliktig overfor kommunen der barnet faktisk går i barnehage (vertskommunen).</article><article class="legalP" id="kapittel-3-ledd-64">Bestemmelsen om refusjon omhandler ikke tilfellene hvor barnet har plass i en kommunal barnehage i vertskommunen.</article> <article class="defaultP" margin-top="true"><i>Andre ledd</i></article><article class="legalP" id="kapittel-3-ledd-65">Kommunen skal bruke satser fastsatt av departementet ved beregningen av refusjonskravet. Kommunen skal gjøre fratrekk etter reglene i § 11 første ledd.</article> <article class="defaultP" margin-top="true"><i>Til § 16</i></article><article class="legalP" id="kapittel-3-ledd-66">Bestemmelsen slår fast at kommuner som slår seg sammen, skal bruke de tidligere kommunenes regnskap og barnetall i tilskuddsberegningen til private barnehager frem til den nye kommunen har et eget regnskap og barnetall. Den nye kommunen har et eget regnskap og barnetall som kan brukes til tilskuddsberegning to år etter at kommunesammenslåingen er gjennomført.</article> <article class="defaultP" margin-top="true"><i>Til § 17</i></article><article class="legalP" id="kapittel-3-ledd-67">Ingen merknader.</article></section></main></body></html>