<!DOCTYPE html><html lang="no"><head><title>Forskrift om felles faste dommerstillinger</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2015-09-28-1202</dd><dt class="dokid">DokumentID</dt><dd class="dokid">LTI/forskrift/2015-09-28-1202</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="publishedIn">Publisert i</dt><dd class="publishedIn">I 2015 hefte 12 s 1911</dd><dt class="dateInForce">I kraft fra</dt><dd class="dateInForce">2015-11-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1915-08-13-5/§33c</li></ul></dd><dt class="dateOfPublication">Kunngjort</dt><dd class="dateOfPublication">2015-10-23 15:00</dd><dt class="journalNumber">Journalnummer</dt><dd class="journalNumber">2015-1000</dd><dt class="titleShort">Korttittel</dt><dd class="titleShort">Forskrift om felles faste dommerstillinger</dd><dt class="title">Tittel</dt><dd class="title">Forskrift om felles faste dommerstillinger</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Domstoladministrasjonen 28. september 2015 med hjemmel i lov 13. august 1915 nr. 5 om domstolene (domstolloven) § 33c andre ledd andre punktum.</dd><dt class="refid">RefID</dt><dd class="refid">forskrift/2015-09-28-1202</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om felles faste dommerstillinger<ul class="tocSubUl"><li>§ 1. Virkeområde</li><li>§ 2. Formål og domstolenes status</li><li>§ 3. Etablering av felles dommerstillinger</li><li>§ 4. Dømmende myndighet</li><li>§ 5. Fordeling av kapasitet</li><li>§ 6. Organisatoriske forhold</li><li>§ 7. Domstolenes dømmende bemanning</li><li>§ 8. Felles domstollederstillinger</li><li>§ 9. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2015-09-28-1202" id="dokument"><h1>Forskrift om felles faste dommerstillinger</h1><article class="legalArticle" data-lovdata-URL="LTI/forskrift/2015-09-28-1202/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="numberedLegalP" data-numerator="1" id="paragraf-1-nummer-1">(1) Forskriften gjelder for tingrettene og jordskifterettene, jf. domstolloven § 1 første ledd nr. 3 og § 2 første ledd nr. 1.</article><article class="numberedLegalP" data-numerator="2" id="paragraf-1-nummer-2">(2) Forskriften gjelder alle faste dommerstillinger i domstolene som er nevnt i første ledd, inkludert domstollederstillinger.</article></article><article class="legalArticle" data-lovdata-URL="LTI/forskrift/2015-09-28-1202/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Formål og domstolenes status</span></h2><article class="numberedLegalP" data-numerator="1" id="paragraf-2-nummer-1">(1) Hovedformålet med felles faste dommerstillinger er å øke domstolenes fleksibilitet, bedre ressursutnyttelsen og redusere domstolenes sårbarhet innenfor den til en hver tid gjeldende domstolsstruktur.</article><article class="numberedLegalP" data-numerator="2" id="paragraf-2-nummer-2">(2) Etablering av felles dommerstillinger medfører ikke endringer i domstolsstruktur.</article><article class="numberedLegalP" data-numerator="3" id="paragraf-2-nummer-3">(3) Domstoler omfattet av en ordning med en eller flere felles dommerstillinger består som selvstendige enheter.</article></article><article class="legalArticle" data-lovdata-URL="LTI/forskrift/2015-09-28-1202/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Etablering av felles dommerstillinger</span></h2><article class="numberedLegalP" data-numerator="1" id="paragraf-3-nummer-1">(1) Domstoladministrasjonen kan fastsette at en fast dommerstilling skal være felles for to eller flere domstoler. Domstoladministrasjonen kan i særlige tilfeller fastsette at to eller flere domstoler skal ha felles domstolleder.</article><article class="numberedLegalP" data-numerator="2" id="paragraf-3-nummer-2">(2) Beslutninger etter første ledd første punktum er alminnelige administrative beslutninger.</article><article class="numberedLegalP" data-numerator="3" id="paragraf-3-nummer-3">(3) Beslutninger etter første ledd andre punktum treffes av Domstoladministrasjonens styre.</article><article class="numberedLegalP" data-numerator="4" id="paragraf-3-nummer-4">(4) Utnevnelse av dommere i felles dommerstillinger skjer etter de alminnelige reglene i domstollovens 3dje kapittel.</article></article><article class="legalArticle" data-lovdata-URL="LTI/forskrift/2015-09-28-1202/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Dømmende myndighet</span></h2><article class="numberedLegalP" data-numerator="1" id="paragraf-4-nummer-1">(1) En dommer utnevnt i felles dommerstilling har full dømmende kompetanse i hver av de domstolene utnevnelsen gjelder.</article><article class="numberedLegalP" data-numerator="2" id="paragraf-4-nummer-2">(2) Den felles dommerstillingen inngår i den alminnelige dommerbemanningen i domstolene utnevnelsen gjelder.</article><article class="numberedLegalP" data-numerator="3" id="paragraf-4-nummer-3">(3) Saksadministrativt er den felles dommeren underlagt domstolleder i domstolen den enkelte sak tilhører.</article></article><article class="legalArticle" data-lovdata-URL="LTI/forskrift/2015-09-28-1202/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Fordeling av kapasitet</span></h2><article class="numberedLegalP" data-numerator="1" id="paragraf-5-nummer-1">(1) Domstoladministrasjonen kan fastsette hvordan den felles dommerstillingens dømmende kapasitet skal fordeles mellom domstolene utnevnelsen gjelder.</article><article class="numberedLegalP" data-numerator="2" id="paragraf-5-nummer-2">(2) Domstollederne er ansvarlige for den praktiske disponeringen av den felles dommerstillingen innenfor fordelingen som er fastsatt etter første ledd.</article></article><article class="legalArticle" data-lovdata-URL="LTI/forskrift/2015-09-28-1202/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Organisatoriske forhold</span></h2><article class="numberedLegalP" data-numerator="1" id="paragraf-6-nummer-1">(1) Domstoladministrasjonen fastsetter i hvilken domstol den felles dommeren skal ha sitt faste kontorsted.</article><article class="numberedLegalP" data-numerator="2" id="paragraf-6-nummer-2">(2) Den felles dommeren er organisatorisk underlagt domstolleder i domstolen hvor vedkommende har sitt faste kontorsted.</article></article><article class="legalArticle" data-lovdata-URL="LTI/forskrift/2015-09-28-1202/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Domstolenes dømmende bemanning</span></h2><article class="numberedLegalP" data-numerator="1" id="paragraf-7-nummer-1">(1) Den felles dommeren skal ha en reell tilknytning til de domstolene utnevnelsen gjelder. Den felles dommeren deler sin tid mellom domstolene utnevnelsen gjelder i samsvar med fordelingen som følger av forskriften § 5 første ledd og domstolledernes beslutninger.</article><article class="numberedLegalP" data-numerator="2" id="paragraf-7-nummer-2">(2) Alle domstoler som inngår i en ordning med felles faste dommerstillinger skal være fast kontorsted for minst en embetsdommer.</article></article><article class="legalArticle" data-lovdata-URL="LTI/forskrift/2015-09-28-1202/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Felles domstollederstillinger</span></h2><article class="numberedLegalP" data-numerator="1" id="paragraf-8-nummer-1">(1) En felles domstolleder har full dømmende kompetanse i domstolene som omfattes av utnevnelsen.</article><article class="numberedLegalP" data-numerator="2" id="paragraf-8-nummer-2">(2) En felles domstolleder har full ledelseskompetanse i domstolene som omfattes av utnevnelsen.</article><article class="numberedLegalP" data-numerator="3" id="paragraf-8-nummer-3">(3) En felles domstolleder skal utøve reell ledelse i de domstolene som omfattes av utnevnelsen, og skal sørge for tilstrekkelig tilgjengelighet og tilstedeværelse i domstolene slik at ledelsesansvaret blir ivaretatt på en god måte.</article></article><article class="legalArticle" data-lovdata-URL="LTI/forskrift/2015-09-28-1202/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse</span></h2><article class="numberedLegalP" data-numerator="1" id="paragraf-9-nummer-1">(1) Denne forskriften trer i kraft 1. november 2015.</article></article></main></body></html>