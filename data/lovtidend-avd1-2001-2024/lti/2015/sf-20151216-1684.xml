<!DOCTYPE html><html lang="no"><head><title>Forskrift om insentivordning for film- og serieproduksjoner</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2015-12-16-1684</dd><dt class="dokid">DokumentID</dt><dd class="dokid">LTI/forskrift/2015-12-16-1684</dd><dt class="ministry">Departement</dt><dd class="ministry"><ul><li>Kulturdepartementet</li></ul></dd><dt class="publishedIn">Publisert i</dt><dd class="publishedIn">I 2015 hefte 15 s 2534</dd><dt class="dateInForce">I kraft fra</dt><dd class="dateInForce">2016-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2015-12-23 15:30</dd><dt class="journalNumber">Journalnummer</dt><dd class="journalNumber">2015-1331</dd><dt class="titleShort">Korttittel</dt><dd class="titleShort">Forskrift om insentivordning for film- og serieproduksjoner</dd><dt class="title">Tittel</dt><dd class="title">Forskrift om insentivordning for film- og serieproduksjoner</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kulturdepartementet 16. desember 2015 med hjemmel i Stortingets budsjettvedtak.</dd><dt class="refid">RefID</dt><dd class="refid">forskrift/2015-12-16-1684</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om insentivordning for film- og serieproduksjoner<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Hvem kan søke</li><li>§ 4. Hvem kan motta tilskudd</li><li>§ 5. Krav til søknad</li><li>§ 6. Vilkår for tilskudd</li><li>§ 7. Tilskuddets størrelse</li><li>§ 8. Godkjente kostnader</li><li>§ 9. Forvaltning</li><li>§ 10. Vedtakets gyldighet</li><li>§ 11. Tilskuddsbrev</li><li>§ 12. Utbetaling</li><li>§ 13. Søknadsfrister</li><li>§ 14. Opplysningsplikt</li><li>§ 15. Kreditering av Norsk filminstitutt</li><li>§ 16. Rapportering og kontroll</li><li>§ 17. Sanksjoner</li><li>§ 18. Ikrafttredelse</li><li>Vedlegg 1. Kvalifiseringstest – vedlegg til forskrift om insentivordning for film- og serieproduksjoner</li></ul></li></ul></dd></dl></header><main class="documentBody" data-lovdata-URL="LTI/forskrift/2015-12-16-1684" id="dokument"><h1>Forskrift om insentivordning for film- og serieproduksjoner</h1><article class="legalArticle" data-lovdata-URL="LTI/forskrift/2015-12-16-1684/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Ordningen skal bidra til å øke antallet store internasjonale film- og serieproduksjoner i Norge for å fremme norsk kultur, historie og natur. Ordningen skal også bidra til økt erfaring og kunnskap i den norske filmbransjen, stimulere til vekst, en bærekraftig norsk filmnæring og økt internasjonalt samarbeid.</article></article><article class="legalArticle" data-lovdata-URL="LTI/forskrift/2015-12-16-1684/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Insentivordningen gir tilskudd til produksjon av film, drama- eller dokumentarserier som er produsert helt eller delvis i Norge og som er ment for bred offentlig distribusjon.</article><article class="legalP" id="paragraf-2-ledd-2">Produksjon av innhold som reklame, nyheter, reality- og underholdningsprogrammer, dekning av idrettsarrangementer og produksjon av materiale som kun skal vises i egne lukkede distribusjonssystemer omfattes ikke.</article><article class="legalP" id="paragraf-2-ledd-3">Tilskudd fra insentivordningen kan ikke kombineres med produksjonstilskudd og/eller etterhåndstilskudd fra Norsk filminstitutt.</article></article><article class="legalArticle" data-lovdata-URL="LTI/forskrift/2015-12-16-1684/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Hvem kan søke</span></h2><article class="legalP" id="paragraf-3-ledd-1">Hovedproduksjonsforetaket, eller den det gir fullmakt til, kan søke om tilskudd etter denne forskriften.</article><article class="legalP" id="paragraf-3-ledd-2">Det er et krav at hovedprodusenten har produsert minst én film, drama- eller dokumentarserie i løpet av de siste fem årene. Denne produksjonen må ha vært offentlig vist på minimum én av følgende måter: distribusjon på kino, bred kringkasting på tv eller tilsvarende bred distribusjon på andre plattformer.</article></article><article class="legalArticle" data-lovdata-URL="LTI/forskrift/2015-12-16-1684/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Hvem kan motta tilskudd</span></h2><article class="legalP" id="paragraf-4-ledd-1">Tilskuddsmottaker må være et audiovisuelt produksjonsforetak som er registrert i det norske foretaksregisteret som aksjeselskap, eller et foretak fra EØS-området som har en norsk filial registrert i foretaksregisteret.</article><article class="legalP" id="paragraf-4-ledd-2">Foretaket må være spesielt opprettet for den konkrete produksjonen det søkes tilskudd til. Foretaket er økonomisk ansvarlig for gjennomføringen av produksjonen i Norge. Kostnadene som tilskuddet skal beregnes på bakgrunn av må være bokførte i dette foretaket.</article><article class="legalP" id="paragraf-4-ledd-3">Foretaket kan ikke være organisert slik at en eller flere deltakere har et ubegrenset personlig ansvar for virksomhetens gjeld.</article></article><article class="legalArticle" data-lovdata-URL="LTI/forskrift/2015-12-16-1684/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Krav til søknad</span></h2><article class="legalP" id="paragraf-5-ledd-1">Søknad om tilskudd må leveres til Norsk filminstitutt før produksjonens oppstart i Norge.</article><article class="legalP" id="paragraf-5-ledd-2">Søknaden må inneholde grunnleggende informasjon om produksjonen og de opplysninger som trengs for å kunne behandle søknaden. Som et minimum skal søknaden inneholde følgende informasjon:<ul class="defaultList"><li data-li-identifier="a)" data-name="a)"><article class="listArticle" id="paragraf-5-ledd-2-punkt-1"><article class="legalP" id="paragraf-5-ledd-2-punkt-1-ledd-1">navn på ansvarlig søker,</article></article></li><li data-li-identifier="b)" data-name="b)"><article class="listArticle" id="paragraf-5-ledd-2-punkt-2"><article class="legalP" id="paragraf-5-ledd-2-punkt-2-ledd-1">dokumentasjon på avtale om filmretten,</article></article></li><li data-li-identifier="c)" data-name="c)"><article class="listArticle" id="paragraf-5-ledd-2-punkt-3"><article class="legalP" id="paragraf-5-ledd-2-punkt-3-ledd-1">beskrivelse av handling, innhold og sjanger for produksjonen det søkes midler til,</article></article></li><li data-li-identifier="d)" data-name="d)"><article class="listArticle" id="paragraf-5-ledd-2-punkt-4"><article class="legalP" id="paragraf-5-ledd-2-punkt-4-ledd-1">totalbudsjett for produksjonen,</article></article></li><li data-li-identifier="e)" data-name="e)"><article class="listArticle" id="paragraf-5-ledd-2-punkt-5"><article class="legalP" id="paragraf-5-ledd-2-punkt-5-ledd-1">budsjett for opptakene i Norge,</article></article></li><li data-li-identifier="f)" data-name="f)"><article class="listArticle" id="paragraf-5-ledd-2-punkt-6"><article class="legalP" id="paragraf-5-ledd-2-punkt-6-ledd-1">finansieringsplan som spesifiserer alle private og offentlige finansieringskilder,</article></article></li><li data-li-identifier="g)" data-name="g)"><article class="listArticle" id="paragraf-5-ledd-2-punkt-7"><article class="legalP" id="paragraf-5-ledd-2-punkt-7-ledd-1">produksjonsplan for opptakene i Norge med dato for sluttføring,</article></article></li><li data-li-identifier="h)" data-name="h)"><article class="listArticle" id="paragraf-5-ledd-2-punkt-8"><article class="legalP" id="paragraf-5-ledd-2-punkt-8-ledd-1">liste over all kunstnerisk og teknisk stab som er tilknyttet produksjonen i Norge, og</article></article></li><li data-li-identifier="i)" data-name="i)"><article class="listArticle" id="paragraf-5-ledd-2-punkt-9"><article class="legalP" id="paragraf-5-ledd-2-punkt-9-ledd-1">egenvurdering av kvalifiseringstest i henhold til § 6 andre ledd.</article></article></li></ul></article><article class="legalP" id="paragraf-5-ledd-3">Norsk filminstitutt skal utarbeide utfyllende retningslinjer for krav til søknad.</article></article><article class="legalArticle" data-lovdata-URL="LTI/forskrift/2015-12-16-1684/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Vilkår for tilskudd</span></h2><article class="legalP" id="paragraf-6-ledd-1">En produksjon må oppfylle følgende vilkår for å kunne motta tilskudd fra insentivordningen:<ul class="defaultList"><li data-li-identifier="a)" data-name="a)"><article class="listArticle" id="paragraf-6-ledd-1-punkt-1"><article class="legalP" id="paragraf-6-ledd-1-punkt-1-ledd-1">Produksjonen skal produseres helt eller delvis i Norge.</article></article></li><li data-li-identifier="b)" data-name="b)"><article class="listArticle" id="paragraf-6-ledd-1-punkt-2"><article class="legalP" id="paragraf-6-ledd-1-punkt-2-ledd-1">Produksjonen må minimum ha et totalt produksjonsbudsjett på NOK 25 mill. for spillefilm, NOK 10 mill. for dokumentarfilm, NOK 10 mill. per episode for dramaserier og NOK 5 mill. per episode for dokumentarserier.</article></article></li><li data-li-identifier="c)" data-name="c)"><article class="listArticle" id="paragraf-6-ledd-1-punkt-3"><article class="legalP" id="paragraf-6-ledd-1-punkt-3-ledd-1">Produksjonen må ha et budsjett som viser et minimumsforbruk av godkjente kostnader i Norge på NOK 2 mill.</article></article></li><li data-li-identifier="d)" data-name="d)"><article class="listArticle" id="paragraf-6-ledd-1-punkt-4"><article class="legalP" id="paragraf-6-ledd-1-punkt-4-ledd-1">Produksjonen må ha en finansieringsplan som består av minimum 30 % internasjonal finansiering.</article></article></li><li data-li-identifier="e)" data-name="e)"><article class="listArticle" id="paragraf-6-ledd-1-punkt-5"><article class="legalP" id="paragraf-6-ledd-1-punkt-5-ledd-1">Produksjonen må kunne dokumentere at den har avtale om internasjonal distribusjon. Intensjonsavtale om internasjonal distribusjon kan etter vurdering godtas.</article></article></li></ul></article><article class="legalP" id="paragraf-6-ledd-2">For å få tilskudd etter insentivordningen må produksjonen oppfylle minimumskravet i kvalifiseringstesten, jf. vedlegg 1 til denne forskriften.</article><article class="legalP" id="paragraf-6-ledd-3">Når Norsk filminstitutt prioriterer og rangerer søknadene som passerer kvalifiseringstesten skal ordningens formål vektlegges.</article></article><article class="legalArticle" data-lovdata-URL="LTI/forskrift/2015-12-16-1684/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Tilskuddets størrelse</span></h2><article class="legalP" id="paragraf-7-ledd-1">Tilskuddets størrelse utgjør inntil 25 % av godkjente produksjonskostnader for produksjonen i Norge.</article><article class="legalP" id="paragraf-7-ledd-2">Når mer enn 80&#xa0;% av produksjonens totale godkjente produksjonskostnader påløper i Norge, vil også øvrige godkjente produksjonskostnader som påløper innen EØS-området danne grunnlag for beregning av tilskuddet. Tilskuddsbeløpet skal da beregnes ut fra den totale godkjente produksjonskostnaden i Norge og EØS-området.</article><article class="legalP" id="paragraf-7-ledd-3">Tilskudd etter denne forskriften er tilskudd mot avregning, det vil si at tilskuddets endelige størrelse fastsettes ut fra endelig regnskap for produksjonskostnader påløpt i Norge jf. § 8 femte ledd.</article><article class="legalP" id="paragraf-7-ledd-4">Norsk filminstitutt vil akseptere godkjente merkostnader til produksjonen som påløper etter opptaksstart i Norge, oppad begrenset til 20&#xa0;% i forhold til godkjent budsjett.</article></article><article class="legalArticle" data-lovdata-URL="LTI/forskrift/2015-12-16-1684/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Godkjente kostnader</span></h2><article class="legalP" id="paragraf-8-ledd-1">Kostnader påløpt i Norge og utbetalt til skatteytere i Norge er grunnlag for beregning av tilskuddet.</article><article class="legalP" id="paragraf-8-ledd-2">Når mer enn 80&#xa0;% av de totale godkjente produksjonskostnadene påløper i Norge, vil også øvrige godkjente produksjonskostnader som påløper innen EØS-området danne grunnlag for beregning av tilskuddet, jf. § 7 andre ledd.</article><article class="legalP" id="paragraf-8-ledd-3">Kostnadene skal ikke være høyere enn markedspris.</article><article class="legalP" id="paragraf-8-ledd-4">Kostnader som er påløpt før søknad er bekreftet mottatt av Norsk filminstitutt vil ikke regnes som godkjente kostnader.</article><article class="legalP" id="paragraf-8-ledd-5">Endelig regnskap skal være bekreftet og godkjent av statsautorisert revisor. Revisor skal i tillegg bekrefte at regnskapet er i samsvar med bestemmelsene i denne forskriften.</article><article class="legalP" id="paragraf-8-ledd-6">Dersom det er tvil om kostnadene oppfyller kravene som følger av denne forskriften, er det tilskuddsmottakers ansvar å dokumentere at vilkårene er oppfylt.</article></article><article class="legalArticle" data-lovdata-URL="LTI/forskrift/2015-12-16-1684/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Forvaltning</span></h2><article class="legalP" id="paragraf-9-ledd-1">Tilskuddsordningen forvaltes av Norsk filminstitutt, som også fatter vedtak om tildeling av tilskudd etter forskriften.</article><article class="legalP" id="paragraf-9-ledd-2">Vedtak som er truffet i medhold av denne forskrift kan påklages til departementet, jf. lov 10. februar 1967 om behandlingsmåten i forvaltningssaker (forvaltningsloven) kap. VI.</article></article><article class="legalArticle" data-lovdata-URL="LTI/forskrift/2015-12-16-1684/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Vedtakets gyldighet</span></h2><article class="legalP" id="paragraf-10-ledd-1">Vedtak om tilsagn om tildeling av tilskudd skal være gyldig i to år. Det kan søkes om utsettelse innen utløpet av toårsperioden dersom søker kan dokumentere at det er realistisk at produksjonen kommer i gang i løpet av påfølgende år. Utsettelse kan kun gis for ett år, slik at vedtaket maksimalt har en samlet gyldighet på tre år.</article></article><article class="legalArticle" data-lovdata-URL="LTI/forskrift/2015-12-16-1684/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Tilskuddsbrev</span></h2><article class="legalP" id="paragraf-11-ledd-1">Vedtak om tilsagn om tildeling av tilskudd skal bekreftes med tilskuddsbrev fra Norsk filminstitutt, jf. bestemmelser om økonomistyring i staten pkt. 6.3.3.</article></article><article class="legalArticle" data-lovdata-URL="LTI/forskrift/2015-12-16-1684/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Utbetaling</span></h2><article class="legalP" id="paragraf-12-ledd-1">Søkeren skal skriftlig anmode Norsk filminstitutt om utbetaling. Krav om utbetaling av tilskudd fremsettes innen seks måneder etter endt produksjon i Norge. Krav fremsatt etter dette vil normalt avslås.</article><article class="legalP" id="paragraf-12-ledd-2">Det er et vilkår for utbetaling at produksjonen i Norge er ferdig, og at produksjonen ikke har utestående skatt- og avgiftskrav fra norske myndigheter.</article></article><article class="legalArticle" data-lovdata-URL="LTI/forskrift/2015-12-16-1684/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Søknadsfrister</span></h2><article class="legalP" id="paragraf-13-ledd-1">Norsk filminstitutt kan fastsette søknadsfrister når det er hensiktsmessig ut fra hensyn til prioritering av tilskudd.</article></article><article class="legalArticle" data-lovdata-URL="LTI/forskrift/2015-12-16-1684/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Opplysningsplikt</span></h2><article class="legalP" id="paragraf-14-ledd-1">Søker plikter å gi Norsk filminstitutt alle opplysninger som er nødvendige for å behandle søknaden og grunnlaget for tilskuddet jf. § 5 andre ledd.</article><article class="legalP" id="paragraf-14-ledd-2">Etter at tilsagn om tilskudd foreligger, plikter tilskuddsmottakeren av eget tiltak å gi melding om eventuelle endringer i forutsetningene for tilskuddet. Tilskuddsmottakeren kan ikke foreta vesentlige endringer i den aktuelle produksjonen uten at dette er skriftlig forelagt for, og skriftlig godkjent av, Norsk filminstitutt.</article></article><article class="legalArticle" data-lovdata-URL="LTI/forskrift/2015-12-16-1684/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Kreditering av Norsk filminstitutt</span></h2><article class="legalP" id="paragraf-15-ledd-1">Dersom en produksjon som har fått tilskudd etter denne forskriften fører frem til en ferdig film, drama- eller dokumentarserie skal Norsk filminstitutt krediteres i filmens sluttekst og i øvrig materiale på lik linje med andre investorer og tilskuddsgivere til produksjonen.</article></article><article class="legalArticle" data-lovdata-URL="LTI/forskrift/2015-12-16-1684/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Rapportering og kontroll</span></h2><article class="legalP" id="paragraf-16-ledd-1">Norsk filminstitutt skal sørge for nødvendig kontroll med bruken av tilskuddsmidlene.</article><article class="legalP" id="paragraf-16-ledd-2">Departementet og Riksrevisjonen kan iverksette kontroll med at midlene nyttes etter forutsetningene, jf. reglement for økonomistyring i staten § 15 og lov 7. mai 2004 nr. 21 om Riksrevisjonen § 12 tredje ledd. Eventuelle kontrolltiltak kan bli iverksatt, jf. bevilgningsreglementet 26. mai 2005 nr. 876 § 10 annet ledd.</article><article class="legalP" id="paragraf-16-ledd-3">Hovedproduksjonsforetaket plikter å oppbevare regnskapet jf. § 8 femte ledd i fem år og skal i denne perioden kunne fremlegge regnskapet på anmodning fra Norsk filminstitutt, departementet eller Riksrevisjonen.</article></article><article class="legalArticle" data-lovdata-URL="LTI/forskrift/2015-12-16-1684/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Sanksjoner</span></h2><article class="legalP" id="paragraf-17-ledd-1">Norsk filminstitutt kan, helt eller delvis, vedta å trekke tilbake tilsagn om tilskudd, holde tilbake tilskudd eller kreve tilbakebetaling av utbetalt tilskudd dersom<ul class="defaultList"><li data-li-identifier="a)" data-name="a)"><article class="listArticle" id="paragraf-17-ledd-1-punkt-1"><article class="legalP" id="paragraf-17-ledd-1-punkt-1-ledd-1">tilskuddsmottaker har brutt opplysningsplikten</article></article></li><li data-li-identifier="b)" data-name="b)"><article class="listArticle" id="paragraf-17-ledd-1-punkt-2"><article class="legalP" id="paragraf-17-ledd-1-punkt-2-ledd-1">tilskuddet ikke blir benyttet i henhold til forutsetningene fastsatt i tilskuddsbrevet</article></article></li><li data-li-identifier="c)" data-name="c)"><article class="listArticle" id="paragraf-17-ledd-1-punkt-3"><article class="legalP" id="paragraf-17-ledd-1-punkt-3-ledd-1">tilskuddsmottaker på annen vesentlig måte har brutt bestemmelsene i denne forskrift eller bestemmelser/vilkår fastsatt av Norsk filminstitutt med hjemmel i denne forskrift.</article></article></li></ul></article><article class="legalP" id="paragraf-17-ledd-2">Ved krav om tilbakebetaling kan det fastsettes rente etter lov 17. desember 1976 nr. 100 om renter ved forsinket betaling m.m. for det beløp som kreves tilbakebetalt.</article><article class="legalP" id="paragraf-17-ledd-3">Dersom tilbaketrukne midler ikke blir tilbakebetalt, kan hovedproduksjonsforetaket utelukkes fra insentivordningen og fra alle øvrige tilskuddsordninger Norsk filminstitutt forvalter i inntil tre år. Dette gjelder også ved gjentatte brudd på regelverk eller forutsetninger som nevnt i første ledd.</article><article class="legalP" id="paragraf-17-ledd-4">Vedtatte sanksjoner må være rimelige og stå i forhold til det aktuelle bruddet på regelverket eller øvrige forutsetninger.</article></article><article class="legalArticle" data-lovdata-URL="LTI/forskrift/2015-12-16-1684/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Ikrafttredelse</span></h2><article class="legalP" id="paragraf-18-ledd-1">Forskriften trer i kraft 1. januar 2016.</article></article><section class="section" data-name="vedlegg1" id="kapittel-1" data-lovdata-URL="LTI/forskrift/2015-12-16-1684/KAPITTEL_1"><h2>Vedlegg 1. Kvalifiseringstest – vedlegg til forskrift om insentivordning for film- og serieproduksjoner</h2><article class="legalP" id="kapittel-1-ledd-1">Den omsøkte filmen/serieproduksjonen må oppnå minimum 4 poeng i Del 1 – Kulturtesten og minimum 20 poeng totalt sett (for Del 1 – Kulturtesten og Del 2 – Produksjonstesten). Maksimalt antall poeng det er mulig å oppnå er 51.</article><article class="legalP" id="kapittel-1-ledd-2">Poengene i kategoriene 10-14 blir gitt ut fra hvordan filmen/serieproduksjonen oppfyller hvert av kriteriene. Norsk filminstitutt vurderer i hvilken grad filmingen/leveransen av varer og tjenester/etterarbeid finner sted i Norge og hvordan de bidrar til å styrke kompetansen til norske filmarbeidere og leverandører innenfor filmnæringen. <table><thead><tr><th data-text-align="left" data-vertical-align="top" /><th data-text-align="left" data-vertical-align="top"><i>Del I – Kulturtest</i></th><th data-text-align="left" data-vertical-align="top"><i>Mulige poeng</i></th></tr></thead><tbody><tr><td data-text-align="left" data-vertical-align="top">1</td><td data-text-align="left" data-vertical-align="top">Fortellingen, manuskriptet, hovedtemaet i filmen/serieproduksjonen er basert på hendelser som er en del av norsk eller europeisk kultur eller historie</td><td data-text-align="left" data-vertical-align="top">0–2</td></tr><tr><td data-text-align="left" data-vertical-align="top">2</td><td data-text-align="left" data-vertical-align="top">Filmen/serieproduksjonen er basert på en karakter eller person fra norsk eller europeisk kultur, historie eller samfunn</td><td data-text-align="left" data-vertical-align="top">0–2</td></tr><tr><td data-text-align="left" data-vertical-align="top">3</td><td data-text-align="left" data-vertical-align="top">Filmen/serieproduksjonens historie er knyttet til en norsk eller europeisk sted; arkitektonisk, fysisk eller kulturelt</td><td data-text-align="left" data-vertical-align="top">0–2</td></tr><tr><td data-text-align="left" data-vertical-align="top">4</td><td data-text-align="left" data-vertical-align="top">Filmen/serieproduksjonens manuskript eller sentrale tema er basert på et litterært verk eller eller tilpasset fra en annen kunstnerisk disiplin (billedkunst, teater, musikk osv.)</td><td data-text-align="left" data-vertical-align="top">0–2</td></tr><tr><td data-text-align="left" data-vertical-align="top">5</td><td data-text-align="left" data-vertical-align="top">Historien, manuskriptet, det sentrale temaet i filmen/serieproduksjonen dreier seg om samtidige kulturelle, sosiologiske eller politiske temaer eller hendelser.</td><td data-text-align="left" data-vertical-align="top">0–2</td></tr><tr><td data-text-align="left" data-vertical-align="top">6</td><td data-text-align="left" data-vertical-align="top">Filmen/serieproduksjonen reflekterer norske eller europeiske verdier, kultur, identitet, skikker eller tradisjoner</td><td data-text-align="left" data-vertical-align="top">0–2</td></tr><tr><td data-text-align="left" data-vertical-align="top">7</td><td data-text-align="left" data-vertical-align="top">Regissør, manusforfatter eller forfatter av litterært forelegg er norsk eller europeisk</td><td data-text-align="left" data-vertical-align="top">0–2</td></tr><tr><td data-text-align="left" data-vertical-align="top">8</td><td data-text-align="left" data-vertical-align="top">Filmen/serieproduksjonen er på norsk eller et annet europeisk språk</td><td data-text-align="left" data-vertical-align="top">0–2</td></tr><tr><td data-text-align="left" data-vertical-align="top" /><td data-text-align="left" data-vertical-align="top"><i>Totalsum kulturelle kriterier (minimumskravet er 4 poeng)</i></td><td data-text-align="left" data-vertical-align="top"><i>16</i></td></tr><tr><td data-text-align="left" data-vertical-align="top" /><td data-text-align="left" data-vertical-align="top"><i>Del II Produksjonstest</i></td><td data-text-align="left" data-vertical-align="top" /></tr><tr><td data-text-align="left" data-vertical-align="top">9</td><td data-text-align="left" data-vertical-align="top">Filmen/serieproduksjonen er er et filmatisk verk som bidrar til utviklingen av sin sjanger</td><td data-text-align="left" data-vertical-align="top">0–3</td></tr><tr><td data-text-align="left" data-vertical-align="top">10</td><td data-text-align="left" data-vertical-align="top">Filmen/serieproduksjonen er egnet til å øke de involverte filmskapernes kompetanse og evne til å lage ambisiøse og krevende prosjekter med høy kvalitet og kulturell verdi</td><td data-text-align="left" data-vertical-align="top">0–4</td></tr><tr><td data-text-align="left" data-vertical-align="top">11</td><td data-text-align="left" data-vertical-align="top">Filmskaperne er norske eller EØS-borgere (et poeng gis for hvert punkt under. Maksimalt 8 poeng totalt)</td><td data-text-align="left" data-vertical-align="top">0–8</td></tr><tr><td data-text-align="left" data-vertical-align="top" /><td data-text-align="left" data-vertical-align="top">i. Regissør</td><td data-text-align="left" data-vertical-align="top">1</td></tr><tr><td data-text-align="left" data-vertical-align="top" /><td data-text-align="left" data-vertical-align="top">ii. Produsent/samprodusent</td><td data-text-align="left" data-vertical-align="top">1</td></tr><tr><td data-text-align="left" data-vertical-align="top" /><td data-text-align="left" data-vertical-align="top">iii. Fotograf</td><td data-text-align="left" data-vertical-align="top">1</td></tr><tr><td data-text-align="left" data-vertical-align="top" /><td data-text-align="left" data-vertical-align="top">iv. B-fotograf</td><td data-text-align="left" data-vertical-align="top">1</td></tr><tr><td data-text-align="left" data-vertical-align="top" /><td data-text-align="left" data-vertical-align="top">v. Manusforfatter</td><td data-text-align="left" data-vertical-align="top">1</td></tr><tr><td data-text-align="left" data-vertical-align="top" /><td data-text-align="left" data-vertical-align="top">vi. Ledende skuespiller</td><td data-text-align="left" data-vertical-align="top">1</td></tr><tr><td data-text-align="left" data-vertical-align="top" /><td data-text-align="left" data-vertical-align="top">vii. Birolle</td><td data-text-align="left" data-vertical-align="top">1</td></tr><tr><td data-text-align="left" data-vertical-align="top" /><td data-text-align="left" data-vertical-align="top">viii. Komponist</td><td data-text-align="left" data-vertical-align="top">1</td></tr><tr><td data-text-align="left" data-vertical-align="top" /><td data-text-align="left" data-vertical-align="top">ix. Lydsjef/lyddesigner</td><td data-text-align="left" data-vertical-align="top">1</td></tr><tr><td data-text-align="left" data-vertical-align="top" /><td data-text-align="left" data-vertical-align="top">x. Produksjonsdesigner</td><td data-text-align="left" data-vertical-align="top">1</td></tr><tr><td data-text-align="left" data-vertical-align="top" /><td data-text-align="left" data-vertical-align="top">xi. Kostymedesigner</td><td data-text-align="left" data-vertical-align="top">1</td></tr><tr><td data-text-align="left" data-vertical-align="top" /><td data-text-align="left" data-vertical-align="top">xii. Klipper</td><td data-text-align="left" data-vertical-align="top">1</td></tr><tr><td data-text-align="left" data-vertical-align="top" /><td data-text-align="left" data-vertical-align="top">xiii. Make-up-ansvarlig</td><td data-text-align="left" data-vertical-align="top">1</td></tr><tr><td data-text-align="left" data-vertical-align="top" /><td data-text-align="left" data-vertical-align="top">xiv. Utøvende produsent/linjeprodusent/post-produsent/vfx-produsent</td><td data-text-align="left" data-vertical-align="top">1</td></tr><tr><td data-text-align="left" data-vertical-align="top" /><td data-text-align="left" data-vertical-align="top">xv. Animation Director/Lead Animator</td><td data-text-align="left" data-vertical-align="top">1</td></tr><tr><td data-text-align="left" data-vertical-align="top" /><td data-text-align="left" data-vertical-align="top">xvi. Colourist</td><td data-text-align="left" data-vertical-align="top">1</td></tr><tr><td data-text-align="left" data-vertical-align="top" /><td data-text-align="left" data-vertical-align="top">xvii. Concept Artist</td><td data-text-align="left" data-vertical-align="top">1</td></tr><tr><td data-text-align="left" data-vertical-align="top" /><td data-text-align="left" data-vertical-align="top">xviii. Lead vfx-artist (compositor, modellør, rigger, lyssetter, teksturer, matte-painter, fx Technical director)</td><td data-text-align="left" data-vertical-align="top">1</td></tr><tr><td data-text-align="left" data-vertical-align="top" /><td data-text-align="left" data-vertical-align="top">xix. Etterarbeids- eller vfx supervisor</td><td data-text-align="left" data-vertical-align="top">1</td></tr><tr><td data-text-align="left" data-vertical-align="top">12</td><td data-text-align="left" data-vertical-align="top">Minimum 51&#xa0;% av filmarbeiderne (funksjoner som ikke listes opp i punkt 11) er norske eller EØS-borgere</td><td data-text-align="left" data-vertical-align="top">0–4</td></tr><tr><td data-text-align="left" data-vertical-align="top">13</td><td data-text-align="left" data-vertical-align="top">Filmen spilles inn på norske locations/studioer i Norge</td><td data-text-align="left" data-vertical-align="top">0–4</td></tr><tr><td data-text-align="left" data-vertical-align="top">14</td><td data-text-align="left" data-vertical-align="top">Produksjonen bruker leverandører fra Norge eller et annet EØS-land</td><td data-text-align="left" data-vertical-align="top">0–4</td></tr><tr><td data-text-align="left" data-vertical-align="top">15</td><td data-text-align="left" data-vertical-align="top">Hele eller deler av etterarbeidet (inklusive lyd, visuelle effekter, klipping, musikkinnspilling med mer) gjøres i Norge eller et EØS-land</td><td data-text-align="left" data-vertical-align="top">0–6</td></tr><tr><td data-text-align="left" data-vertical-align="top">16</td><td data-text-align="left" data-vertical-align="top">Produksjonen har en strategi for bærekraftig og miljøvennlig innspilling</td><td data-text-align="left" data-vertical-align="top">0–2</td></tr><tr><td data-text-align="left" data-vertical-align="top" /><td data-text-align="left" data-vertical-align="top"><i>Totalsum produksjonskriterier</i></td><td data-text-align="left" data-vertical-align="top"><i>35</i></td></tr><tr><td data-text-align="left" data-vertical-align="top" /><td data-text-align="left" data-vertical-align="top"><i>Totalsum kulturelle kriterier og produksjonskriterier (minimumskravet er 20 poeng)</i></td><td data-text-align="left" data-vertical-align="top"><i>51</i></td></tr></tbody></table></article></section></main></body></html>