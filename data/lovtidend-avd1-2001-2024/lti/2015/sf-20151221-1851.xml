<!DOCTYPE html><html lang="no"><head><title>Forskrift om rente- og avdragsvilkår for lån i Husbanken</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2015-12-21-1851</dd><dt class="dokid">DokumentID</dt><dd class="dokid">LTI/forskrift/2015-12-21-1851</dd><dt class="ministry">Departement</dt><dd class="ministry"><ul><li>Kommunal- og moderniseringsdepartementet</li></ul></dd><dt class="publishedIn">Publisert i</dt><dd class="publishedIn">I 2015 hefte 17 s 2785</dd><dt class="dateInForce">I kraft fra</dt><dd class="dateInForce">2016-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2004-12-22-1758</li><li>forskrift/2003-07-10-957</li><li>forskrift/1995-12-20-1135</li><li>forskrift/2014-03-12-273</li><li>forskrift/2011-05-25-550</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2009-05-29-30/§8</li></ul></dd><dt class="dateOfPublication">Kunngjort</dt><dd class="dateOfPublication">2016-01-06 15:30</dd><dt class="journalNumber">Journalnummer</dt><dd class="journalNumber">2016-0002</dd><dt class="titleShort">Korttittel</dt><dd class="titleShort">Forskrift om rente- og avdragsvilkår i Husbanken</dd><dt class="title">Tittel</dt><dd class="title">Forskrift om rente- og avdragsvilkår for lån i Husbanken</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kommunal- og moderniseringsdepartementet 21. desember 2015 med hjemmel i lov 29. mai 2009 nr. 30 om Husbanken § 8.</dd><dt class="refid">RefID</dt><dd class="refid">forskrift/2015-12-21-1851</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om rente- og avdragsvilkår for lån i Husbanken<ul class="tocSubUl"><li>§ 1. Virkeområde</li><li>§ 2. Forvaltning av utbetalte lån</li><li>§ 3. Generelle rentevilkår</li><li>§ 4. Utregning av renter fra 1. januar til og med 29. februar 2016</li><li>§ 5. Utregning av rente fra og med 1. mars 2016</li><li>§ 6. Over- og underkurs</li><li>§ 7. Nedbetalingsvilkår</li><li>§ 8. Terminforfall på lån i Husbanken</li><li>§ 9. Gebyrer</li><li>§ 10. Virkemidler ved betalingsproblemer</li><li>§ 11. Ikraftsetting</li></ul></li></ul></dd></dl></header><main class="documentBody" data-lovdata-URL="LTI/forskrift/2015-12-21-1851" id="dokument"><h1>Forskrift om rente- og avdragsvilkår for lån i Husbanken</h1><article class="legalArticle" data-lovdata-URL="LTI/forskrift/2015-12-21-1851/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften gjelder for fastsetting av rente- og avdragsvilkår for alle Husbankens låneordninger. For kommunal videretildeling av startlån som er tatt opp i Husbanken, gjelder forskriften med de tillegg og presiseringer som fremkommer i forskrift 12. mars 2014 nr. 273 om startlån fra Husbanken.</article></article><article class="legalArticle" data-lovdata-URL="LTI/forskrift/2015-12-21-1851/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Forvaltning av utbetalte lån</span></h2><article class="legalP" id="paragraf-2-ledd-1">Husbankens låneforvaltning følger privatrettslige regler.</article><article class="legalP" id="paragraf-2-ledd-2">Vilkårene for utbetalt lån fremkommer i skriftlig låneavtale (kredittavtale) mellom Husbanken (kredittgiver) og lånekunde. Lov 25. juni 1999 nr. 46 om finansavtaler og finansoppdrag, og tilhørende forskrift 7. mai 2010 nr. 654 om kredittavtaler mv. gjelder for avtalene.</article><article class="legalP" id="paragraf-2-ledd-3">Ved betalingsmislighold gjelder lov 17. desember 1976 nr. 100 om renter ved forsinket betaling m.m.</article></article><article class="legalArticle" data-lovdata-URL="LTI/forskrift/2015-12-21-1851/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Generelle rentevilkår</span></h2><article class="legalP" id="paragraf-3-ledd-1">Renten beregnes og forfaller til betaling etterskuddsvis.</article><article class="legalP" id="paragraf-3-ledd-2">Husbanken kan tilby valg mellom fast eller flytende rente for hele eller deler av lånet. Lån har flytende rente med mindre lånekunden inngår avtale om fast rente.</article></article><article class="legalArticle" data-lovdata-URL="LTI/forskrift/2015-12-21-1851/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Utregning av renter fra 1. januar til og med 29. februar 2016</span></h2><article class="legalP" id="paragraf-4-ledd-1">Utgangspunktet for fastsettelse av renter på lån i Husbanken er statens antatte lånekostnader for tilsvarende rentebindingstid, med et påslag på 0,5 prosentpoeng. Fra 1. mars 2014 skal påslaget være 1,0 prosentpoeng for lån med flytende rente og for lån med fast rente hvor søknad om fast renteavtale er kommet inn fra og med 8. november 2013. For søknader som er kommet inn fra og med 14. oktober 2013 og frem til 8. november 2013 er påslaget 0,75 prosentpoeng fra 1. mars 2014. Staten har et begrenset antall utestående statspapirer (lån som enten er statskasseveksler eller statsobligasjoner), og det vil ofte være nødvendig å interpolere (finne en veid gjennomsnittsrente) mellom to statspapirer. Lånekostnaden anslås ved å observere kjøpskursen på Oslo Børs på slutten av dagen. Ved beregning av renten for en bestemt observasjonsperiode brukes kursobservasjoner på dager med oppgjør i den gitte perioden. De observerte daglige kursene regnes om til årlige effektive renter som avrundes til nærmeste 0,0001 prosentpoeng.</article><article class="legalP" id="paragraf-4-ledd-2">Gjennomsnittet av renteobservasjonene avrundes til nærmeste 0,1 prosentpoeng.<ul class="defaultList"><li data-li-identifier="a)" data-name="a)"><article class="listArticle" id="paragraf-4-ledd-2-punkt-1"><article class="legalP" id="paragraf-4-ledd-2-punkt-1-ledd-1">For statskasseveksler er formelen for beregning av effektiv rente gitt ved:</article></article></li><li><article class="listArticle" id="paragraf-4-ledd-2-punkt-2"><article class="legalP" id="paragraf-4-ledd-2-punkt-2-ledd-1"><img height="68" src="static/LTI//ltavd1/filer/grafikk/sf-20151221-1851-01-01.gif" width="138" /></article></article></li><li><article class="listArticle" id="paragraf-4-ledd-2-punkt-3"><article class="legalP" id="paragraf-4-ledd-2-punkt-3-ledd-1">der: <img height="12" src="static/LTI//ltavd1/filer/grafikk/sf-20151221-1851-02-01.gif" width="13" /> = årlig effektiv rente for statskasseveksler</article></article></li><li><article class="listArticle" id="paragraf-4-ledd-2-punkt-4"><article class="legalP" id="paragraf-4-ledd-2-punkt-4-ledd-1">K = observert kurs</article></article></li><li><article class="listArticle" id="paragraf-4-ledd-2-punkt-5"><article class="legalP" id="paragraf-4-ledd-2-punkt-5-ledd-1">D = tid til forfall av statskassevekselen i antall dager (inkludert skuddår)</article></article></li><li data-li-identifier="b)" data-name="b)"><article class="listArticle" id="paragraf-4-ledd-2-punkt-6"><article class="legalP" id="paragraf-4-ledd-2-punkt-6-ledd-1">For statsobligasjoner er formelen for beregning av observert effektiv rente gitt ved:</article></article></li><li><article class="listArticle" id="paragraf-4-ledd-2-punkt-7"><article class="legalP" id="paragraf-4-ledd-2-punkt-7-ledd-1"><img height="48" src="static/LTI//ltavd1/filer/grafikk/sf-20151221-1851-03-01.gif" width="168" /></article></article></li><li><article class="listArticle" id="paragraf-4-ledd-2-punkt-8"><article class="legalP" id="paragraf-4-ledd-2-punkt-8-ledd-1">der: <img height="12" src="static/LTI//ltavd1/filer/grafikk/sf-20151221-1851-04-01.gif" width="13" /> = årlig effektiv rente</article></article></li><li><article class="listArticle" id="paragraf-4-ledd-2-punkt-9"><article class="legalP" id="paragraf-4-ledd-2-punkt-9-ledd-1"><img height="19" src="static/LTI//ltavd1/filer/grafikk/sf-20151221-1851-05-01.gif" width="20" /> = betaling på tidspunkt <img height="12" src="static/LTI//ltavd1/filer/grafikk/sf-20151221-1851-06-01.gif" width="14" /></article></article></li><li><article class="listArticle" id="paragraf-4-ledd-2-punkt-10"><article class="legalP" id="paragraf-4-ledd-2-punkt-10-ledd-1"><img height="12" src="static/LTI//ltavd1/filer/grafikk/sf-20151221-1851-07-01.gif" width="14" /> = tid til forfall av betaling av statsobligasjonen i antall år</article></article></li><li><article class="listArticle" id="paragraf-4-ledd-2-punkt-11"><article class="legalP" id="paragraf-4-ledd-2-punkt-11-ledd-1">P = påløpt rente.</article></article></li></ul></article><article class="legalP" id="paragraf-4-ledd-3">Årlige effektive renter før gebyrer, som danner grunnlag for faste og flytende renter beregnes av Finansdepartementet. Husbanken beregner nominelle renter. Informasjon om rentene publiseres på Husbankens nettsider.</article><article class="legalP" id="paragraf-4-ledd-4">Den nominelle renten på et lån fastsettes med bakgrunn i den årlige effektive renten på statspapirer inkludert påslaget på rentemarginen, og antall årlige renteinnbetalinger på lånet.</article><article class="legalP" id="paragraf-4-ledd-5">Formelen for fastsettelse av den nominelle renten er:<ul class="defaultList"><li><article class="listArticle" id="paragraf-4-ledd-5-punkt-1"><article class="legalP" id="paragraf-4-ledd-5-punkt-1-ledd-1"><img height="30" src="static/LTI//ltavd1/filer/grafikk/sf-20151221-1851-08-01.gif" width="148" /></article></article></li><li><article class="listArticle" id="paragraf-4-ledd-5-punkt-2"><article class="legalP" id="paragraf-4-ledd-5-punkt-2-ledd-1">der: <img height="12" src="static/LTI//ltavd1/filer/grafikk/sf-20151221-1851-09-01.gif" width="14" /> = årlig nominell rente i prosent</article></article></li><li><article class="listArticle" id="paragraf-4-ledd-5-punkt-3"><article class="legalP" id="paragraf-4-ledd-5-punkt-3-ledd-1"><img height="12" src="static/LTI//ltavd1/filer/grafikk/sf-20151221-1851-10-01.gif" width="13" /> = årlig effektiv rente i prosent inkludert påslaget på rentemarginen</article></article></li><li><article class="listArticle" id="paragraf-4-ledd-5-punkt-4"><article class="legalP" id="paragraf-4-ledd-5-punkt-4-ledd-1">n = antall årlige renteinnbetalinger på lånet.</article></article></li></ul></article><article class="legalP" id="paragraf-4-ledd-6">De årlige nominelle rentene blir avrundet med tre desimaler. Renteberegningen foretas ut fra antall kalenderdager mellom hver innbetaling. Dersom renten innbetales før avtalt termindato, benyttes en nominell perioderente basert på avtalt antall årlige renteinnbetalinger.</article><article class="legalP" id="paragraf-4-ledd-7">Den effektive renten på et lån beregnes iht. forskrift 7. mai 2010 nr. 654 om kredittavtaler mv. kap. 3.</article><article class="legalP" id="paragraf-4-ledd-8">Den flytende renten reguleres hver annen måned dersom endringer i observert markedsrente på statspapirer tilsier det.</article><article class="legalP" id="paragraf-4-ledd-9">Utgangspunktet for fastsetting av flytende nominell rente er gjennomsnittet av observerte markedsrenter over to måneder på statspapirer (statskasseveksler) med gjenstående løpetid fra null til tre måneder. Observasjonsperiodene starter ved årsskiftet, og ny rente trer i kraft to måneder etter endt observasjonsperiode.</article><article class="legalP" id="paragraf-4-ledd-10">Utgangspunktet for fastsetting av tilbud om fast nominell rente er gjennomsnittet av observerte markedsrenter i løpet av én måned for statspapirer (obligasjoner) med tilsvarende løpetid. For faste renter i 3, 5 og 10 år benyttes et vektet gjennomsnitt av renten på statspapirer med lengre og kortere løpetid enn det enkelte tilbudet. For fastrentetilbud som er lengre enn lengste gjenstående løpetid på statspapirer, anslås statens lånekostnad på følgende måte:<ul class="defaultList"><li data-li-identifier="a)" data-name="a)"><article class="listArticle" id="paragraf-4-ledd-10-punkt-1"><article class="legalP" id="paragraf-4-ledd-10-punkt-1-ledd-1">Renten på 10-års fastrentelån beregnes ved å finne differansen mellom renten på lengste statsobligasjon og en rentebytteavtale (renteswap) med tilsvarende markedsverdivektet løpetid (durasjon). Deretter trekkes denne differansen fra renten på en rentebytteavtale med 10 års løpetid.</article></article></li><li data-li-identifier="b)" data-name="b)"><article class="listArticle" id="paragraf-4-ledd-10-punkt-2"><article class="legalP" id="paragraf-4-ledd-10-punkt-2-ledd-1">Renten på 20-års fastrentelån beregnes ved å først finne differansen mellom renten på rentebytteavtaler med 20 og 10 års løpetid. Deretter legges denne differansen til interpolert 10-årig statsrente.</article></article></li></ul></article><article class="legalP" id="paragraf-4-ledd-11">Tilbud om fast rente gjelder fra én måned etter endt observasjonsperiode. Det vil si at fastrentene fra og med 1. januar er beregnet ut fra observasjoner i november, osv. Avtale om fast rente må være mottatt i Husbanken senest 24 dager etter endt observasjonsperiode.</article></article><article class="legalArticle" data-lovdata-URL="LTI/forskrift/2015-12-21-1851/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Utregning av rente fra og med 1. mars 2016</span></h2><article class="legalP" id="paragraf-5-ledd-1">Utgangspunktet for beregning av renter på lån i Husbanken er en basisrente beregnet av Finansdepartementet, som er gjennomsnittet av de beste lånetilbudene i markedet slik de er rapportert til Finansportalen. Kriteriene for uttrekk av lånetilbud og beregning av gjennomsnitt er fastsatt i forskrift om endring av forskrift 19. november 1999 nr. 1158 til utfylling og gjennomføring mv. av skatteloven av 26. mars 1999 nr. 14. Med grunnlag i disse vilkårene fastsetter Finansdepartementet basisrentene for lån med flytende og lån med faste renter. Fra basisrenten blir det trukket en fast prosentsats for å komme fram til en årlig effektiv rente både for fast og flytende rente. Renten på 20-års fastrentelån beregnes med utgangspunkt i basisrenten for renten for 10 års fastrentelån.</article><article class="legalP" id="paragraf-5-ledd-2">Den nominelle renten på lånet til kunden blir regnet ut fra den oppgitte årlige<ul class="defaultList"><li><article class="listArticle" id="paragraf-5-ledd-2-punkt-1"><article class="legalP" id="paragraf-5-ledd-2-punkt-1-ledd-1"><img height="65" src="static/LTI//ltavd1/filer/grafikk/sf-20151221-1851-11-01.png" width="191" /></article></article></li><li><article class="listArticle" id="paragraf-5-ledd-2-punkt-2"><article class="legalP" id="paragraf-5-ledd-2-punkt-2-ledd-1">effektive renten. Det er Husbanken som fastsetter de nominelle rentene. Formelen for å regne ut den nominelle renten er slik:</article></article></li><li><article class="listArticle" id="paragraf-5-ledd-2-punkt-3"><article class="legalP" id="paragraf-5-ledd-2-punkt-3-ledd-1">der:</article></article></li><li><article class="listArticle" id="paragraf-5-ledd-2-punkt-4"><article class="legalP" id="paragraf-5-ledd-2-punkt-4-ledd-1">r<sub>n</sub> = årlig nominell rente i prosent</article></article></li><li><article class="listArticle" id="paragraf-5-ledd-2-punkt-5"><article class="legalP" id="paragraf-5-ledd-2-punkt-5-ledd-1">r<sub>e</sub> = årlig effektiv rente i prosent før gebyr</article></article></li><li><article class="listArticle" id="paragraf-5-ledd-2-punkt-6"><article class="legalP" id="paragraf-5-ledd-2-punkt-6-ledd-1">n = antall betalingsterminer per år</article></article></li></ul></article><article class="legalP" id="paragraf-5-ledd-3">Rentene blir oppgitt med tre desimaler. Når effektiv rente på lånet til kunden skal beregnes, kommer gebyrer i tillegg, jf. § 9. Den effektive renten beregnes i henhold til forskrift 7. mai 2010 nr. 654 om kredittavtaler mv. kap. 3.</article><article class="legalP" id="paragraf-5-ledd-4">Utgangspunktet for å fastsette flytende renter er observasjoner i løpet av to måneder av tilbud om boliglån med flytende renter. Observasjonsperiodene starter ved årsskiftet, og ny rente trer i kraft to måneder etter avsluttet observasjonsperiode.</article><article class="legalP" id="paragraf-5-ledd-5">Husbanken tilbyr faste renter hver måned for perioder på tre, fem, ti eller tjue år. Utgangspunktet for å fastsette de faste rentene på tre, fem og ti år er observasjoner løpet av én måned av tilbud om boliglån med den samme rentebindingstiden. Fastrenten på tjue år beregnes ved å ta utgangspunkt i ti års fastrente og legge til 0,30 prosentenheter. Observasjonsperiodene starter ved årsskiftet, og ny rente trer i kraft én måned etter avsluttet observasjonsperiode. For eksempel er den faste renten fra 1. mars fastsatt ut fra observasjoner i januar. Ved avtale om binding av renten, gjelder den aktuelle fastrenten fra én måned etter avsluttet observasjonsperiode.</article><article class="legalP" id="paragraf-5-ledd-6">Avtale om fastrente må være mottatt i Husbanken før den 24. i måneden etter avsluttet observasjonsperiode. Søknadsperioden starter den sjette dagen etter avsluttet observasjonsperiode.</article><article class="legalP" id="paragraf-5-ledd-7">Hvis det tilbys overgang fra fast til flytende rente, må overgangen skje innenfor det samme regelverk og tidsfrister som gjelder for overgang fra flytende til fast rente. Det betyr bl.a. at overgang fra fast til flytende rente vil skje på den første dag i neste måned etter at avtale er mottatt innenfor gjeldende tidsfrister.</article><article class="legalP" id="paragraf-5-ledd-8">Husbanken kan sette begrensninger på hvor ofte og hvor mange ganger en kunde kan gå fra fast til flytende rente.</article></article><article class="legalArticle" data-lovdata-URL="LTI/forskrift/2015-12-21-1851/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Over- og underkurs</span></h2><article class="legalP" id="paragraf-6-ledd-1">Ved førtidig tilbakebetaling av lån med fast rente og ved overgang fra fast til flytende rente i bindingsperioden, skal det beregnes over- eller underkurs, jf. forskrift 7. mai 2010 nr. 654 om kredittavtaler mv. § 9. Det tas utgangspunkt i årlige effektive renter avrundet til én desimal før gebyrer, som er beregnet av Finansdepartementet og publisert på Husbankens nettsider. Den årlige effektive renten før gebyrer vil fremgå av kundens låneavtale.</article><article class="legalP" id="paragraf-6-ledd-2">Renten for en periode som er lik den gjenstående bindingstid, beregnes ved å ta det veide gjennomsnittet av renten for to tilsvarende lån med en kortere og lengre rentebindingstid som ligger nærmest gjenværende bindingstid på lånet som innfris. Ved kortere gjenstående bindingstid enn 3 år benyttes den flytende renten og den faste 3-årsrenten.</article><article class="legalP" id="paragraf-6-ledd-3">Ved førtidig tilbakebetaling av et lån skal det tas utgangspunkt i de tilbud for årlige effektive renter for flytende og fast rente før gebyrer, som gjelder på innfrielsesdatoen. Skulle det ikke foreligge noe tilbud om rentebinding på innfrielsesdatoen, brukes siste tilbud om fastrente.</article><article class="legalP" id="paragraf-6-ledd-4">Ved overgang fra fast til flytende rente på et lån skal det tas utgangspunkt i de tilbud for årlige effektive renter for flytende og fast rente før gebyr, som på avtaletidspunktet vil være gjeldende renter fra første dag i neste måned.</article></article><article class="legalArticle" data-lovdata-URL="LTI/forskrift/2015-12-21-1851/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Nedbetalingsvilkår</span></h2><article class="legalP" id="paragraf-7-ledd-1">Husbanken kan tilby følgende nedbetalingsvilkår:<ul class="defaultList"><li data-li-identifier="a)" data-name="a)"><article class="listArticle" id="paragraf-7-ledd-1-punkt-1"><article class="legalP" id="paragraf-7-ledd-1-punkt-1-ledd-1">Lån avdras som annuitets- eller serielån.</article></article></li><li data-li-identifier="b)" data-name="b)"><article class="listArticle" id="paragraf-7-ledd-1-punkt-2"><article class="legalP" id="paragraf-7-ledd-1-punkt-2-ledd-1">Lån kan gis med inntil 30 års løpetid. Grunnlån til utleieboliger kan gis med inntil 50 års løpetid. Lån til kommuner som skal lånes ut videre som startlån, kan i særlige tilfeller gis med inntil 50 års løpetid, jf. forskrift 12. mars 2014 nr. 273 om startlån fra Husbanken § 6 annet ledd.</article></article></li><li data-li-identifier="c)" data-name="c)"><article class="listArticle" id="paragraf-7-ledd-1-punkt-3"><article class="legalP" id="paragraf-7-ledd-1-punkt-3-ledd-1">Lån kan gis med inntil 8 års avdragsfrihet.</article></article></li></ul></article></article><article class="legalArticle" data-lovdata-URL="LTI/forskrift/2015-12-21-1851/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Terminforfall på lån i Husbanken</span></h2><article class="legalP" id="paragraf-8-ledd-1">Renter og avdrag skal betales i månedlige eller kvartalsvise terminer. Ved mislighold av lån kan Husbanken pålegge lånekunden månedlige terminer. Borettslag som er tilknyttet sikringsordninger mot husleietap og kommuner tilbys også halvårlige terminer.</article></article><article class="legalArticle" data-lovdata-URL="LTI/forskrift/2015-12-21-1851/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Gebyrer</span></h2><article class="legalP" id="paragraf-9-ledd-1">For lån i Husbanken fastsetter departementet gebyrer for etablering av lån og terminvarsel.</article><article class="legalP" id="paragraf-9-ledd-2">Husbanken fastsetter gebyrer i forbindelse med innkreving i tråd med lov 13. mai 1988 nr. 26 om inkassovirksomhet og annen inndriving av forfalte pengekrav (inkassoloven), forskrift 14. juli 1989 nr. 562 om forskrift til inkassoloven m.m. (inkassoforskriften) og lov 17. desember 1976 nr. 100 om renter ved forsinket betaling m.m.</article><article class="legalP" id="paragraf-9-ledd-3">Husbanken får fullmakt til å fastsette gebyrer for å dekke andre omkostninger innenfor rammer som fastsettes av departementet.</article></article><article class="legalArticle" data-lovdata-URL="LTI/forskrift/2015-12-21-1851/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Virkemidler ved betalingsproblemer</span></h2><article class="legalP" id="paragraf-10-ledd-1">Husbanken kan fravike rente- og avdragsvilkårene på utbetalte lån i individuelle tilfeller. Ved midlertidige betalingsvansker kan Husbanken innvilge utsettelse med betaling av renter og avdrag. Avdrag kan legges til lånet.</article><article class="legalP" id="paragraf-10-ledd-2">For personlige lånekunder med midlertidige betalingsvansker, kan Husbanken gjøre om renter for inntil 2,5 år til tilleggslån. Rente- og avdragsvilkårene for tilleggslånet er de samme som for hovedlånet. Ved utsettelse av rente- og avdragsinnbetalinger skal lånet inklusive eventuelle tilleggslån være tilstrekkelig sikret. I særlige tilfeller kan kravet om tilstrekkelig pantesikkerhet fravikes.</article></article><article class="legalArticle" data-lovdata-URL="LTI/forskrift/2015-12-21-1851/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikraftsetting</span></h2><article class="legalP" id="paragraf-11-ledd-1">Forskriften trer i kraft 1. januar 2016.</article><article class="legalP" id="paragraf-11-ledd-2">Fra samme dato skal forskrift 22. desember 2004 nr. 1758 om grunnlån fra Husbanken § 3, forskrift 10. juli 2003 nr. 957 om lån til omsorgsboliger, sykehjemsplasser og lokaler for omsorgstiltak fra Husbanken § 6, forskrift 20. desember 1995 nr. 1135 om barnehagelån fra Husbanken § 6, og forskrift 12. mars 2014 nr. 273 om startlån fra Husbanken § 6 første ledd, lyde: «Rente- og avdragsvilkår er regulert i forskrift 21. desember 2015 nr. 1851 om rente- og avdragsvilkår for Husbanken.»</article><article class="legalP" id="paragraf-11-ledd-3">Fra samme dato oppheves forskrift 25. mai 2011 nr. 550 om rente- og avdragsvilkår for lån i Husbanken.</article></article></main></body></html>