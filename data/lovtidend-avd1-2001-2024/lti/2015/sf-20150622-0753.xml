<!DOCTYPE html><html lang="no"><head><title>Forskrift om overgangsregler for forflytning av hunder, katter og ildere mellom Norge og EU</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2015-06-22-753</dd><dt class="dokid">DokumentID</dt><dd class="dokid">LTI/forskrift/2015-06-22-753</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="publishedIn">Publisert i</dt><dd class="publishedIn">I 2015 hefte 7 s 1198</dd><dt class="dateInForce">I kraft fra</dt><dd class="dateInForce">2015-06-22</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2003-12-19-124/§12</li><li>lov/2003-12-19-124/§15</li><li>lov/2003-12-19-124/§19</li><li>forskrift/2003-12-19-1790</li></ul></dd><dt class="dateOfPublication">Kunngjort</dt><dd class="dateOfPublication">2015-06-26 15:00</dd><dt class="journalNumber">Journalnummer</dt><dd class="journalNumber">2015-0650</dd><dt class="titleShort">Korttittel</dt><dd class="titleShort">Forskrift om forflytning av hunder mv. mellom Norge og EU</dd><dt class="title">Tittel</dt><dd class="title">Forskrift om overgangsregler for forflytning av hunder, katter og ildere mellom Norge og EU</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Landbruks- og matdepartementet 22. juni 2015 med hjemmel i lov 19. desember 2003 nr. 124 om matproduksjon og mattrygghet mv. (matloven) § 12, § 15 og § 19, jf. delegeringsvedtak 19. desember 2003 nr. 1790.</dd><dt class="refid">RefID</dt><dd class="refid">forskrift/2015-06-22-753</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om overgangsregler for forflytning av hunder, katter og ildere mellom Norge og EU<ul class="tocSubUl"><li>§ 1. Formål og virkeområde</li><li>§ 2. Definisjoner</li><li>§ 3. Unntak fra krav om helsesertifikat og klinisk undersøkelse</li><li>§ 4. Unntak fra krav om karantene</li><li>§ 5. Forflytning av kjæledyr til en EU-stat fra Norge</li><li>§ 6. Anerkjennelse av og krav til pass</li><li>§ 7. Tilsyn og vedtak</li><li>§ 8. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2015-06-22-753" id="dokument"><h1>Forskrift om overgangsregler for forflytning av hunder, katter og ildere mellom Norge og EU</h1><article class="legalArticle" data-lovdata-URL="LTI/forskrift/2015-06-22-753/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål og virkeområde</span></h2><article class="legalP" id="paragraf-1-ledd-1">Forskriften gjelder forflytning av kjæledyr mellom Norge og EU inntil fem dager før eller etter eierens reise. Forskriften gjelder også for forflytning av hunder, katter og ildere som ikke er kjæledyr med hensyn til anerkjennelse av og krav til pass som skal følge med dyrene.</article><article class="legalP" id="paragraf-1-ledd-2">Formålet er å harmonisere visse regler om forflytning av hunder, katter og ildere med forordning (EU) nr. 576/2013, forordning (EU) nr. 577/2013 og direktiv 2013/31/EU før rettsaktene gjennomføres i norsk forskrift.</article></article><article class="legalArticle" data-lovdata-URL="LTI/forskrift/2015-06-22-753/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" id="paragraf-2-ledd-1">I denne forskriften forstås med:<ul class="defaultList"><li data-li-identifier="1." data-name="1."><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1"><i>kjæledyr:</i> Hunder, herunder tjenestehunder og førerhunder, katter og ildere som følger med eieren eller autorisert person, og som ikke skal selges eller overdras til andre.</article></article></li><li data-li-identifier="2." data-name="2."><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1"><i>autorisert person:</i> En fysisk person som har skriftlig samtykke fra eieren til å forflytte kjæledyret på vegne av eieren.</article></article></li></ul></article></article><article class="legalArticle" data-lovdata-URL="LTI/forskrift/2015-06-22-753/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Unntak fra krav om helsesertifikat og klinisk undersøkelse</span></h2><article class="legalP" id="paragraf-3-ledd-1">Kravet om helsesertifikat i forskrift 20. februar 2004 nr. 464 om dyrehelsemessige betingelser for import og eksport av levende pattedyr, fugler, reptiler, amfibier, bier og humler § 5 første ledd gjelder ikke ved forflytning til Norge av flere enn fem kjæledyr dersom følgende vilkår er oppfylt:<ul class="defaultList"><li data-li-identifier="a)" data-name="a)"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">forflytningen av kjæledyrene gjøres på grunn av deltakelse i konkurranser, utstillinger eller idrettsarrangementer eller trening til slike arrangementer</article></article></li><li data-li-identifier="b)" data-name="b)"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">eieren, eller den autoriserte personen, fremlegger skriftlig dokumentasjon om at kjæledyrene enten er registrert for deltakelse i et arrangement, jf. bokstav a, eller registrert hos en forening som avholder slike arrangementer</article></article></li><li data-li-identifier="c)" data-name="c)"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">kjæledyrene er over seks måneder gamle.</article></article></li></ul></article><article class="legalP" id="paragraf-3-ledd-2">Dersom vilkårene i første ledd er oppfylt, gjelder heller ikke kravet om klinisk undersøkelse i ovennevnte forskrift § 12 annet punktum.</article></article><article class="legalArticle" data-lovdata-URL="LTI/forskrift/2015-06-22-753/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Unntak fra krav om karantene</span></h2><article class="legalP" id="paragraf-4-ledd-1">Selv om kravene om helsesertifikat og klinisk undersøkelse i § 5 første ledd og § 12 annet punktum i forskrift 20. februar 2004 nr. 464 om dyrehelsemessige betingelser for import og eksport av levende pattedyr, fugler, reptiler, amfibier, bier og humler ikke er oppfylt, gjelder likevel ikke kravet om karantene i samme forskrift § 13 første ledd dersom vilkårene i § 3 første ledd i denne forskriften er oppfylt.</article></article><article class="legalArticle" data-lovdata-URL="LTI/forskrift/2015-06-22-753/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Forflytning av kjæledyr til en EU-stat fra Norge</span></h2><article class="legalP" id="paragraf-5-ledd-1">Der mottakerstaten ikke setter krav til helsesertifikat og helseundersøkelse for kjæledyr som oppfyller vilkårene i § 3 i denne forskrift, gis det unntak fra slike eksportkrav i forskrift 20. februar 2004 nr. 464 om dyrehelsemessige betingelser for import og eksport av levende pattedyr, fugler, reptiler, amfibier, bier og humler § 5 første ledd og § 12 annet punktum der hunder, katter og ildere forflyttes fra Norge til en EU-stat.</article></article><article class="legalArticle" data-lovdata-URL="LTI/forskrift/2015-06-22-753/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Anerkjennelse av og krav til pass</span></h2><article class="legalP" id="paragraf-6-ledd-1">Pass etter modellen i forordning (EU) nr. 577/2013 vedlegg III del 1 som er utstedt i en EU-stat i tråd med krav i forordningen anses som pass i henhold til forskrift 1. juli 2004 nr. 1105 om dyrehelsemessige betingelser for ikke-kommersiell transport av kjæledyr § 3 nr. 3 og forskrift 20. februar 2004 nr. 464 om dyrehelsemessige betingelser for import og eksport av levende pattedyr, fugler, reptiler, amfibier, bier og humler § 12.</article><article class="legalP" id="paragraf-6-ledd-2">Pass etter modell i vedtak 2003/803/EF utstedt i en EU-stat må være utstedt før 29. desember 2014 for å anses som pass i forskriftene nevnt i første ledd.</article></article><article class="legalArticle" data-lovdata-URL="LTI/forskrift/2015-06-22-753/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Tilsyn og vedtak</span></h2><article class="legalP" id="paragraf-7-ledd-1">Mattilsynet fører tilsyn og kan fatte nødvendige enkeltvedtak, jf. matloven § 23, for å oppnå etterlevelse av bestemmelser gitt i eller i medhold av denne forskriften.</article></article><article class="legalArticle" data-lovdata-URL="LTI/forskrift/2015-06-22-753/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse</span></h2><article class="legalP" id="paragraf-8-ledd-1">Denne forskrift trer i kraft straks.</article></article></main></body></html>