<!DOCTYPE html><html lang="no"><head><title>Forskrift om endring i tollforskriften</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2015-06-18-762</dd><dt class="dokid">DokumentID</dt><dd class="dokid">LTI/forskrift/2015-06-18-762</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2015 hefte 7 s 1251</dd><dt class="dateInForce">I kraft fra</dt><dd class="dateInForce">2015-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2008-12-17-1502</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2007-12-21-119/§3-3</li><li>lov/2007-12-21-119/§3-7</li></ul></dd><dt class="dateOfPublication">Kunngjort</dt><dd class="dateOfPublication">2015-06-30 16:00</dd><dt class="journalNumber">Journalnummer</dt><dd class="journalNumber">2015-0652</dd><dt class="titleShort">Korttittel</dt><dd class="titleShort">Endr. i tollforskriften</dd><dt class="title">Tittel</dt><dd class="title">Forskrift om endring i tollforskriften</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Toll- og avgiftsdirektoratet 18. juni 2015 med hjemmel i lov 21. desember 2007 nr. 119 om toll og vareførsel (tolloven) § 3-3 og § 3-7. <br /><strong>EØS-henvisninger:</strong> EØS-avtalen vedlegg XIII nr. 56l (direktiv 2010/65/EU).</dd><dt class="refid">RefID</dt><dd class="refid">forskrift/2015-06-18-762</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i tollforskriften<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2015-06-18-762" id="dokument"><h1>Forskrift om endring i tollforskriften</h1><section class="section" data-name="kapI" id="kapittel-1" data-lovdata-URL="LTI/forskrift/2015-06-18-762/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 17. desember 2008 nr. 1502 til lov om toll og vareførsel (tollforskriften) gjøres følgende endringer.</article> <article class="defaultP" margin-top="true">§ 3-3-1 skal lyde:</article> <article class="defaultP" margin-top="true"><i>Meldeplikt om ankomst til bestemmelsessted</i></article><article class="numberedLegalP" data-numerator="1" id="kapittel-1-nummer-1">(1) Føreren av et fartøy som skal ankomme sted i tollområdet, plikter å melde fra til tollmyndighetene om ankomsten minst 24 timer på forhånd, eller<ul class="defaultList"><li data-li-identifier="a)" data-name="a)"><article class="listArticle" id="kapittel-1-nummer-1-punkt-1"><article class="legalP" id="kapittel-1-nummer-1-punkt-1-ledd-1">senest når fartøyet forlater forrige havn der reisen varer mindre enn 24 timer, eller</article></article></li><li data-li-identifier="b)" data-name="b)"><article class="listArticle" id="kapittel-1-nummer-1-punkt-2"><article class="legalP" id="kapittel-1-nummer-1-punkt-2-ledd-1">hvis ankomsthavnen eller ankomsttidspunktet er ukjent eller endres under reisen, så snart opplysningene er kjent.</article></article></li></ul></article><article class="numberedLegalP" data-numerator="2" id="kapittel-1-nummer-2">(2) Melding etter første ledd skal gis elektronisk i SafeSeaNet Norway. Melding kan gis av andre på førerens vegne.</article><article class="numberedLegalP" data-numerator="3" id="kapittel-1-nummer-3">(3) Føreren av tog og motorvogn som ankommer sted i tollområdet, plikter å melde fra til tollmyndighetene om ankomsten snarest mulig, dersom transportmiddelet bringer varer som er omfattet av melde- og fremleggelsesplikt etter tolloven § 3-1. Ved ankomst utenom åpningstiden, skal føreren gi melding senest ved åpningstidens begynnelse.</article><article class="numberedLegalP" data-numerator="4" id="kapittel-1-nummer-4">(4) Fører av luftfartøy som er gitt tillatelse til å gå til lufthavn uten internasjonal status skal melde fra til tollmyndighetene om ankomst på forhånd.</article><article class="numberedLegalP" data-numerator="5" id="kapittel-1-nummer-5">(5) Fører av luftfartøy som ankommer lufthavn med internasjonal status, plikter å melde fra til tollmyndighetene om ankomsten snarest mulig. Ved ankomst utenom åpningstiden, skal føreren gi melding senest ved åpningstidens begynnelse.</article><article class="numberedLegalP" data-numerator="6" id="kapittel-1-nummer-6">(6) For andre transportmidler enn fartøy kan melding om ankomst skje ved en fast ruteplan eller ved melding om den enkelte ankomst på forhånd. Dersom et slikt transportmiddel som har gitt melding på forhånd ankommer til annet tidspunkt eller til annet sted enn oppgitt i meldingen, skal føreren melde fra til tollmyndighetene om dette så snart opplysningene er kjent.</article><article class="numberedLegalP" data-numerator="7" id="kapittel-1-nummer-7">(7) Fører av motorvogn eller fritidsfartøy som er unntatt for melde- og fremleggelsesplikt etter § 3-1-13 og § 3-1-14 er unntatt fra meldeplikt etter tolloven § 3-3. Det er et vilkår for unntaket at det i motorvognen eller av medfølgende passasjerer bare medbringes reisegods som er tollfritt etter § 5-1-1 til § 5-1-3 og § 6-1-1 og kan innføres uten tillatelser fra andre myndigheter.</article><article class="numberedLegalP" data-numerator="8" id="kapittel-1-nummer-8">(8) Fører av norsk fartøy som har vare fra fiske og fangst om bord og fører av fartøy som har petroleumsprodukter og mineraler fra norsk del av kontinentalsokkelen om bord, er unntatt fra meldeplikt etter tolloven § 3-3 dersom<ul class="defaultList"><li data-li-identifier="a)" data-name="a)"><article class="listArticle" id="kapittel-1-nummer-8-punkt-1"><article class="legalP" id="kapittel-1-nummer-8-punkt-1-ledd-1">fartøyet ikke har andre ufortollede varer om bord, og</article></article></li><li data-li-identifier="b)" data-name="b)"><article class="listArticle" id="kapittel-1-nummer-8-punkt-2"><article class="legalP" id="kapittel-1-nummer-8-punkt-2-ledd-1">fartøyet ikke har anløpt havn utenfor tollområdet.</article></article></li></ul></article><article class="numberedLegalP" data-numerator="9" id="kapittel-1-nummer-9">(9) Fører av luftfartøy som vil bruke en landingsplass for småfly etter § 3-2-2 skal legge frem kopi av fullstendig utfylt reiseplan til Toll- og avgiftsdirektoratet senest fire timer før ankomst. Dersom ankomsttidene som er oppgitt i reiseplanen senere ønskes endret, skal direktoratet snarest underrettes om endringen. Det samme gjelder kanselleringer.</article> <article class="defaultP" margin-top="true">§ 3-3-2 skal lyde:</article> <article class="defaultP" margin-top="true"><i>Dokumenter ved melding om ankomst med fartøy</i></article><article class="numberedLegalP" data-numerator="1" id="kapittel-1-nummer-10">(1) Når melding gis etter § 3-3-1 skal følgende dokumenter overføres til tollmyndighetene i SafeSeaNet Norway.<ul class="defaultList"><li data-li-identifier="a)" data-name="a)"><article class="listArticle" id="kapittel-1-nummer-10-punkt-1"><article class="legalP" id="kapittel-1-nummer-10-punkt-1-ledd-1">fartøysdeklarasjon</article></article></li><li data-li-identifier="b)" data-name="b)"><article class="listArticle" id="kapittel-1-nummer-10-punkt-2"><article class="legalP" id="kapittel-1-nummer-10-punkt-2-ledd-1">lastedeklarasjon</article></article></li><li data-li-identifier="c)" data-name="c)"><article class="listArticle" id="kapittel-1-nummer-10-punkt-3"><article class="legalP" id="kapittel-1-nummer-10-punkt-3-ledd-1">besetningsdeklarasjon</article></article></li><li data-li-identifier="d)" data-name="d)"><article class="listArticle" id="kapittel-1-nummer-10-punkt-4"><article class="legalP" id="kapittel-1-nummer-10-punkt-4-ledd-1">proviantdeklarasjon.</article></article></li></ul></article><article class="numberedLegalP" data-numerator="2" id="kapittel-1-nummer-11">(2) Førerens opplysningsplikt etter første ledd bokstav b omfatter ikke varer som fartøyets passasjerer har med og som det ikke betales særskilt frakt for.</article><article class="numberedLegalP" data-numerator="3" id="kapittel-1-nummer-12">(3) Dersom endringer oppstår i dokumenter nevnt i første ledd bokstav a) til c) etter opprinnelig melding, plikter føreren eller den som handler på dennes vegne å oppdatere dokumentene snarest mulig, og senest ved passering inn i norsk tollområde. Dersom vesentlige endringer oppstår i dokumenter nevnt i første ledd bokstav d) etter opprinnelig melding, plikter føreren eller den som handler på dennes vegne å oppdatere dokumentene snarest mulig, og senest ved passering inn i norsk tollområde.</article><article class="numberedLegalP" data-numerator="4" id="kapittel-1-nummer-13">(4) Dersom lasten skal losses ved flere steder i tollområdet, skal lastedeklarasjonen være spesifisert for hvert lossested.</article><article class="numberedLegalP" data-numerator="5" id="kapittel-1-nummer-14">(5) Føreren eller den som handler på dennes vegne skal kontrollere at meldingskvittering mottas. På forespørsel skal det legges frem meldingskvittering og all tilgjengelig dokumentasjon som kan bekrefte at opplysningene i dokumentene nevnt i første ledd er riktige. Føreren eller den som handler på dennes vegne skal også legge frem dokumenter som er utstedt eller brukt av avgangslandets tollmyndigheter og som inneholder opplysninger om lasten, beholdninger av proviant og lignende. Tollmyndighetene kan kreve en bekreftet oversettelse av dokumentene.</article><article class="numberedLegalP" data-numerator="6" id="kapittel-1-nummer-15">(6) I tillegg til dokumentene som nevnt i første ledd, skal følgende dokumenter overføres i SafeSeaNet Norway dersom tollmyndighetene krever det:<ul class="defaultList"><li data-li-identifier="a)" data-name="a)"><article class="listArticle" id="kapittel-1-nummer-15-punkt-1"><article class="legalP" id="kapittel-1-nummer-15-punkt-1-ledd-1">passasjerliste</article></article></li><li data-li-identifier="b)" data-name="b)"><article class="listArticle" id="kapittel-1-nummer-15-punkt-2"><article class="legalP" id="kapittel-1-nummer-15-punkt-2-ledd-1">besetningsliste</article></article></li><li data-li-identifier="c)" data-name="c)"><article class="listArticle" id="kapittel-1-nummer-15-punkt-3"><article class="legalP" id="kapittel-1-nummer-15-punkt-3-ledd-1">opplysninger om vare i fartøyet som uten lossing skal følge transportmiddelet ut igjen av tollområdet.</article></article></li></ul></article><article class="numberedLegalP" data-numerator="7" id="kapittel-1-nummer-16">(7) Fører av fartøy som har petroleumsprodukter og mineraler fra norsk del av kontinentalsokkelen om bord, er unntatt fra plikten til å overføre dokumenter etter første ledd dersom<ul class="defaultList"><li data-li-identifier="a)" data-name="a)"><article class="listArticle" id="kapittel-1-nummer-16-punkt-1"><article class="legalP" id="kapittel-1-nummer-16-punkt-1-ledd-1">fartøyet ikke har ufortollet proviant om bord, og</article></article></li><li data-li-identifier="b)" data-name="b)"><article class="listArticle" id="kapittel-1-nummer-16-punkt-2"><article class="legalP" id="kapittel-1-nummer-16-punkt-2-ledd-1">fartøyet ikke har anløpt havn utenfor tollområdet.</article></article></li></ul></article><article class="numberedLegalP" data-numerator="8" id="kapittel-1-nummer-17">(8) Fører av turistfartøy (flytende hoteller og lignende) i cruisefart er unntatt fra plikten til å overføre besetnings- og proviantdeklarasjon etter første ledd, dersom fartøyet ikke bringer med vare som skal losses her i landet. Tollmyndighetene kan kreve å følge fartøyet på rederiets bekostning mens det er i tollområdet.</article><article class="numberedLegalP" data-numerator="9" id="kapittel-1-nummer-18">(9) Fører av passasjerfartøy i fast rutetrafikk er unntatt fra plikten til å legge frem proviant- og besetningsdeklarasjon etter første ledd.</article><article class="numberedLegalP" data-numerator="10" id="kapittel-1-nummer-19">(10) Fører av forsyningsfartøy fra norsk del av kontinentalsokkelen er unntatt fra kravet til å overføre<ul class="defaultList"><li data-li-identifier="a)" data-name="a)"><article class="listArticle" id="kapittel-1-nummer-19-punkt-1"><article class="legalP" id="kapittel-1-nummer-19-punkt-1-ledd-1">fartøysdeklarasjon</article></article></li><li data-li-identifier="b)" data-name="b)"><article class="listArticle" id="kapittel-1-nummer-19-punkt-2"><article class="legalP" id="kapittel-1-nummer-19-punkt-2-ledd-1">besetnings- og proviantdeklarasjon dersom fartøyet ikke bringer med ufortollet proviant.</article></article></li></ul></article> <article class="defaultP" margin-top="true">§ 3-7-1 skal lyde:</article> <article class="defaultP" margin-top="true"><i>Meldeplikt ved avreise fra tollområdet</i></article><article class="numberedLegalP" data-numerator="1" id="kapittel-1-nummer-20">(1) Fører av luftfartøy og tog som skal forlate tollområdet skal i åpningstiden gi melding til tollmyndighetene i god tid før avreisen. Fører av fartøy skal i god tid før avreisen gi slik melding elektronisk til tollmyndighetene i SafeSeaNet Norway.</article><article class="numberedLegalP" data-numerator="2" id="kapittel-1-nummer-21">(2) Fører eller den som handler på dennes vegne kan melde fra om avreisen til tollmyndighetene ved en forhåndsmelding. For annet transportmiddel enn fartøy kan forhåndsmelding gis som en fast ruteplan. Dersom avreise skjer til annet tidspunkt eller til annet sted enn oppgitt i forhåndsmelding eller ruteplan skal det meldes fra om dette.</article><article class="numberedLegalP" data-numerator="3" id="kapittel-1-nummer-22">(3) Fører av fritidsfartøy er unntatt fra kravet om melding før avreise. Det er et vilkår for unntaket at det i fartøyet bare medbringes varer som er unntatt fra deklareringsplikten i § 4-11-2.</article><article class="numberedLegalP" data-numerator="4" id="kapittel-1-nummer-23">(4) Fører av marinefartøy er unntatt fra kravet om melding til tollmyndighetene før avgang.</article><article class="numberedLegalP" data-numerator="5" id="kapittel-1-nummer-24">(5) Fører av norsk fiskefartøy og fører av fartøy som skal til norsk del av kontinentalsokkelen, er unntatt fra meldeplikt etter tolloven § 3-7 dersom<ul class="defaultList"><li data-li-identifier="a)" data-name="a)"><article class="listArticle" id="kapittel-1-nummer-24-punkt-1"><article class="legalP" id="kapittel-1-nummer-24-punkt-1-ledd-1">fartøyet ikke har ufortollede varer om bord, og</article></article></li><li data-li-identifier="b)" data-name="b)"><article class="listArticle" id="kapittel-1-nummer-24-punkt-2"><article class="legalP" id="kapittel-1-nummer-24-punkt-2-ledd-1">fartøyet ikke skal anløpe havn utenfor tollområdet.</article></article></li></ul></article><article class="numberedLegalP" data-numerator="6" id="kapittel-1-nummer-25">(6) Fører av småfly (luftfartøy med høyeste tillatte startvekt til og med 5700 kg og som er godkjent for maksimalt ti passasjerer), skal gi melding til Toll- og avgiftsdirektoratet om avreise senest fire timer før avgang. § 3-3-1 femte ledd om levering og endring av reiseplan gjelder tilsvarende.</article> <article class="defaultP" margin-top="true">§ 3-7-2 skal lyde:</article> <article class="defaultP" margin-top="true"><i>Dokumenter ved avreise med fartøy</i></article><article class="numberedLegalP" data-numerator="1" id="kapittel-1-nummer-26">(1) Fører av fartøy, eller den som handler på dennes vegne, og som har tatt om bord last skal når melding gis etter § 3-7-1 overføre følgende dokumenter til tollmyndighetene i SafeSeaNet Norway:<ul class="defaultList"><li data-li-identifier="a)" data-name="a)"><article class="listArticle" id="kapittel-1-nummer-26-punkt-1"><article class="legalP" id="kapittel-1-nummer-26-punkt-1-ledd-1">fartøysdeklarasjon</article></article></li><li data-li-identifier="b)" data-name="b)"><article class="listArticle" id="kapittel-1-nummer-26-punkt-2"><article class="legalP" id="kapittel-1-nummer-26-punkt-2-ledd-1">lastedeklarasjon eller manifest.</article></article></li></ul></article><article class="numberedLegalP" data-numerator="2" id="kapittel-1-nummer-27">(2) § 3-3-2 annet og femte ledd om førers opplysningsplikt gjelder tilsvarende for utførsel av vare med fartøy.</article><article class="numberedLegalP" data-numerator="3" id="kapittel-1-nummer-28">(3) Fører av fartøy til norsk del av kontinentalsokkelen er unntatt fra kravet om å overføre dokumenter som nevnt i første ledd.</article></section><section class="section" data-name="kapII" id="kapittel-2" data-lovdata-URL="LTI/forskrift/2015-06-18-762/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft 1. juli 2015.</article></section></main></body></html>