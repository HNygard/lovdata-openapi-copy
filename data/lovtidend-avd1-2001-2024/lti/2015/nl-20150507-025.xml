<!DOCTYPE html><html lang="no"><head><title>Lov om donasjon og transplantasjon av organ, celler og vev (transplantasjonslova)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2015-05-07-25</dd><dt class="dokid">DokumentID</dt><dd class="dokid">LTI/lov/2015-05-07-25</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="publishedIn">Publisert i</dt><dd class="publishedIn">I 2015 hefte 4 s 469</dd><dt class="dateInForce">I kraft fra</dt><dd class="dateInForce">Kongen fastset.</dd><dt class="changesToDocuments">Endrer</dt><dd class="changesToDocuments"><ul><li>lov/1973-02-09-6</li><li>lov/2003-12-05-100</li></ul></dd><dt class="legalArea">Rettsområde</dt><dd class="legalArea"><ul><li>Helse- og omsorgsrett &gt; Helseforetak</li> <li>14.08</li></ul></dd><dt class="dateOfPublication">Kunngjort</dt><dd class="dateOfPublication">2015-05-07 15:15</dd><dt class="journalNumber">Journalnummer</dt><dd class="journalNumber">2015-0361</dd><dt class="titleShort">Korttittel</dt><dd class="titleShort">Transplantasjonslova</dd><dt class="title">Tittel</dt><dd class="title">Lov om donasjon og transplantasjon av organ, celler og vev (transplantasjonslova)</dd><dt class="miscInformation">Annet om dokumentet</dt><dd class="miscInformation">Prop.38 L (2014–2015), Innst.223 L (2014–2015), Lovvedtak 58 (2014–2015). Stortingets første og andre gongs behandling hv. 9. og 28. april 2015. Fremja av Helse- og omsorgsdepartementet.</dd><dt class="refid">RefID</dt><dd class="refid">lov/2015-05-07-25</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om donasjon og transplantasjon av organ, celler og vev (transplantasjonslova)<ul class="tocSubUl"><li>Kapittel 1 Formål, verkeområde, definisjonar og ansvar<ul class="tocSubUl"><li>§ 1. Formål</li><li>§ 2. Verkeområde</li><li>§ 3. Definisjonar</li><li>§ 4. Ansvaret for donasjons- og transplantasjonsverksemdene</li></ul></li><li>Kapittel 2 Donasjon frå levande donor<ul class="tocSubUl"><li>§ 5. Uttak frå levande donor</li><li>§ 6. Hovudregel om samtykke</li><li>§ 7. Kven som har rett til å samtykke (samtykkekompetanse) til donasjon frå ein levande donor</li><li>§ 8. Habilitet ved vurderinga av om ein levande donor er eigna</li><li>§ 9. Krav til utgreiing og oppfølging av levande donorar</li></ul></li><li>Kapittel 3 Donasjon frå død donor<ul class="tocSubUl"><li>§ 10. Stadfesting av døden</li><li>§ 11. Vurdering av om ein pasient kan vere aktuell som donor</li><li>§ 12. Behandling med sikte på donasjon</li><li>§ 13. Samtykke frå avdøde og næraste pårørande sin rett til å nekte donasjon</li><li>§ 14. Informasjon til næraste pårørande</li><li>§ 15. Mogelegheit for å ta avskjed med donor</li></ul></li><li>Kapittel 4 Fellesreglar<ul class="tocSubUl"><li>§ 16. Tildeling av organ, celler og vev</li><li>§ 17. Anonymitet mellom partane i donasjonsprosessen</li><li>§ 18. Kompensasjon for utgifter og tapte inntekter i samband med donasjon</li><li>§ 19. Forbod mot transplantasjon frå dyr til menneske (xenotransplantasjon)</li><li>§ 20. Forbod mot kommersiell utnytting</li><li>§ 21. Framtidsfullmakt</li><li>§ 22. Forholdet til forvaltningsloven og klagereglane i pasient- og brukerrettighetsloven</li><li>§ 23. Pålegg, sanksjonar og straff</li></ul></li><li>Kapittel 5 Sluttføresegner<ul class="tocSubUl"><li>§ 24. Endringar i andre lover<ul class="tocSubUl"><li>§ 4A-1. Definisjon</li><li>§ 4A-2. Bruk av fostervev</li><li>§ 4A-3. Godkjenning</li><li>§ 4A-4. Samtykke</li><li>§ 4A-5. Fostervevsbank</li><li>§ 4A-6. Anonymitet</li><li>§ 4A-7. Informasjon</li><li>§ 4A-8. Reservasjonsrett</li></ul></li><li>§ 25. Iverksetjing</li></ul></li></ul></li></ul></dd></dl></header><main class="documentBody" data-lovdata-URL="LTI/lov/2015-05-07-25" id="dokument"><h1>Lov om donasjon og transplantasjon av organ, celler og vev (transplantasjonslova)</h1><article class="defaultP" data-text-size="small">Følgjande lov opphevast:<ul class="defaultList" data-text-size="small"><li><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 9. februar 1973 nr. 6 om transplantasjon, sykehusobduksjon og avgivelse av lik m.m.</article></article></li></ul></article><article class="defaultP" data-text-size="small">Endringar i følgjande lov:<ul class="defaultList" data-text-size="small"><li><article class="listArticle" data-text-size="small" id="punkt-2"><article class="legalP" id="punkt-2-ledd-1">Lov 5. desember 2003 nr. 100 om humanmedisinsk bruk av bioteknologi m.m. (bioteknologiloven).</article></article></li></ul></article><section class="section" data-name="kap1" id="kapittel-1" data-lovdata-URL="LTI/lov/2015-05-07-25/KAPITTEL_1"><h2>Kapittel 1 Formål, verkeområde, definisjonar og ansvar</h2><article class="legalArticle" data-lovdata-URL="LTI/lov/2015-05-07-25/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Formålet med lova er å sikre best mogeleg tilgang på organ, celler og vev til behandling av andre menneske, respekt for vilja og integriteten til donor og at omsynet til dei pårørande blir varetatt.</article></article><article class="legalArticle" data-lovdata-URL="LTI/lov/2015-05-07-25/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Verkeområde</span></h3><article class="legalP" id="kapittel-1-paragraf-2-ledd-1">Lova gjeld for donasjon, testing, karakterisering, uttak, preservering, transport og transplantasjon av levande humane organ, celler og vev frå ein levande eller død donor med sikte på behandling av sjukdom eller skade hos eit anna menneske. Lova gjeld ikkje for blod, blodkomponentar, blodprodukt og vev som blir brukt i samband med forplanting (germinalt vev) og humane organ, celler og vev som berre blir brukt i forsking.</article><article class="legalP" id="kapittel-1-paragraf-2-ledd-2">Kongen kan gi forskrift om at lova og forskrifter med heimel i lova heilt eller delvis skal gjelde for Svalbard og Jan Mayen og kan fastsette særlege reglar under omsyn til forholda på staden.</article></article><article class="legalArticle" data-lovdata-URL="LTI/lov/2015-05-07-25/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjonar</span></h3><article class="legalP" id="kapittel-1-paragraf-3-ledd-1">I denne lova meines med:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1">uttak: prosess der humane organ, celler eller vev blir tatt ut av donor og gjort tilgjengelege for transplantasjon</article></article></li><li data-li-identifier="b)" data-name="b)"><article class="listArticle" id="kapittel-1-paragraf-3-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1">donor: person som gir organ, celler eller vev til bruk i behandlinga av eit anna menneske, uavhengig av om avgjevinga skjer mens personen er i live eller etter at personen er død</article></article></li><li data-li-identifier="c)" data-name="c)"><article class="listArticle" id="kapittel-1-paragraf-3-ledd-1-punkt-3"><article class="legalP" id="kapittel-1-paragraf-3-ledd-1-punkt-3-ledd-1">fornybart vev: humane celler og vev som blir gjendanna etter donasjon med unntak av del av lever eller anna organ</article></article></li><li data-li-identifier="d)" data-name="d)"><article class="listArticle" id="kapittel-1-paragraf-3-ledd-1-punkt-4"><article class="legalP" id="kapittel-1-paragraf-3-ledd-1-punkt-4-ledd-1">pårørande og næraste pårørande: pårørande og næraste pårørande etter pasient- og brukerrettighetsloven § 1-3 bokstav b.</article></article></li></ul></article></article><article class="legalArticle" data-lovdata-URL="LTI/lov/2015-05-07-25/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Ansvaret for donasjons- og transplantasjonsverksemdene</span></h3><article class="legalP" id="kapittel-1-paragraf-4-ledd-1">Dei regionale helseføretaka skal sørge for at alle potensielle donorar kan vurderast og gjevast mogelegheit for donasjon innan helseregionen, og for at krava i lova og forskriftene etter lova her blir oppfylte.</article><article class="legalP" id="kapittel-1-paragraf-4-ledd-2">Departementet kan gi forskrift om krav til verksemder som gjennomfører uttak eller transport av organ, celler og vev og transplantasjonar, mellom anna om godkjenning og rapporteringsplikt for verksemdene. Departementet kan gi forskrift om registrering og anna behandling av helseopplysingar og andre personopplysingar som er nødvendige for å gjennomføre uttak eller transport av organ, celler og vev og transplantasjonar.</article></article></section><section class="section" data-name="kap2" id="kapittel-2" data-lovdata-URL="LTI/lov/2015-05-07-25/KAPITTEL_2"><h2>Kapittel 2 Donasjon frå levande donor</h2><article class="legalArticle" data-lovdata-URL="LTI/lov/2015-05-07-25/§5" data-name="§5" id="kapittel-2-paragraf-1"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Uttak frå levande donor</span></h3><article class="legalP" id="kapittel-2-paragraf-1-ledd-1">Uttak av organ, celler og vev kan berre finne stad dersom inngrepet ikkje fører til ein nærliggande fare for den fysiske eller psykiske helsa til donoren.</article><article class="legalP" id="kapittel-2-paragraf-1-ledd-2">Uttak av organ, celler og vev frå personar mellom 12 og 18 år kan berre finne stad når det ligg føre særlege grunnar. I vurderinga av om det ligg føre særlege grunnar skal det mellom anna leggjast vekt på om:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-1-ledd-2-punkt-1"><article class="legalP" id="kapittel-2-paragraf-1-ledd-2-punkt-1-ledd-1">transplantasjon er nødvendig for å redde livet til mottakaren,</article></article></li><li data-li-identifier="b)" data-name="b)"><article class="listArticle" id="kapittel-2-paragraf-1-ledd-2-punkt-2"><article class="legalP" id="kapittel-2-paragraf-1-ledd-2-punkt-2-ledd-1">det finst nokon annan aktuell donor,</article></article></li><li data-li-identifier="c)" data-name="c)"><article class="listArticle" id="kapittel-2-paragraf-1-ledd-2-punkt-3"><article class="legalP" id="kapittel-2-paragraf-1-ledd-2-punkt-3-ledd-1">donoren har sterk tilknyting til mottakar,</article></article></li><li data-li-identifier="d)" data-name="d)"><article class="listArticle" id="kapittel-2-paragraf-1-ledd-2-punkt-4"><article class="legalP" id="kapittel-2-paragraf-1-ledd-2-punkt-4-ledd-1">uttaket inneber eit stort inngrep,</article></article></li><li data-li-identifier="e)" data-name="e)"><article class="listArticle" id="kapittel-2-paragraf-1-ledd-2-punkt-5"><article class="legalP" id="kapittel-2-paragraf-1-ledd-2-punkt-5-ledd-1">uttaket berre gjeld fornybart vev, jf. § 3 bokstav c, og om</article></article></li><li data-li-identifier="f)" data-name="f)"><article class="listArticle" id="kapittel-2-paragraf-1-ledd-2-punkt-6"><article class="legalP" id="kapittel-2-paragraf-1-ledd-2-punkt-6-ledd-1">donoren er moden nok til å skjønne kva inngrepet inneber.</article></article></li></ul></article><article class="legalP" id="kapittel-2-paragraf-1-ledd-3">Uttak frå barn under 12 år og vaksne som ikkje har samtykkekompetanse, kan berre finne stad dersom:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-1-ledd-3-punkt-1"><article class="legalP" id="kapittel-2-paragraf-1-ledd-3-punkt-1-ledd-1">uttaket gjeld fornybart vev, jf. § 3 bokstav c,</article></article></li><li data-li-identifier="b)" data-name="b)"><article class="listArticle" id="kapittel-2-paragraf-1-ledd-3-punkt-2"><article class="legalP" id="kapittel-2-paragraf-1-ledd-3-punkt-2-ledd-1">donasjonen er nødvendig for å redde livet til mottakaren,</article></article></li><li data-li-identifier="c)" data-name="c)"><article class="listArticle" id="kapittel-2-paragraf-1-ledd-3-punkt-3"><article class="legalP" id="kapittel-2-paragraf-1-ledd-3-punkt-3-ledd-1">det ikkje finst ein donor med samtykkekompetanse som deler mange nok av dei viktigaste vevstypane (er vevsforlikeleg), og</article></article></li><li data-li-identifier="d)" data-name="d)"><article class="listArticle" id="kapittel-2-paragraf-1-ledd-3-punkt-4"><article class="legalP" id="kapittel-2-paragraf-1-ledd-3-punkt-4-ledd-1">mottakaren er søsken, barn eller forelder, eller i særlege tilfelle på annan måte i nær familie med donoren.</article></article></li></ul></article><article class="legalP" id="kapittel-2-paragraf-1-ledd-4">Uttak kan aldri gjennomførast i strid med viljen til ein donor som ikkje har samtykkekompetanse.</article></article><article class="legalArticle" data-lovdata-URL="LTI/lov/2015-05-07-25/§6" data-name="§6" id="kapittel-2-paragraf-2"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Hovudregel om samtykke</span></h3><article class="legalP" id="kapittel-2-paragraf-2-ledd-1">Det blir kravd skriftleg samtykke til uttak av organ, celler og vev frå levande donor. Samtykket skal også omfatte behandling av helseopplysingar og andre personopplysingar som er nødvendige for å gjennomføre donasjonar og transplantasjonar.</article><article class="legalP" id="kapittel-2-paragraf-2-ledd-2">Samtykke kan trekkjast tilbake.</article><article class="legalP" id="kapittel-2-paragraf-2-ledd-3">Departementet kan gi forskrift om krav til samtykket.</article></article><article class="legalArticle" data-lovdata-URL="LTI/lov/2015-05-07-25/§7" data-name="§7" id="kapittel-2-paragraf-3"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Kven som har rett til å samtykke (samtykkekompetanse) til donasjon frå ein levande donor</span></h3><article class="legalP" id="kapittel-2-paragraf-3-ledd-1">Personar som har fylt 18 år, har rett til å samtykke til donasjon. Pasient- og brukerrettighetsloven § 4-3 andre til fjerde ledd om heilt eller delvis bortfall av samtykkekompetanse gjeld tilsvarande.</article><article class="legalP" id="kapittel-2-paragraf-3-ledd-2">For personar som ikkje har fylt 18 år, har foreldra, eller andre med foreldreansvaret etter barnelova, rett til å samtykke til donasjon. Donasjon kan ikkje finne stad dersom foreldra er usamde.</article><article class="legalP" id="kapittel-2-paragraf-3-ledd-3">For personar som har mista samtykkekompetansen etter pasient- og brukerrettighetsloven § 4-3 andre ledd, har næraste pårørande, jf. § 3 bokstav d, rett til å samtykke til donasjon.</article><article class="legalP" id="kapittel-2-paragraf-3-ledd-4">For personar som er fråtatt den rettslege handleevna etter vergemålsloven § 22 tredje ledd, gjeld pasient- og brukerrettighetsloven § 4-7 tilsvarande.</article><article class="legalP" id="kapittel-2-paragraf-3-ledd-5">Samtykke etter andre til fjerde ledd må godkjennast av fylkesmannen.</article><article class="legalP" id="kapittel-2-paragraf-3-ledd-6">For at samtykket skal vere gyldig, må donoren og den som har samtykkekompetansen ha fått informasjon om helsetilstanden til donoren og om inngrepet, under dette om omfanget og konsekvensane av det. Informasjonen skal vere tilpassa dei individuelle føresetnadene til mottakaren, som alder, kor moden donoren er, erfaring og kultur- og språkbakgrunn. Den som gir informasjonen skal forsikre seg om at donoren og den som har rett til å samtykke har forstått informasjonen.</article></article><article class="legalArticle" data-lovdata-URL="LTI/lov/2015-05-07-25/§8" data-name="§8" id="kapittel-2-paragraf-4"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Habilitet ved vurderinga av om ein levande donor er eigna</span></h3><article class="legalP" id="kapittel-2-paragraf-4-ledd-1">Den som har ansvaret for behandlinga av ein pasient som treng å få transplantert organ, celler eller vev, kan ikkje aleine gjennomføre vurderinga av om donoren er eigna.</article></article><article class="legalArticle" data-lovdata-URL="LTI/lov/2015-05-07-25/§9" data-name="§9" id="kapittel-2-paragraf-5"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Krav til utgreiing og oppfølging av levande donorar</span></h3><article class="legalP" id="kapittel-2-paragraf-5-ledd-1">Donoren har rett til å få nødvendig medisinsk og psykologisk utgreiing før det blir gitt samtykke til donasjon.</article><article class="legalP" id="kapittel-2-paragraf-5-ledd-2">Den som donerer organ, celler eller vev i eit omfang som gir, eller kan gi, konsekvensar for helsa av fysisk eller psykisk art, har rett til å få medisinsk oppfølging etter ein fastsett plan.</article><article class="legalP" id="kapittel-2-paragraf-5-ledd-3">Departementet kan gi forskrift om medisinsk oppfølging av donorar.</article></article></section><section class="section" data-name="kap3" id="kapittel-3" data-lovdata-URL="LTI/lov/2015-05-07-25/KAPITTEL_3"><h2>Kapittel 3 Donasjon frå død donor</h2><article class="legalArticle" data-lovdata-URL="LTI/lov/2015-05-07-25/§10" data-name="§10" id="kapittel-3-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Stadfesting av døden</span></h3><article class="legalP" id="kapittel-3-paragraf-1-ledd-1">Uttak, jf. § 3 bokstav a, frå ein død donor kan ikkje skje før døden er stadfesta av lege.</article><article class="legalP" id="kapittel-3-paragraf-1-ledd-2">Legar som stadfestar døden, skal ikkje vere involvert i uttaket av organ, celler eller vev eller i transplantasjonsinngrepet.</article><article class="legalP" id="kapittel-3-paragraf-1-ledd-3">Dersom døden blir stadfesta ved irreversibelt opphøyr av hjernefunksjonane, må diagnosen bekreftast av to legar. Den eine av legane skal vere relevant spesialist.</article><article class="legalP" id="kapittel-3-paragraf-1-ledd-4">Departementet kan gi forskrift om stadfesting av døden.</article></article><article class="legalArticle" data-lovdata-URL="LTI/lov/2015-05-07-25/§11" data-name="§11" id="kapittel-3-paragraf-2"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Vurdering av om ein pasient kan vere aktuell som donor</span></h3><article class="legalP" id="kapittel-3-paragraf-2-ledd-1">Når døden er konstatert, eller når det er svært sannsynleg at døden vil inntreffe innan kort tid og vidare livreddande behandling er formålslaus, skal det vurderast om pasienten kan vere aktuell som donor.</article></article><article class="legalArticle" data-lovdata-URL="LTI/lov/2015-05-07-25/§12" data-name="§12" id="kapittel-3-paragraf-3"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Behandling med sikte på donasjon</span></h3><article class="legalP" id="kapittel-3-paragraf-3-ledd-1">Når livreddande behandling er formålslaus, og det er svært sannsynleg at pasienten vil døy innan kort tid, kan legen som er ansvarleg for behandlinga av pasienten, ta avgjerd om at det skal gjevast behandling med sikte på donasjon. Behandling etter første punktum kan ikkje gjevast dersom ein av dei næraste pårørande, jf. § 3 bokstav d, nektar.</article><article class="legalP" id="kapittel-3-paragraf-3-ledd-2">Den behandlande legen skal, i samråd med næraste pårørande til pasienten, ta avgjerd om kor lenge det skal gjevast behandling med sikte på donasjon. Behandlinga må uansett avsluttast når det er avklart at vilkåra for donasjon ikkje er til stades.</article><article class="legalP" id="kapittel-3-paragraf-3-ledd-3">Departementet kan gi forskrift om behandling med sikte på donasjon.</article></article><article class="legalArticle" data-lovdata-URL="LTI/lov/2015-05-07-25/§13" data-name="§13" id="kapittel-3-paragraf-4"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Samtykke frå avdøde og næraste pårørande sin rett til å nekte donasjon</span></h3><article class="legalP" id="kapittel-3-paragraf-4-ledd-1">Personar som har fylt 16 år, har rett til å samtykke til at donasjon av organ, celler og vev kan gjennomførast etter at dei er døde. Når avdøde har gitt samtykke, kan pårørande ikkje nekte donasjon.</article><article class="legalP" id="kapittel-3-paragraf-4-ledd-2">Når den døde ikkje har gitt eit samtykke, kan donasjon gjennomførast dersom det ikkje ligg føre forhold som tilseier at den døde ville ha motsett seg. Dei pårørande til den døde skal spørjast om det ligg føre slike forhold. Donasjon kan likevel ikkje gjennomførast dersom ein av dei næraste pårørande til den døde, jf. § 3 bokstav d, nektar. Donasjon kan heller ikkje gjennomførast dersom det ikkje er mogeleg å få kontakt med dei pårørande eller når avdøde ikkje har pårørande.</article><article class="legalP" id="kapittel-3-paragraf-4-ledd-3">For personar som ikkje har fylt 16 år, har foreldra, eller andre med foreldreansvaret etter barnelova, rett til å samtykke til donasjon etter at dei er døde. Donasjon kan ikkje finne stad dersom foreldra er usamde. Dersom ingen har foreldreansvaret, har verja, eller næraste pårørande til den døde dersom det ikkje er oppnemnd verje, rett til å samtykke til donasjon.</article></article><article class="legalArticle" data-lovdata-URL="LTI/lov/2015-05-07-25/§14" data-name="§14" id="kapittel-3-paragraf-5"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Informasjon til næraste pårørande</span></h3><article class="legalP" id="kapittel-3-paragraf-5-ledd-1">Næraste pårørande til den døde skal underrettast om dødsfallet, det planlagde uttaket, jf. § 3 bokstav a, og om retten til å nekte donasjon før donasjonen blir gjennomført.</article><article class="legalP" id="kapittel-3-paragraf-5-ledd-2">Næraste pårørande skal få tilpassa informasjon om kva donasjonen inneber.</article></article><article class="legalArticle" data-lovdata-URL="LTI/lov/2015-05-07-25/§15" data-name="§15" id="kapittel-3-paragraf-6"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Mogelegheit for å ta avskjed med donor</span></h3><article class="legalP" id="kapittel-3-paragraf-6-ledd-1">Pårørande skal, så sant det lar seg gjere, få tid til å ta avskjed med donor før uttaket, jf. § 3 bokstav a, startar.</article></article></section><section class="section" data-name="kap4" id="kapittel-4" data-lovdata-URL="LTI/lov/2015-05-07-25/KAPITTEL_4"><h2>Kapittel 4 Fellesreglar</h2><article class="legalArticle" data-lovdata-URL="LTI/lov/2015-05-07-25/§16" data-name="§16" id="kapittel-4-paragraf-1"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Tildeling av organ, celler og vev</span></h3><article class="legalP" id="kapittel-4-paragraf-1-ledd-1">Tildeling av organ, celler og vev til transplantasjon skal byggje på medisinske kriterium. Ved donasjon frå levande donor kan det i tillegg leggjast vekt på at mottakar er donors nærståande.</article></article><article class="legalArticle" data-lovdata-URL="LTI/lov/2015-05-07-25/§17" data-name="§17" id="kapittel-4-paragraf-2"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Anonymitet mellom partane i donasjonsprosessen</span></h3><article class="legalP" id="kapittel-4-paragraf-2-ledd-1">Donor og dei pårørande til donor og mottakar av organ, celler eller vev som ikkje kjenner kvarandre frå før, skal ikkje gjerast kjent med identiteten til kvarandre.</article><article class="legalP" id="kapittel-4-paragraf-2-ledd-2">Departementet kan gi forskrift om korleis anonymiteten skal varetakast.</article></article><article class="legalArticle" data-lovdata-URL="LTI/lov/2015-05-07-25/§18" data-name="§18" id="kapittel-4-paragraf-3"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Kompensasjon for utgifter og tapte inntekter i samband med donasjon</span></h3><article class="legalP" id="kapittel-4-paragraf-3-ledd-1">Alle utgifter og tap av inntekter som ein levande donor eller næraste pårørande til ein død donor pådrar seg som følje av donasjonen, skal kompenserast av det regionale helseføretaket. Dette gjeld likevel ikkje dersom utgiftene blir dekt etter anna regelverk.</article></article><article class="legalArticle" data-lovdata-URL="LTI/lov/2015-05-07-25/§19" data-name="§19" id="kapittel-4-paragraf-4"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Forbod mot transplantasjon frå dyr til menneske (xenotransplantasjon)</span></h3><article class="legalP" id="kapittel-4-paragraf-4-ledd-1">Det er forbode å transplantere levande biologisk materiale frå dyr til menneske.</article></article><article class="legalArticle" data-lovdata-URL="LTI/lov/2015-05-07-25/§20" data-name="§20" id="kapittel-4-paragraf-5"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Forbod mot kommersiell utnytting</span></h3><article class="legalP" id="kapittel-4-paragraf-5-ledd-1">Alle handlingar som har til hensikt å oppnå økonomisk vinning som følgje av donasjon av organ, celler eller vev til transplantasjon, er forbode. Det same gjeld alle handlingar som medverkar til at nokon mottek slik økonomisk vinning.</article></article><article class="legalArticle" data-lovdata-URL="LTI/lov/2015-05-07-25/§21" data-name="§21" id="kapittel-4-paragraf-6"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Framtidsfullmakt</span></h3><article class="legalP" id="kapittel-4-paragraf-6-ledd-1">Framtidsfullmakter etter vergemålsloven kapittel 10 kan omfatte samtykke til og rett til å nekte donasjon av organ, celler og vev.</article></article><article class="legalArticle" data-lovdata-URL="LTI/lov/2015-05-07-25/§22" data-name="§22" id="kapittel-4-paragraf-7"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Forholdet til forvaltningsloven og klagereglane i pasient- og brukerrettighetsloven</span></h3><article class="legalP" id="kapittel-4-paragraf-7-ledd-1">Forvaltningsloven kapittel IV, V, VI og VIII gjeld ikkje for avgjerder som blir treft etter lova her. For avgjerder etter §§ 9 og 18 gjeld pasient- og brukerettighetsloven kapittel 7.</article></article><article class="legalArticle" data-lovdata-URL="LTI/lov/2015-05-07-25/§23" data-name="§23" id="kapittel-4-paragraf-8"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Pålegg, sanksjonar og straff</span></h3><article class="legalP" id="kapittel-4-paragraf-8-ledd-1">Spesialisthelsetjenesteloven §§ 7-1 og 7-2 gjeld tilsvarande ved brot på lova her og forskrifter gitt etter lova.</article><article class="legalP" id="kapittel-4-paragraf-8-ledd-2">Den som forsettleg eller grovt aktlaust bryt eller medverkar til å bryte reglar i lova her eller i medhald av ho, straffast med bøter eller fengsel i inntil tre månader.</article><article class="legalP" id="kapittel-4-paragraf-8-ledd-3">Offentleg påtale finn stad dersom allmenne omsyn krev det, eller etter krav frå Statens helsetilsyn.</article></article></section><section class="section" data-name="kap5" id="kapittel-5" data-lovdata-URL="LTI/lov/2015-05-07-25/KAPITTEL_5"><h2>Kapittel 5 Sluttføresegner</h2><article class="legalArticle" data-lovdata-URL="LTI/lov/2015-05-07-25/§24" data-name="§24" id="kapittel-5-paragraf-1"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Endringar i andre lover</span></h3><article class="legalP" id="kapittel-5-paragraf-1-ledd-1">Frå den tida lova tek til å gjelde, skal desse endringane gjerast:</article><article class="legalP" id="kapittel-5-paragraf-1-ledd-2">I lov 5. desember 2003 nr. 100 om humanmedisinsk bruk av bioteknologi m.m. skal nytt kapittel 4A lyde:</article><span class="futuretitle" id="kapittel-5-paragraf-1-foreslåttittel-1">Kapittel 4A Bruk av fostervev</span><article class="futureLegalArticle" data-name="§4A-1" id="kapittel-5-paragraf-1-foreslåttparagraf-1"><span class="futureLegalArticleHeader">§ 4A-1. <span class="legalArticleTitle">Definisjon</span></span><article class="legalP" id="kapittel-5-paragraf-1-foreslåttparagraf-1-ledd-1">Med fostervev forstås i denne lov celler og vev fra provosertaborterte fostre.</article></article><article class="futureLegalArticle" data-name="§4A-2" id="kapittel-5-paragraf-1-foreslåttparagraf-2"><span class="futureLegalArticleHeader">§ 4A-2. <span class="legalArticleTitle">Bruk av fostervev</span></span><article class="legalP" id="kapittel-5-paragraf-1-foreslåttparagraf-2-ledd-1">Fostervev kan bare brukes til medisinsk forskning, diagnostikk, fremstilling av vaksine og behandling.</article><article class="legalP" id="kapittel-5-paragraf-1-foreslåttparagraf-2-ledd-2">Bruk av fostervev til behandling er bare tillatt i de tilfeller hvor det foreligger alvorlig sykdom eller skade og andre behandlingsformer har begrenset effekt. Bruk av fostervev til medisinsk forskning, diagnostikk og fremstilling av vaksine er bare tillatt dersom det ikke finnes andre likeverdige metoder.</article><article class="legalP" id="kapittel-5-paragraf-1-foreslåttparagraf-2-ledd-3">Det er forbudt å bruke eggstokkvev fra provosertaborterte fostre til transplantasjon.</article><article class="legalP" id="kapittel-5-paragraf-1-foreslåttparagraf-2-ledd-4">Kommersiell utnytting av celler og vev fra aborterte fostre er forbudt.</article></article><article class="futureLegalArticle" data-name="§4A-3" id="kapittel-5-paragraf-1-foreslåttparagraf-3"><span class="futureLegalArticleHeader">§ 4A-3. <span class="legalArticleTitle">Godkjenning</span></span><article class="legalP" id="kapittel-5-paragraf-1-foreslåttparagraf-3-ledd-1">Bruk av fostervev til behandling og forskning skal godkjennes av departementet.</article></article><article class="futureLegalArticle" data-name="§4A-4" id="kapittel-5-paragraf-1-foreslåttparagraf-4"><span class="futureLegalArticleHeader">§ 4A-4. <span class="legalArticleTitle">Samtykke</span></span><article class="legalP" id="kapittel-5-paragraf-1-foreslåttparagraf-4-ledd-1">Skriftlig samtykke fra kvinnen skal foreligge før fostervev kan avgis til en fostervevsbank.</article><article class="legalP" id="kapittel-5-paragraf-1-foreslåttparagraf-4-ledd-2">Først etter at beslutningen om svangerskapsavbrudd er tatt, kan kvinnen informeres om mulig bruk av fostervevet. Samtykke kan bare gyldig avgis etter at slik informasjon er gitt.</article></article><article class="futureLegalArticle" data-name="§4A-5" id="kapittel-5-paragraf-1-foreslåttparagraf-5"><span class="futureLegalArticleHeader">§ 4A-5. <span class="legalArticleTitle">Fostervevsbank</span></span><article class="legalP" id="kapittel-5-paragraf-1-foreslåttparagraf-5-ledd-1">All innsamling, lagring og utlevering av fostervev skal foretas av en fostervevsbank. Fostervevsbanker skal godkjennes av departementet.</article><article class="legalP" id="kapittel-5-paragraf-1-foreslåttparagraf-5-ledd-2">Departementet kan i forskrift gi utfyllende regler om fostervevsbankers innsamling, lagring og utlevering av fostervev.</article></article><article class="futureLegalArticle" data-name="§4A-6" id="kapittel-5-paragraf-1-foreslåttparagraf-6"><span class="futureLegalArticleHeader">§ 4A-6. <span class="legalArticleTitle">Anonymitet</span></span><article class="legalP" id="kapittel-5-paragraf-1-foreslåttparagraf-6-ledd-1">Kvinnen skal ikke gis opplysninger om identiteten til den som mottar fostervevet.</article><article class="legalP" id="kapittel-5-paragraf-1-foreslåttparagraf-6-ledd-2">Den som mottar fostervev skal ikke gis opplysninger om identiteten til kvinnen som har avgitt fostervevet.</article></article><article class="futureLegalArticle" data-name="§4A-7" id="kapittel-5-paragraf-1-foreslåttparagraf-7"><span class="futureLegalArticleHeader">§ 4A-7. <span class="legalArticleTitle">Informasjon</span></span><article class="legalP" id="kapittel-5-paragraf-1-foreslåttparagraf-7-ledd-1">Enhver som mottar fostervev ved transplantasjon skal informeres om at vevet stammer fra provosertaborterte fostre.</article></article><article class="futureLegalArticle" data-name="§4A-8" id="kapittel-5-paragraf-1-foreslåttparagraf-8"><span class="futureLegalArticleHeader">§ 4A-8. <span class="legalArticleTitle">Reservasjonsrett</span></span><article class="legalP" id="kapittel-5-paragraf-1-foreslåttparagraf-8-ledd-1">Helsepersonell som av samvittighetsgrunner ønsker det, kan reservere seg mot å delta i forskningsprosjekter hvor fostervev benyttes og å utføre eller assistere ved transplantasjon av fostervev.</article><article class="legalP" id="kapittel-5-paragraf-1-foreslåttparagraf-8-ledd-2">Lov 9. februar 1973 nr. 6 om transplantasjon, sykehusobduksjon og avgivelse av lik m.m. opphevast.</article></article></article><article class="legalArticle" data-lovdata-URL="LTI/lov/2015-05-07-25/§25" data-name="§25" id="kapittel-5-paragraf-2"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Iverksetjing</span></h3><article class="legalP" id="kapittel-5-paragraf-2-ledd-1">Lova gjeld frå den tida Kongen fastset. Kongen kan setje i verk dei einskilde føresegnene til ulik tid.</article></article></section></main></body></html>