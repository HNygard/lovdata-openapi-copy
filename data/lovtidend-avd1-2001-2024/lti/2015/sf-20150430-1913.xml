<!DOCTYPE html><html lang="no"><head><title>Instruks om Norges nasjonale institusjon for menneskerettigheter</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2015-04-30-1913</dd><dt class="dokid">DokumentID</dt><dd class="dokid">LTI/forskrift/2015-04-30-1913</dd><dt class="ministry">Departement</dt><dd class="ministry"><ul><li>Stortinget</li></ul></dd><dt class="publishedIn">Publisert i</dt><dd class="publishedIn">I 2016 hefte 7 s 1075</dd><dt class="dateInForce">I kraft fra</dt><dd class="dateInForce">2015-07-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2015-05-22-33/§2</li></ul></dd><dt class="dateOfPublication">Kunngjort</dt><dd class="dateOfPublication">2016-05-27 14:00</dd><dt class="journalNumber">Journalnummer</dt><dd class="journalNumber">2016-0448</dd><dt class="titleShort">Korttittel</dt><dd class="titleShort">Instruks om Norges nasjonale institusjon for menneskerettigheter</dd><dt class="title">Tittel</dt><dd class="title">Instruks om Norges nasjonale institusjon for menneskerettigheter</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Vedtatt av Stortinget 30. april 2016 med hjemmel i lov 22. mai 2015 nr. 33 om Norges nasjonale institusjon for menneskerettigheter § 2.</dd><dt class="refid">RefID</dt><dd class="refid">forskrift/2015-04-30-1913</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Instruks om Norges nasjonale institusjon for menneskerettigheter<ul class="tocSubUl"><li>§ 1. Hovedprinsipper for virksomheten</li><li>§ 2. Styret</li><li>§ 3. Direktøren</li><li>§ 4. Personalet</li><li>§ 5. Saksbehandlingen i tjenestemannssaker</li><li>§ 6. Rådgivende utvalg</li><li>§ 7. Årlig melding til Stortinget</li><li>§ 8. Dokumentoffentlighet ved den nasjonale institusjonen</li><li>§ 9. Den nasjonale institusjonens årsregnskap og budsjett</li><li>§ 10. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2015-04-30-1913" id="dokument"><h1>Instruks om Norges nasjonale institusjon for menneskerettigheter</h1><article class="legalArticle" data-lovdata-URL="LTI/forskrift/2015-04-30-1913/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Hovedprinsipper for virksomheten</span></h2><article class="legalP" id="paragraf-1-ledd-1">Norges nasjonale institusjon for menneskerettigheter skal arbeide for å styrke gjennomføringen av menneskerettighetene i samsvar med Paris-prinsippene om nasjonale institusjoners status.</article></article><article class="legalArticle" data-lovdata-URL="LTI/forskrift/2015-04-30-1913/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Styret</span></h2><article class="legalP" id="paragraf-2-ledd-1">Stortingets presidentskap skal aktivt informere om adgangen til å fremme forslag til kandidater til styret.</article><article class="legalP" id="paragraf-2-ledd-2">Styret har det overordnete ansvaret for den nasjonale institusjonens virksomhet. Det har ansvaret for at institusjonen holder høy faglig kvalitet, drives effektivt og i samsvar med gjeldende regelverk, herunder lov om Norges nasjonale institusjon for menneskerettigheter og denne instruks.</article><article class="legalP" id="paragraf-2-ledd-3">Styret har ansvar for ressursbruk og for å utarbeide strategier for institusjonens virksomhet. Styret skal avgi årlig melding til Stortinget og legge frem årsregnskap og budsjett for Stortingets presidentskap.</article><article class="legalP" id="paragraf-2-ledd-4">Styrets leder, eventuelt nestleder, leder styremøtene.</article><article class="legalP" id="paragraf-2-ledd-5">Styret er beslutningsdyktig når minst tre medlemmer er til stede.</article><article class="legalP" id="paragraf-2-ledd-6">Direktøren deltar i styremøtene og er styrets sekretær, men har ikke stemmerett.</article><article class="legalP" id="paragraf-2-ledd-7">Stortingets presidentskap fastsetter godtgjørelse til styrets medlemmer på grunnlag av statens veiledende satser for utvalgsgodtgjøring.</article></article><article class="legalArticle" data-lovdata-URL="LTI/forskrift/2015-04-30-1913/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Direktøren</span></h2><article class="legalP" id="paragraf-3-ledd-1">Direktøren har ansvaret for den daglige administrative, personalmessige og faglige ledelse av institusjonen, og for institusjonens interne organisering innenfor de rammer som styret fastsetter. Direktøren er sekretær for styret, forbereder og gir sin anbefaling i saker som legges frem for styret, og er ansvarlig for å iverksette styrevedtak.</article><article class="legalP" id="paragraf-3-ledd-2">Direktøren er ansvarlig for at driften skjer i samsvar med gjeldende regelverk. Direktøren skal utarbeide budsjettforslag og årsregnskap til styret, og holde styret orientert om økonomiske og andre forhold av betydning for institusjonens virksomhet. Direktøren har budsjettdisponeringsmyndighet og myndighet til å inngå avtaler om institusjonens eiendeler, prosjekter og samarbeid innenfor de rammer som styret fastsetter.</article><article class="legalP" id="paragraf-3-ledd-3">Stortingets presidentskap fastsetter direktørens lønn, pensjon og øvrige arbeidsvilkår.</article></article><article class="legalArticle" data-lovdata-URL="LTI/forskrift/2015-04-30-1913/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Personalet</span></h2><article class="legalP" id="paragraf-4-ledd-1">Styret er ansvarlig for å opprette og nedlegge stillinger ved den nasjonale institusjonen.</article><article class="legalP" id="paragraf-4-ledd-2">Institusjonens personale ansettes av styret i henhold til personalreglement vedtatt av Stortingets presidentskap. Direktøren fastsetter lønn og arbeidsvilkår for personalet i henhold til de avtaler og bestemmelser som gjelder for arbeidstakere i statsstilling.</article></article><article class="legalArticle" data-lovdata-URL="LTI/forskrift/2015-04-30-1913/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Saksbehandlingen i tjenestemannssaker</span></h2><article class="legalP" id="paragraf-5-ledd-1">Bestemmelsene i tjenestemannsloven § 2 til § 5 skal gjelde for den nasjonale institusjonen så langt de passer.</article><article class="legalP" id="paragraf-5-ledd-2">Forvaltningslovens regler gjelder for avgjørelser om tilsetting, oppsigelse, suspensjon, avskjed eller forflytting av tjenestemenn hos den nasjonale institusjon. Det samme gjelder vedtak om å ilegge en tjenestemann ordensstraff eller tilstå vedkommende pensjon.</article><article class="legalP" id="paragraf-5-ledd-3">Stortinget kan gi regler som utfyller eller gjør unntak fra forvaltningslovens anvendelse etter andre ledd, og fastsette i hvilken utstrekning forskrifter gitt i medhold av forvaltningsloven ikke skal gjelde i slike saker.</article></article><article class="legalArticle" data-lovdata-URL="LTI/forskrift/2015-04-30-1913/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Rådgivende utvalg</span></h2><article class="legalP" id="paragraf-6-ledd-1">Det rådgivende utvalget skal bestå av medlemmer fra frivillige organisasjoner, det akademiske miljø eller andre særlig kvalifiserte profesjonsgrupper, Stortingets ombudsmann for forvaltningen, Barneombudet, Likestillings- og diskrimineringsombudet og andre særlig berørte offentlige institusjoner. Minst ett medlem skal ha særskilt kjennskap til samiske spørsmål.</article><article class="legalP" id="paragraf-6-ledd-2">I utvalget skal hvert kjønn være representert med minst 40 prosent.</article><article class="legalP" id="paragraf-6-ledd-3">Direktøren kaller inn og leder møtene i det rådgivende utvalget.</article></article><article class="legalArticle" data-lovdata-URL="LTI/forskrift/2015-04-30-1913/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Årlig melding til Stortinget</span></h2><article class="legalP" id="paragraf-7-ledd-1">Melding til Stortinget skal avgis innen 1. april hvert år og omfatte den nasjonale institusjonens virksomhet i tidsrommet 1. januar til 31. desember det foregående år.</article></article><article class="legalArticle" data-lovdata-URL="LTI/forskrift/2015-04-30-1913/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Dokumentoffentlighet ved den nasjonale institusjonen</span></h2><article class="legalP" id="paragraf-8-ledd-1">Dokumenter som utveksles mellom Stortinget og den nasjonale institusjonen og som gjelder institusjonens budsjett og interne administrasjon, kan unntas offentlighet.</article><article class="legalP" id="paragraf-8-ledd-2">Det kan kreves innsyn i det offentlige innholdet av journal som institusjonen fører for registrering av dokument i de sakene som opprettes.</article><article class="legalP" id="paragraf-8-ledd-3">Arkivloven og arkivforskriften gjelder tilsvarende så langt de passer på institusjonens virksomhet.</article></article><article class="legalArticle" data-lovdata-URL="LTI/forskrift/2015-04-30-1913/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Den nasjonale institusjonens årsregnskap og budsjett</span></h2><article class="legalP" id="paragraf-9-ledd-1">Styret avlegger årsregnskap for den nasjonale institusjonen og fremmer forslag til institusjonens budsjett direkte overfor Stortingets presidentskap.</article></article><article class="legalArticle" data-lovdata-URL="LTI/forskrift/2015-04-30-1913/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse</span></h2><article class="legalP" id="paragraf-10-ledd-1">Denne instruksen trer i kraft 1. juli 2015.</article></article></main></body></html>