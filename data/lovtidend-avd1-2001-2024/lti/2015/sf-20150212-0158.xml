<!DOCTYPE html><html lang="no"><head><title>Forskrift om tilskudd til driftsomstilling grunnet rovvilt</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2015-02-12-158</dd><dt class="dokid">DokumentID</dt><dd class="dokid">LTI/forskrift/2015-02-12-158</dd><dt class="ministry">Departement</dt><dd class="ministry"><ul><li>Klima- og miljødepartementet</li></ul></dd><dt class="publishedIn">Publisert i</dt><dd class="publishedIn">I 2015 hefte 2 s 215</dd><dt class="dateInForce">I kraft fra</dt><dd class="dateInForce">2015-02-12</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2015-03-03 15:20</dd><dt class="journalNumber">Journalnummer</dt><dd class="journalNumber">2015-0158</dd><dt class="titleShort">Korttittel</dt><dd class="titleShort">Forskrift om tilskudd til driftsomstilling grunnet rovvilt</dd><dt class="title">Tittel</dt><dd class="title">Forskrift om tilskudd til driftsomstilling grunnet rovvilt</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Klima- og miljødepartementet 12. februar 2015 med hjemmel i Stortingets årlige budsjettvedtak.</dd><dt class="refid">RefID</dt><dd class="refid">forskrift/2015-02-12-158</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskudd til driftsomstilling grunnet rovvilt<ul class="tocSubUl"><li>§ 1. Formålet med ordningen</li><li>§ 2. Vilkår</li><li>§ 3. Krav til søknad</li><li>§ 4. Tildelingskriterier</li><li>§ 5. Omstilling til melkeproduksjon</li><li>§ 6. Sats</li><li>§ 7. Krav til rapportering fra mottaker av tilskudd</li><li>§ 8. Krav om tilbakebetaling av tilskudd</li><li>§ 9. Dispensasjon</li><li>§ 10. Ikrafttreden</li><li>Kommentarer</li></ul></li></ul></dd></dl></header><main class="documentBody" data-lovdata-URL="LTI/forskrift/2015-02-12-158" id="dokument"><h1>Forskrift om tilskudd til driftsomstilling grunnet rovvilt</h1><article class="legalArticle" data-lovdata-URL="LTI/forskrift/2015-02-12-158/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formålet med ordningen</span></h2><article class="legalP" id="paragraf-1-ledd-1">Formålet med tilskuddsordningen er å redusere tap av sau og risiko for dyrelidelser i særlig utsatte rovviltområder ved å gi mulighet for omstilling til annen landbruksrelatert næringsvirksomhet med tilknytning til landbrukseiendommen.</article></article><article class="legalArticle" data-lovdata-URL="LTI/forskrift/2015-02-12-158/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Vilkår</span></h2><article class="legalP" id="paragraf-2-ledd-1">Det kan gis tilskudd til dyreeiere med utmarksbasert sauehold som over flere år har hatt omfattende tap av sau til rovvilt, både i antall og andel av besetningen, og som har forsøkt forebyggende tiltak eller andre løsninger for å redusere omfanget av tap til rovvilt.</article><article class="legalP" id="paragraf-2-ledd-2">Før tilskudd utbetales skal sauedriften på eiendommen være avsluttet og dyrene levert til slakt, såfremt ikke annet fremgår av tilsagnet fra Miljødirektoratet.</article><article class="legalP" id="paragraf-2-ledd-3">Dyreeier skal også tinglyse som heftelse på den berørte eiendommen at den ikke skal benyttes til sauehold eller beite de kommende 20 år.</article></article><article class="legalArticle" data-lovdata-URL="LTI/forskrift/2015-02-12-158/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Krav til søknad</span></h2><article class="legalP" id="paragraf-3-ledd-1">Søknad om tilskudd til omstilling sendes Miljødirektoratets elektroniske søknadssenter innen søknadsfrist 15. februar.</article><article class="legalP" id="paragraf-3-ledd-2">Faglige uttalelser fra kommunen og fylkesmannen skal vedlegges søknaden.</article></article><article class="legalArticle" data-lovdata-URL="LTI/forskrift/2015-02-12-158/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Tildelingskriterier</span></h2><article class="legalP" id="paragraf-4-ledd-1">Søknader om tilskudd til omstilling behandles av Miljødirektoratet.</article><article class="legalP" id="paragraf-4-ledd-2">Ved behandling av søknaden skal det legges vekt på:<ul class="defaultList"><li data-li-identifier="a)" data-name="a)"><article class="listArticle" id="paragraf-4-ledd-2-punkt-1"><article class="legalP" id="paragraf-4-ledd-2-punkt-1-ledd-1">størrelsen på tapet i antall dyr og andel av besetningen over år</article></article></li><li data-li-identifier="b)" data-name="b)"><article class="listArticle" id="paragraf-4-ledd-2-punkt-2"><article class="legalP" id="paragraf-4-ledd-2-punkt-2-ledd-1">at fellestiltak prioriteres framfor enkeltsaker</article></article></li><li data-li-identifier="c)" data-name="c)"><article class="listArticle" id="paragraf-4-ledd-2-punkt-3"><article class="legalP" id="paragraf-4-ledd-2-punkt-3-ledd-1">om søknaden gjelder i et prioritert rovviltområde</article></article></li><li data-li-identifier="d)" data-name="d)"><article class="listArticle" id="paragraf-4-ledd-2-punkt-4"><article class="legalP" id="paragraf-4-ledd-2-punkt-4-ledd-1">at omstillingstilskudd som hovedregel begrenses til søkere som er 67 år eller yngre i søknadsåret</article></article></li><li data-li-identifier="e)" data-name="e)"><article class="listArticle" id="paragraf-4-ledd-2-punkt-5"><article class="legalP" id="paragraf-4-ledd-2-punkt-5-ledd-1">i hvilken grad andre skadeforebyggende tiltak kan bidra til å redusere tap av sau til rovvilt.</article></article></li></ul></article><article class="legalP" id="paragraf-4-ledd-3">Dersom søknad om omstilling innvilges, sendes søker et tilsagnsbrev med opplysning om vilkår og frist for aksept.</article></article><article class="legalArticle" data-lovdata-URL="LTI/forskrift/2015-02-12-158/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Omstilling til melkeproduksjon</span></h2><article class="legalP" id="paragraf-5-ledd-1">I den grad nødvendig kvote er avsatt i jordbruksoppgjøret kan brukere i tilsagn om omstillingsmidler til melkeproduksjon tilbys å kjøpe inntil 1000 liter kumelkkvote per avlssøye tatt ut av beiteområdet, til prisen for statlig omsatt kvote.</article></article><article class="legalArticle" data-lovdata-URL="LTI/forskrift/2015-02-12-158/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Sats</span></h2><article class="legalP" id="paragraf-6-ledd-1">Omstillingstilskudd gis som et fast beløp per avlssøye som tas ut av beiteområdet. Satsen fastsettes til kroner 12&#xa0;750,- per avlssøye.</article><article class="legalP" id="paragraf-6-ledd-2">Antall sau det gis tilskudd for skal tilsvare gjennomsnittlig antall avlssøyer de fem beste årene ti år tilbake før søknaden fremmes, begrenset oppad til kapasiteten i driftsapparatet.</article></article><article class="legalArticle" data-lovdata-URL="LTI/forskrift/2015-02-12-158/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Krav til rapportering fra mottaker av tilskudd</span></h2><article class="legalP" id="paragraf-7-ledd-1">Tilskuddsmottaker skal sende sluttrapport til Miljødirektoratets elektroniske søknadssenter innen den fristen som er fastsatt i tilsagnsbrevet. I tillegg til sluttrapport, kan Miljødirektoratet kreve annen rapportering.</article></article><article class="legalArticle" data-lovdata-URL="LTI/forskrift/2015-02-12-158/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Krav om tilbakebetaling av tilskudd</span></h2><article class="legalP" id="paragraf-8-ledd-1">Tilskudd som ikke er benyttet i samsvar med vilkårene i tilsagnsbrevet eller denne forskriften kan helt eller delvis kreves tilbakebetalt, og videre utbetalinger kan stanses.</article><article class="legalP" id="paragraf-8-ledd-2">Dersom søker har mottatt tilskudd i strid med redelighet og god tro, kan beløpet kreves tilbakebetalt. Utbetalt eller delvis utbetalt tilskudd kan også kreves tilbakebetalt dersom søker uaktsomt har gitt feilaktige, mangelfulle eller misvisende opplysninger. Det samme gjelder dersom utbetalingen skyldes feil fra myndighetenes side, og søker burde ha forstått dette.</article></article><article class="legalArticle" data-lovdata-URL="LTI/forskrift/2015-02-12-158/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Dispensasjon</span></h2><article class="legalP" id="paragraf-9-ledd-1">Miljødirektoratet kan i særlige tilfeller dispensere fra bestemmelsene i denne forskriften.</article></article><article class="legalArticle" data-lovdata-URL="LTI/forskrift/2015-02-12-158/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttreden</span></h2><article class="legalP" id="paragraf-10-ledd-1">Forskriften trer i kraft straks.</article></article><section class="section" id="kapittel-1" data-lovdata-URL="LTI/forskrift/2015-02-12-158/KAPITTEL_1"><h2>Kommentarer</h2><article class="defaultP"><i>Kommentarer til § 1:</i></article><article class="legalP" id="kapittel-1-ledd-1">Omstillingstilskuddet skal tilrettelegge for omstilling til annen næringsvirksomhet med tilknytning til landbrukseiendommen. Tilskuddet skal bidra til en god samordning av landbruks-, dyrevelferds- og miljøvirkemidler i rovviltforvaltningen. Målgruppen for tilskuddsordningen er dyreeiere med utmarksbasert sauehold, som over et lengre tidsrom har hatt omfattende rovviltskader og ønsker en omstilling til annen næringsvirksomhet. Den primære målgruppen er brukere i prioriterte rovviltområder, men tilskudd kan i særlige tilfeller gis til brukere utenfor disse områdene. I særlige tilfeller kan tilskudd også gis uten at midlene brukes til annen næringsvirksomhet. Dette forutsettes å skje ved avtale mellom søker, kommune og fylkesmann, og tilråding fra fylkesmannen til Miljødirektoratet.</article> <article class="defaultP" margin-top="true"><i>Kommentarer til § 2:</i></article><article class="legalP" id="kapittel-1-ledd-2">Det er en forutsetning at hele besetningen tas ut av beiteområdet og at alt sauehold på eiendommen opphører. Miljødirektoratet kan tillate at dyrene selges som livdyr til sauehold i områder som ikke har mål om ynglende bestander av rovvilt, og der det historisk har vært små tap på utmarksbeite.</article><article class="legalP" id="kapittel-1-ledd-3">Den tinglyste heftelsen følger eiendommen og er uavhengig av eierforholdet.</article> <article class="defaultP" margin-top="true"><i>Kommentarer til § 3:</i></article><article class="legalP" id="kapittel-1-ledd-4">Før innlevering av søknad skal søker innhente faglige uttalelser med eventuelle vedlegg fra kommunen og fylkesmannen. De faglige uttalelsene skal vedlegges søknaden til Miljødirektoratet. Fylkesmannen skal vurdere søknaden og gi en uttalelse om tiltaket ut fra miljøvern- og landbruksfaglige prioriteringer. Fylkesmannen skal også uttale seg om tiltaket sett i lys av de prioriteringer som rovviltnemndene har fastlagt i den aktuelle forvaltningsplanen. Fylkesmannen kan etter søknad tilkjenne søker et mindre beløp (begrenset oppad til kr 50&#xa0;000,-) til vurdering og planlegging av omstillingstiltak. Disse midlene belastes rovviltnemndas ordinære budsjett for forebyggende og konfliktdempende tiltak (FKT), og kan gis uavhengig av om det blir søkt om midler til omstilling og resultat av endelig behandling av søknad.</article> <article class="defaultP" margin-top="true"><i>Kommentarer til § 4:</i></article><article class="legalP" id="kapittel-1-ledd-5">Momentene i annet ledd kan gjelde både ved behandling av søknader og ved prioritering mellom flere søknader. Sjansene for å oppnå gode resultater i form av reduserte skader er større ved fellestiltak. Derfor bør fellestiltak som omfatter flere brukere i samme beiteområde prioriteres framfor enkeltbrukere i felles beiteområde. Brukere i prioriterte rovviltområder bør prioriteres. Tilsagnsbrevet er et enkeltvedtak.</article> <article class="defaultP" margin-top="true"><i>Kommentarer til § 5:</i></article><article class="legalP" id="kapittel-1-ledd-6">§ 5 kommer til anvendelse dersom det er tilgjengelig kvote avsatt i jordbruksoppgjøret. Begrensningen på 1000 liter melkekvote knytter seg til denne konkrete ordningen.</article><article class="legalP" id="kapittel-1-ledd-7">Tilbud om kjøp av kumelkkvote inntas i tilsagnsbrevet fra Miljødirektoratet. Miljødirektoratet sender melding til Landbruksdirektoratet hvem som kan tilbys kjøp av kumelkkvote (eieren av landbrukseiendommen), hvilken eiendom det gjelder, størrelsen på kvoten samt hvilket foretak som skal disponere kvoten. Landbruksdirektoratet sin frist for kjøp av melkekvote er 1. oktober. Kvote som ikke blir solgt gjennom tiltaket, gjøres tilgjengelig for andre kjøpere samme år. Antall sau som skal legges til grunn for kjøp av melkekvote tilsvarer kode 134 i søknad om produksjonstilskudd pr. 31. juli.</article> <article class="defaultP" margin-top="true"><i>Kommentarer til § 6:</i></article><article class="legalP" id="kapittel-1-ledd-8">Tilskuddet bør gi mulighet for samme inntjeningsnivå som før omstillingen. Et omstillingstilskudd på kr 12&#xa0;750,- per avlssøye vil gi mulighet for å sikre en likeverdig økonomi før og etter omstilling. Miljødirektoratet justerer satsen i forhold til inntekts- og kostnadsutviklingen i landbruket, etter råd fra faginstans. Antall sau som skal legges til grunn tilsvarer kode 134 i søknad om produksjonstilskudd pr. 31. juli.</article><article class="legalP" id="kapittel-1-ledd-9">Der omstillingstilskudd gis til fysiske investeringer, kan tilskudd utbetales i flere perioder i takt med at investeringene gjennomføres. 20&#xa0;% av tilskuddet skal holdes igjen til det foreligger sluttrapport og ferdigattest. Fylkesmannen skal gjennomføre ferdigkontroll. Siste 20&#xa0;% av omstillingstilskuddet utbetales først ved skriftlig bekreftelse fra fylkesmannen til Miljødirektoratet om at omstilling er gjennomført og saueholdet er avviklet i henhold til tilsagnet.</article> <article class="defaultP" margin-top="true"><i>Kommentarer til § 7:</i></article><article class="legalP" id="kapittel-1-ledd-10">I tilfeller hvor det er fastsatt framdriftsbetaling, kan det kreves framdriftsrapporter før terminutbetalingene.</article> <article class="defaultP" margin-top="true"><i>Kommentar til § 10:</i></article><article class="legalP" id="kapittel-1-ledd-11">Forskriften trer i kraft straks. Det innebærer at alle saker som p.t. ikke er ferdigbehandlet vil bli behandlet etter den nye forskriften.</article></section></main></body></html>