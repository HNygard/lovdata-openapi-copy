<!DOCTYPE html><html lang="no"><head><title>Forskrift om endring i forskrift om trafikkopplæring og førerprøve m.m.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2015-03-19-270</dd><dt class="dokid">DokumentID</dt><dd class="dokid">LTI/forskrift/2015-03-19-270</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">I 2015 hefte 3 s 405</dd><dt class="dateInForce">I kraft fra</dt><dd class="dateInForce">2015-03-23</dd><dt class="changesToDocuments">Endrer</dt><dd class="changesToDocuments"><ul><li>forskrift/2004-10-01-1339</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1965-06-18-4/§24</li><li>forskrift/2003-09-29-1196</li></ul></dd><dt class="dateOfPublication">Kunngjort</dt><dd class="dateOfPublication">2015-03-27 15:05</dd><dt class="journalNumber">Journalnummer</dt><dd class="journalNumber">2015-0220</dd><dt class="titleShort">Korttittel</dt><dd class="titleShort">Endr. i forskrift om trafikkopplæring og førerprøve</dd><dt class="title">Tittel</dt><dd class="title">Forskrift om endring i forskrift om trafikkopplæring og førerprøve m.m.</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Vegdirektoratet 19. mars 2015 med hjemmel i lov 18. juni 1965 nr. 4 om vegtrafikk (vegtrafikkloven) § 24 jf. delegeringsvedtak 29. september 2003 nr. 1196.</dd><dt class="refid">RefID</dt><dd class="refid">forskrift/2015-03-19-270</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om trafikkopplæring og førerprøve m.m.<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2015-03-19-270" id="dokument"><h1>Forskrift om endring i forskrift om trafikkopplæring og førerprøve m.m.</h1><section class="section" data-name="kapI" id="kapittel-1" data-lovdata-URL="LTI/forskrift/2015-03-19-270/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 1. oktober 2004 nr. 1339 om trafikkopplæring og førerprøve m.m. gjøres følgende endringer:</article> <article class="defaultP" margin-top="true">§ 6-1 femte ledd skal lyde:</article><article class="legalP" id="kapittel-1-ledd-2">Undervisning i førstehjelp kan bare gis av personer med instruktørgodkjenning fra Norsk Førstehjelpsråd. Kravene til undervisningspersonell i første, andre og fjerde ledd behøver ikke være oppfylt for å kunne undervise i førstehjelp.</article> <article class="defaultP" margin-top="true">§ 9-12 første ledd skal lyde:</article><article class="legalP" id="kapittel-1-ledd-3">Ved utvidelse fra klasse A2 til klasse A skal eleven gjennomføre obligatorisk kurs jf. § 9-13.</article> <article class="defaultP" margin-top="true">§ 27-1 andre ledd skal lyde:</article><article class="legalP" id="kapittel-1-ledd-4">Personer som tidligere har gjennomført kurs i sikring av last er fritatt fra kurset jf. § 27-1 eller § 27-2. Personer som ikke har gjennomført kurset, men som har eller har hatt førerett i klassene C1 eller C som egen førerkortklasse på førerkortet, er fritatt fra kurset ved erverv av førerett i klassene BE, D1E, DE og T.</article> <article class="defaultP" margin-top="true">§ 29-1 tredje ledd skal lyde:</article><article class="legalP" id="kapittel-1-ledd-5">Dersom den teoretiske eller den praktiske prøven ikke bestås, kan ny prøve ikke avlegges før det har gått henholdsvis to eller fire uker. Dette gjelder ikke ved ferdighetsprøve med sikkerhetskontroll i klassene A1, A2 og A.</article> <article class="defaultP" margin-top="true">§ 29-2 første ledd skal lyde:</article><article class="legalP" id="kapittel-1-ledd-6">Praktisk førerprøve kan avlegges når kandidaten tilfredsstiller kravene til alder, vandel, obligatorisk opplæring, helse og syn som er fastsatt for den aktuelle førerkortklassen, jf. forskrift 19. januar 2004 nr. 298 om førerkort m.m. kapittel 3 og 5. I klassene AM og S kan teoretisk førerprøve avlegges når kravene er tilfredsstilt. Førerprøven i klasse AM 147 kan likevel avlegges selv om ikke obligatorisk opplæring i trinn 4 er gjennomført, jf. § 13-5 tredje ledd. Ferdighetsprøve med sikkerhetskontroll i klassene A1, A2 og A kan avlegges 6 måneder før oppnådd minstealder for førerkortklassen. For å avlegge ferdighetsprøve med sikkerhetskontroll i klassene A1, A2 og A må kandidaten ha gjennomført obligatorisk opplæring i trinn 2.</article> <article class="defaultP" margin-top="true">§ 30-1 første, syvende og åttende ledd skal lyde:</article><article class="legalP" id="kapittel-1-ledd-7">Førerprøven for motorsykkel består av en teoretisk og en praktisk prøve. Den praktiske prøven er delt i en ferdighetsprøve med sikkerhetskontroll og en trafikal prøve med kontroll før kjøring. Den teoretiske prøven for motorsykkel er lik, bestått teoretisk prøve gjelder for klassene A1, A2 og A. Ved utvidelse fra klasse A1 til A, A1 til A2 og A2 til A avlegges kun praktisk prøve.</article><article class="legalP" id="kapittel-1-ledd-8">Til den praktiske prøven skal det settes av 65 minutter hvor 20 minutter anvendes til ferdighetsprøve med sikkerhetskontroll og 45 minutter anvendes til trafikal prøve med kontroll før kjøring.</article><article class="legalP" id="kapittel-1-ledd-9">Ferdighetsprøve med sikkerhetskontroll gjennomføres på avsperret område og skal være bestått før trafikal prøve med kontroll før kjøring. Ferdighetsprøve med sikkerhetskontroll er gyldig ut samme kalenderår som den er bestått.</article> <article class="defaultP" margin-top="true">§ 30-14 andre ledd skal lyde:</article><article class="legalP" id="kapittel-1-ledd-10">Den praktiske prøven avlegges på traktor med tilkoplet tilhenger. Traktor til førerprøven skal ha 4 hjul, være registrert for to personer, ha konstruktiv fart på mellom 38 og 50 km/t, ha koplingspedal og ha tillatt totalvekt på minst 7000 kg. Tilhengeren skal ha tillatt totalvekt på over 4000 kg, og så høye lemmer at det ikke er mulig å få utsyn bakover fra førerplassen uten å måtte bruke sidespeilene. Vogntoget må ha en lengde på minst 8 meter, og ha en samlet tillatt totalvekt på minst 12&#xa0;000 kg. Tilhengeren skal være lastet med flere kolli som er sikret med alminnelig sikringsutstyr. Vekten av lasten må utgjøre minst 50&#xa0;% av tillatt nyttelast inntil aktuell totalvekt er 7000 kg, likevel være minst 2000 kg. Aktuell totalvekt skal være minst 4000 kg.</article></section><section class="section" data-name="kapII" id="kapittel-2" data-lovdata-URL="LTI/forskrift/2015-03-19-270/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften trer i kraft 23. mars 2015.</article></section></main></body></html>