<!DOCTYPE html><html lang="no"><head><title>Forskrift om endring i forskrift om elsertifikater</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2015-12-17-1695</dd><dt class="dokid">DokumentID</dt><dd class="dokid">LTI/forskrift/2015-12-17-1695</dd><dt class="ministry">Departement</dt><dd class="ministry"><ul><li>Olje- og energidepartementet</li></ul></dd><dt class="publishedIn">Publisert i</dt><dd class="publishedIn">I 2015 hefte 15 s 2546</dd><dt class="dateInForce">I kraft fra</dt><dd class="dateInForce">2016-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2011-12-16-1398</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2011-06-24-39/§8</li><li>lov/2011-06-24-39/§9</li><li>lov/2011-06-24-39/§18</li><li>lov/2011-06-24-39/§30</li><li>forskrift/2011-12-16-1245</li></ul></dd><dt class="dateOfPublication">Kunngjort</dt><dd class="dateOfPublication">2015-12-23 15:30</dd><dt class="journalNumber">Journalnummer</dt><dd class="journalNumber">2015-1370</dd><dt class="titleShort">Korttittel</dt><dd class="titleShort">Endr. i forskrift om elsertifikater</dd><dt class="title">Tittel</dt><dd class="title">Forskrift om endring i forskrift om elsertifikater</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Olje- og energidepartementet 17. desember 2015 med hjemmel i lov 24. juni 2011 nr. 39 om elsertifikater § 8, § 9, § 18 og § 30, jf. delegeringsvedtak 16. desember 2011 nr. 1245.</dd><dt class="refid">RefID</dt><dd class="refid">forskrift/2015-12-17-1695</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om elsertifikater<ul class="tocSubUl"><li>I<ul class="tocSubUl"><li>§ 9. Krav til produksjonsanlegget</li><li>§ 15. Bestemmelser om målesystem</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2015-12-17-1695" id="dokument"><h1>Forskrift om endring i forskrift om elsertifikater</h1><section class="section" data-name="kapI" id="kapittel-1" data-lovdata-URL="LTI/forskrift/2015-12-17-1695/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 16. desember 2011 nr. 1398 om elsertifikater gjøres følgende endringer:</article> <article class="defaultP" margin-top="true">§ 3 ny bokstav i) skal lyde:<ul class="defaultList"><li data-li-identifier="i)" data-name="i)"><article class="listArticle" id="kapittel-1-ledd-1-punkt-1"><article class="legalP" id="kapittel-1-ledd-1-punkt-1-ledd-1"><i>netto produksjon:</i> med netto produksjon menes brutto produksjon i et kraftverk, referert til generatorklemme eller tilsvarende, minus forbruk i eventuelt hjelpeutstyr i forbindelse med produksjon av elektrisk energi, tap i hovedtransformatoren relatert til produksjonen i kraftverket og energi fra eventuell hjelpegenerator.</article></article></li></ul></article> <article class="defaultP" margin-top="true">§ 6 nytt tredje ledd skal lyde:</article><article class="legalP" id="kapittel-1-ledd-2">Frist for å søke om godkjenning av produksjonsanlegg som kvalifiserer for rett til elsertifikater er 1. april 2016 for produksjonsanlegg satt i drift før 1. januar 2012.</article> <article class="defaultP" margin-top="true">§ 9 skal lyde:</article><article class="futureLegalArticle" data-name="§9" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 9</span>. <span class="legalArticleTitle">Krav til produksjonsanlegget</span></span><article class="legalP" id="kapittel-1-foreslåttparagraf-1-ledd-1">Anlegg for produksjon av elektrisk energi basert på fornybare kilder må:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-1-ledd-1-punkt-1"><article class="legalP" id="kapittel-1-foreslåttparagraf-1-ledd-1-punkt-1-ledd-1">ha hatt byggestart etter 7. september 2009,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-1-ledd-1-punkt-2"><article class="legalP" id="kapittel-1-foreslåttparagraf-1-ledd-1-punkt-2-ledd-1">være et vannkraftverk som hadde byggestart etter 1. januar 2004, eller</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-1-ledd-1-punkt-3"><article class="legalP" id="kapittel-1-foreslåttparagraf-1-ledd-1-punkt-3-ledd-1">varig øke sin energiproduksjon med byggestart etter 7. september 2009.</article></article></li></ul></article><article class="legalP" id="kapittel-1-foreslåttparagraf-1-ledd-2">Produksjonsanlegget må i tillegg:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-1-ledd-2-punkt-1"><article class="legalP" id="kapittel-1-foreslåttparagraf-1-ledd-2-punkt-1-ledd-1">være i samsvar med gjeldende konsesjon, konsesjonsvilkår eller forutsetninger for fritak for konsesjonsplikt,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-1-ledd-2-punkt-2"><article class="legalP" id="kapittel-1-foreslåttparagraf-1-ledd-2-punkt-2-ledd-1">settes i drift innen 31. desember 2021, og</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-1-ledd-2-punkt-3"><article class="legalP" id="kapittel-1-foreslåttparagraf-1-ledd-2-punkt-3-ledd-1">ha betalt tilbake eventuell statlig investeringsstøtte, med renter som fastsatt av NVE, innen 30. april 2012.</article></article></li></ul></article><article class="legalP" id="kapittel-1-foreslåttparagraf-1-ledd-3">I produksjonsanlegg som kvalifiserer for rett til elsertifikater vil det utelukkende tildeles elsertifikater for den delen av produksjonsanlegget som har blitt satt i drift innen 31. desember 2021.</article></article> <article class="defaultP" margin-top="true">§ 11 annet ledd skal lyde:</article><article class="legalP" id="kapittel-1-ledd-3">I vedtaket om godkjenning fastsetter NVE en tildelingsfaktor som representerer økningen i produksjonsevne. Der økningen beregnes ut fra et hydrologisk grunnlag bestemmes dette grunnlaget av NVE.</article> <article class="defaultP" margin-top="true">§ 14 første ledd skal lyde:</article><article class="legalP" id="kapittel-1-ledd-4">Elsertifikatberettigede får utstedt elsertifikater på grunnlag av avregningsdata som sendes inn til den avregningsansvarlige etter forskrift 11. mars 1999 nr. 301 om måling, avregning og samordnet opptreden ved kraftomsetning og fakturering av nettjenester. Det må installeres måler for hvert enkelt godkjente produksjonsanlegg for at det skal kunne utstedes sertifikater.</article> <article class="defaultP" margin-top="true">§ 14 tredje ledd skal lyde:</article><article class="legalP" id="kapittel-1-ledd-5">Elsertifikatberettigede som ønsker å få utstedt elsertifikater på grunnlag av netto produksjon fra målere i nett som ikke omfattes av forskrift 11. mars 1999 nr. 301 om måling, avregning og samordnet opptreden ved kraftomsetning og fakturering av nettjenester, må selv for egen regning sørge for innrapportering av måledata. Innrapporteringen må foretas av en profesjonell og uavhengig tredjepart som plikter å påse at kravene til målesystem etter § 15 er oppfylt, og sørger for at måledata for produksjon reduseres på bakgrunn av beregnet korreksjonsfaktor før innrapportering til registeransvarlig. Måledata skal oversendes i henhold til Ediel.</article> <article class="defaultP" margin-top="true">§ 15 skal lyde:</article><article class="futureLegalArticle" data-name="§15" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 15</span>. <span class="legalArticleTitle">Bestemmelser om målesystem</span></span><article class="legalP" id="kapittel-1-foreslåttparagraf-2-ledd-1">Det skal være timesmåling for hvert enkelt produksjonsanlegg for at det skal kunne utstedes elsertifikater.</article><article class="legalP" id="kapittel-1-foreslåttparagraf-2-ledd-2">Ved validering, estimering og korreksjon av måledata som ligger til grunn for utstedelse av elsertifikater skal profesjonell og uavhengig tredjepart som foretar innrapporteringer etter § 14 tredje ledd følge de samme kravene som stilles til et nettselskap etter forskrift 11. mars 1999 nr. 301 om måling, avregning og samordnet opptreden ved kraftomsetning og fakturering av nettjenester § 3-10.</article></article> <article class="defaultP" margin-top="true">§ 16 første ledd skal lyde:</article><article class="legalP" id="kapittel-1-ledd-6">Elsertifikater utstedes på grunnlag av måledata for netto produksjon. Registeransvarlig skal trekke fra energi brukt til pumping av vann til magasiner.</article> <article class="defaultP" margin-top="true">§ 16 annet ledd skal lyde:</article><article class="legalP" id="kapittel-1-ledd-7">For produksjonsanlegg som ikke er omfattet av forskrift 11. mars 1999 nr. 301 om måling, avregning og samordnet opptreden ved kraftomsetning og fakturering av nettjenester skal måledata som sendes til registeransvarlig være basert på netto produksjon. Dersom måling er etablert for brutto produksjon kan det for produksjonsanlegg som ikke er omfattet av forskrift 11. mars 1999 nr. 301 om måling, avregning og samordnet opptreden ved kraftomsetning og fakturering av nettjenester fremlegges, ved søknaden, en beregning av korreksjonsfaktor som tar hensyn til forbruket i anleggets hjelpesystemer og tap i anleggets transformatorer. Beregningen skal foretas av en profesjonell og uavhengig tredjepart. Ved brutto målinger av produksjon der det ikke foreligger en beregning av korreksjonsfaktor skal det trekkes fra 2 prosent før innsending av måledata til registeransvarlig.</article> <article class="defaultP" margin-top="true">§ 19 tredje ledd første punktum skal lyde:</article><article class="legalP" id="kapittel-1-ledd-8">Etter søknad fatter NVE vedtak om at industrielt kraftforbruk hos aktører som driver kraftintensiv industriell virksomhet som faller innenfor Norsk standard for næringsgruppering (SN2007) 17.1, 19.2, 20.1, 24.1 eller 24.4, og som ikke er fritatt etter annet ledd, ikke anses som beregningsrelevant.</article> <article class="defaultP" margin-top="true">§ 19 nytt fjerde ledd skal lyde:</article><article class="legalP" id="kapittel-1-ledd-9">Aktører har frist til innen utgangen av 31. desember for å søke om unntak fra elsertifikatplikten for inneværende år. For aktører som gis unntak for industrielt kraftforbruk med hjemmel i § 19 tredje ledd vil vedtak om unntak gjelde hele året.</article> <article class="defaultP" margin-top="true">§ 27 nytt sjette ledd skal lyde:</article><article class="legalP" id="kapittel-1-ledd-10">Den elsertifikatpliktige plikter innen utgangen av 31. mars å inneha på sin konto det antall elsertifikater som skal annulleres.</article> <article class="defaultP" margin-top="true">Vedlegg 2 nr. 1 fjerde ledd skal lyde:</article><article class="legalP" id="kapittel-1-ledd-11">Ved større prosjekter som omfatter flere komponenter skal en samlet vurdering av den økte produksjonsevnen kvalitetssikres av en profesjonell og uavhengig tredjepart.</article> <article class="defaultP" margin-top="true">Vedlegg 4 punkt 1) annet ledd skal lyde:</article><article class="legalP" id="kapittel-1-ledd-12">For annet næringsavfall, som ikke kan fordeles på de kategoriene som er nevnt ovenfor, må fornybarandelen fastsettes gjennom egne analyser, gjennomført av en profesjonell og uavhengig tredjepart.</article> <article class="defaultP" margin-top="true">Vedlegg 4 punkt 2) skal lyde:<ul class="defaultList"><li data-li-identifier="2)" data-name="2)"><article class="listArticle" id="kapittel-1-ledd-12-punkt-1"><span class="miscHeadline"><i>Trevirke</i></span><article class="legalP" id="kapittel-1-ledd-12-punkt-1-ledd-1">For trevirke benyttes standardiserte brennverdier. Benyttes trevirke med varierende grad av fuktighet, må denne dokumenteres. Gjennomsnittsverdi for energiinnhold i anvendt trevirke kan brukes hvis denne er beregnet av en profesjonell og uavhengig tredjepart.</article></article></li></ul></article></section><section class="section" data-name="kapII" id="kapittel-2" data-lovdata-URL="LTI/forskrift/2015-12-17-1695/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften trer i kraft 1. januar 2016, med unntak av § 14 tredje ledd siste punktum, som trer i kraft fra det tidspunkt Norges vassdrags- og energidirektorat bestemmer.</article></section></main></body></html>