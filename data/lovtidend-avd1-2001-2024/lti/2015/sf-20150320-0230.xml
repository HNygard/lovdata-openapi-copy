<!DOCTYPE html><html lang="no"><head><title>Forskrift om samvirkningsevnen mellom elektroniske trafikantbetalingssystemer i Europa (EETS-forskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2015-03-20-230</dd><dt class="dokid">DokumentID</dt><dd class="dokid">LTI/forskrift/2015-03-20-230</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">I 2015 hefte 2 s 295</dd><dt class="dateInForce">I kraft fra</dt><dd class="dateInForce">2015-03-20</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1963-06-21-23/§62</li><li>lov/1965-06-18-4/§7a</li></ul></dd><dt class="dateOfPublication">Kunngjort</dt><dd class="dateOfPublication">2015-03-20 14:20</dd><dt class="journalNumber">Journalnummer</dt><dd class="journalNumber">2015-0198</dd><dt class="titleShort">Korttittel</dt><dd class="titleShort">EETS-forskriften</dd><dt class="title">Tittel</dt><dd class="title">Forskrift om samvirkningsevnen mellom elektroniske trafikantbetalingssystemer i Europa (EETS-forskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 20. mars 2015 med hjemmel i lov 21. juni 1963 nr. 23 om vegar (veglova) § 62 og lov 18. juni 1965 nr. 4 om vegtrafikk (vegtrafikkloven) § 7a femte ledd. Fremmet av Samferdselsdepartementet. <br /><strong>EØS-henvisninger:</strong> EØS-avtalen vedlegg XIII nr. 18b (direktiv 2004/52/EF) og nr. 18ba (vedtak 2009/750/EF).</dd><dt class="refid">RefID</dt><dd class="refid">forskrift/2015-03-20-230</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om samvirkningsevnen mellom elektroniske trafikantbetalingssystemer i Europa (EETS-forskriften)<ul class="tocSubUl"><li>Kapitel 1. Alminnelige bestemmelser<ul class="tocSubUl"><li>§ 1-1. Formål</li><li>§ 1-2. Virkeområde</li><li>§ 1-3. Definisjoner</li></ul></li><li>Kapitel 2. Registrering av EETS-utstedere<ul class="tocSubUl"><li>§ 2-1. Vegdirektoratets godkjenningsmyndighet</li><li>§ 2-2. Krav for registrering som EETS-utsteder</li><li>§ 2-3. Testing av samvirkekomponenter</li><li>§ 2-4. Oppfølging av registrerte EETS-utstedere</li><li>§ 2-5. Verneklausuler</li><li>§ 2-6. Adskilte roller</li></ul></li><li>Kapitel 3. Trafikantbetalingsinnkreverens plikter<ul class="tocSubUl"><li>§ 3-1. Ikke-diskriminering av EETS-utstedere</li><li>§ 3-2. Plikt til å benytte EETS-kompatibel teknologi</li><li>§ 3-3. Områdeerklæring</li><li>§ 3-4. Garantier</li><li>§ 3-5. Testing av bruksegnethet</li><li>§ 3-6. Reserveløsning</li><li>§ 3-7. Klassifisering av kjøretøy</li><li>§ 3-8. Takster</li><li>§ 3-9. Oppfylling av betalingsplikt</li></ul></li><li>Kapitel 4. EETS-utsteders plikter<ul class="tocSubUl"><li>§ 4-1. Ikke-diskriminering</li><li>§ 4-2. Områdedekning</li><li>§ 4-3. Personalisering av EETS-brikke</li><li>§ 4-4. Uannonserte tester</li><li>§ 4-5. EETS-utsteders betalingsplikt</li><li>§ 4-6. Krav til EETS-brikke</li><li>§ 4-7. Krav til grensesnitt</li><li>§ 4-8. Personvern</li><li>§ 4-9. Offentliggjøring av avtalevilkår</li><li>§ 4-10. Informasjon om områdedekning</li><li>§ 4-11. Spesifisert faktura</li><li>§ 4-12. Rett til informasjon om manglende betaling</li><li>§ 4-13. Håndheving</li></ul></li><li>Kapitel 5. EETS-brukerens plikter<ul class="tocSubUl"><li>§ 5-1. Krav til riktig bruk</li></ul></li><li>Kapitel 6. Administrative bestemmelser<ul class="tocSubUl"><li>§ 6-1. EETS-register</li><li>§ 6-2. Tvisteløsningsorgan</li><li>§ 6-3. Framgangsmåte for mekling</li><li>§ 6-4. Melding om bemyndiget organ</li><li>§ 6-5. Forsøkssystem</li><li>§ 6-6. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2015-03-20-230" id="dokument"><h1>Forskrift om samvirkningsevnen mellom elektroniske trafikantbetalingssystemer i Europa (EETS-forskriften)</h1><section class="section" data-name="kap1" id="kapittel-1" data-lovdata-URL="LTI/forskrift/2015-03-20-230/KAPITTEL_1"><h2>Kapitel 1. Alminnelige bestemmelser</h2><article class="legalArticle" data-lovdata-URL="LTI/forskrift/2015-03-20-230/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Denne forskriften skal sikre at elektroniske trafikantbetalingssystemer i Norge blir klargjort for å virke sammen med øvrige trafikantbetalingssystemer i Europa.</article></article><article class="legalArticle" data-lovdata-URL="LTI/forskrift/2015-03-20-230/§1-2" data-name="§1-2" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Forskriften gjelder all elektronisk innkreving av trafikantbetaling på offentlig veg der en elektronisk brikke i kjøretøyet leses av.</article><article class="legalP" id="kapittel-1-paragraf-2-ledd-2">Forskriften omfatter ikke små, rent lokale trafikantbetalingssystemer der kostnadene for å oppfylle kravene i denne forskriften ikke vil stå i rimelig forhold til fordelene.</article></article><article class="legalArticle" data-lovdata-URL="LTI/forskrift/2015-03-20-230/§1-3" data-name="§1-3" id="kapittel-1-paragraf-3"><h3 class="legalArticleHeader"><span class="legalArticleValue">§ 1-3</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-3-ledd-1">I denne forskriften menes med<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1"><i>EETS</i>: den europeiske elektroniske trafikantbetalingstjenesten</article></article></li></ul></article><article class="legalP" id="kapittel-1-paragraf-3-ledd-2">b) <i>EETS-område:</i> et trafikantbetalingsområde som faller inn under forskriftens virkeområde<ul class="defaultList"><li data-li-identifier="c)" data-name="c)"><article class="listArticle" id="kapittel-1-paragraf-3-ledd-2-punkt-1"><article class="legalP" id="kapittel-1-paragraf-3-ledd-2-punkt-1-ledd-1"><i>EETS-utsteder:</i> en juridisk person som oppfyller kravene i § 2-2, som er registrert som EETS-utsteder i et medlemsland, og som gir en EETS-bruker tilgang til den europeiske elektroniske trafikantbetalingstjenesten</article></article></li><li data-li-identifier="d)" data-name="d)"><article class="listArticle" id="kapittel-1-paragraf-3-ledd-2-punkt-2"><article class="legalP" id="kapittel-1-paragraf-3-ledd-2-punkt-2-ledd-1"><i>EETS-bruker:</i> en fysisk eller juridisk person som inngår en kontrakt med en EETS-utsteder for å få tilgang til den europeiske elektroniske trafikantbetalingstjenesten</article></article></li><li data-li-identifier="e)" data-name="e)"><article class="listArticle" id="kapittel-1-paragraf-3-ledd-2-punkt-3"><article class="legalP" id="kapittel-1-paragraf-3-ledd-2-punkt-3-ledd-1"><i>samvirkekomponenter:</i> alle grunnleggende komponenter, grupper av komponenter, delenheter eller fullstendige enheter som inngår i eller er ment for å inngå i den europeiske elektroniske trafikantbetalingstjenesten, og som samvirkeevnen til tjenesten er direkte eller indirekte avhengig av. Samvirkekomponentene kan være både materielle og immaterielle, slik som programvare.</article></article></li><li data-li-identifier="f)" data-name="f)"><article class="listArticle" id="kapittel-1-paragraf-3-ledd-2-punkt-4"><article class="legalP" id="kapittel-1-paragraf-3-ledd-2-punkt-4-ledd-1"><i>EETS-brikke:</i> en fullstendig samling av maskinvare- og programvarekomponenter som gjør det mulig å yte den europeiske elektroniske trafikantbetalingstjenesten, og som er installert i et kjøretøy for å samle inn, lagre, håndtere og overføre data</article></article></li><li data-li-identifier="g)" data-name="g)"><article class="listArticle" id="kapittel-1-paragraf-3-ledd-2-punkt-5"><article class="legalP" id="kapittel-1-paragraf-3-ledd-2-punkt-5-ledd-1"><i>trafikantbetalingsinnkrever:</i> en virksomhet som krever inn trafikantbetaling</article></article></li><li data-li-identifier="h)" data-name="h)"><article class="listArticle" id="kapittel-1-paragraf-3-ledd-2-punkt-6"><article class="legalP" id="kapittel-1-paragraf-3-ledd-2-punkt-6-ledd-1"><i>innkrevingsdata:</i> de opplysningene som den ansvarlige trafikantbetalingsinnkreveren har definert som nødvendige for å fastsette taksten for et kjøretøy og sluttføre trafikantbetalingstransaksjonen</article></article></li><li data-li-identifier="i)" data-name="i)"><article class="listArticle" id="kapittel-1-paragraf-3-ledd-2-punkt-7"><article class="legalP" id="kapittel-1-paragraf-3-ledd-2-punkt-7-ledd-1"><i>trafikantbetalingsdeklarasjon:</i> informasjon fra en EETS-brikke til en trafikantbetalingsinnkrever som slår fast at kjøretøyet har kjørt i et trafikantbetalingsområde, og som er utarbeidet i et format som EETS-utstederen og trafikantbetalingsinnkreveren er enige om</article></article></li><li data-li-identifier="j)" data-name="j)"><article class="listArticle" id="kapittel-1-paragraf-3-ledd-2-punkt-8"><article class="legalP" id="kapittel-1-paragraf-3-ledd-2-punkt-8-ledd-1"><i>trafikantbetalingsområde:</i> et område eller et enkeltstående vegprosjekt innenfor EØS der det blir krevd inn trafikantbetaling</article></article></li><li data-li-identifier="k)" data-name="k)"><article class="listArticle" id="kapittel-1-paragraf-3-ledd-2-punkt-9"><article class="legalP" id="kapittel-1-paragraf-3-ledd-2-punkt-9-ledd-1"><i>trafikantbetalingstransaksjon:</i> en handling eller en rekke handlinger som utføres for å sende trafikantbetalingsdeklarasjon til trafikantbetalingsinnkreveren</article></article></li><li data-li-identifier="l)" data-name="l)"><article class="listArticle" id="kapittel-1-paragraf-3-ledd-2-punkt-10"><article class="legalP" id="kapittel-1-paragraf-3-ledd-2-punkt-10-ledd-1"><i>trafikantbetaling:</i> en avgift for bruk av offentlig veg, slik som bompenger med hjemmel i lov 21. juni 1963 nr. 23 om vegar (veglova) § 27 eller vegprising med hjemmel i lov 18. juni 1965 nr. 4 om vegtrafikk (vegtrafikkloven) § 7a.</article></article></li></ul></article></article></section><section class="section" data-name="kap2" id="kapittel-2" data-lovdata-URL="LTI/forskrift/2015-03-20-230/KAPITTEL_2"><h2>Kapitel 2. Registrering av EETS-utstedere</h2><article class="legalArticle" data-lovdata-URL="LTI/forskrift/2015-03-20-230/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Vegdirektoratets godkjenningsmyndighet</span></h3><article class="legalP" id="kapittel-2-paragraf-1-ledd-1">Vegdirektoratet har myndighet til å godkjenne norskregistrerte selskap som EETS-utstedere. Vegdirektoratet skal ikke holdes ansvarlig for registrerte EETS-utstederes handlinger.</article></article><article class="legalArticle" data-lovdata-URL="LTI/forskrift/2015-03-20-230/§2-2" data-name="§2-2" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Krav for registrering som EETS-utsteder</span></h3><article class="legalP" id="kapittel-2-paragraf-2-ledd-1">Et selskap registrert i Norge kan etter søknad til Vegdirektoratet registreres som EETS-utsteder dersom det<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-2-ledd-1-punkt-1"><article class="legalP" id="kapittel-2-paragraf-2-ledd-1-punkt-1-ledd-1">er sertifisert etter EN ISO 9001 eller annen standard av likeverdig kvalitet</article></article></li><li data-li-identifier="b)" data-name="b)"><article class="listArticle" id="kapittel-2-paragraf-2-ledd-1-punkt-2"><article class="legalP" id="kapittel-2-paragraf-2-ledd-1-punkt-2-ledd-1">har teknisk utstyr og den samsvarserklæring eller attesten for samvirkekomponenter det er krav om i vedlegg IV nummer 1 i Kommisjonsavgjørelse 2009/750/EF av 6. oktober 2009 om utformingen av den europeiske trafikantbetalingstjenesten og de tilhørende tekniske aspekter</article></article></li><li data-li-identifier="c)" data-name="c)"><article class="listArticle" id="kapittel-2-paragraf-2-ledd-1-punkt-3"><article class="legalP" id="kapittel-2-paragraf-2-ledd-1-punkt-3-ledd-1">har kompetanse innenfor elektronisk trafikantbetaling eller andre relevante områder</article></article></li><li data-li-identifier="d)" data-name="d)"><article class="listArticle" id="kapittel-2-paragraf-2-ledd-1-punkt-4"><article class="legalP" id="kapittel-2-paragraf-2-ledd-1-punkt-4-ledd-1">har tilfredsstillende økonomisk evne</article></article></li><li data-li-identifier="e)" data-name="e)"><article class="listArticle" id="kapittel-2-paragraf-2-ledd-1-punkt-5"><article class="legalP" id="kapittel-2-paragraf-2-ledd-1-punkt-5-ledd-1">har en overordnet risikohåndteringsplan som skal revideres minst annet hvert år</article></article></li><li data-li-identifier="f)" data-name="f)"><article class="listArticle" id="kapittel-2-paragraf-2-ledd-1-punkt-6"><article class="legalP" id="kapittel-2-paragraf-2-ledd-1-punkt-6-ledd-1">har et godt omdømme.</article></article></li></ul></article></article><article class="legalArticle" data-lovdata-URL="LTI/forskrift/2015-03-20-230/§2-3" data-name="§2-3" id="kapittel-2-paragraf-3"><h3 class="legalArticleHeader"><span class="legalArticleValue">§ 2-3</span>. <span class="legalArticleTitle">Testing av samvirkekomponenter</span></h3><article class="legalP" id="kapittel-2-paragraf-3-ledd-1">Vegdirektoratet kan ikke nekte bruk av eller kreve tester som allerede er gjennomført av CE-merkede samvirkekomponenter i henhold til vedlegg IV i Kommisjonsavgjørelse 2009/750/EF av 6. oktober 2009 om utformingen av den europeiske trafikantbetalingstjenesten og de tilhørende tekniske aspekter.</article></article><article class="legalArticle" data-lovdata-URL="LTI/forskrift/2015-03-20-230/§2-4" data-name="§2-4" id="kapittel-2-paragraf-4"><h3 class="legalArticleHeader"><span class="legalArticleValue">§ 2-4</span>. <span class="legalArticleTitle">Oppfølging av registrerte EETS-utstedere</span></h3><article class="legalP" id="kapittel-2-paragraf-4-ledd-1">EETS-utstedere som er registrert i Norge, skal hvert år rapportere til Vegdirektoratet om de tilfredsstiller kravene i § 2-2 bokstav a, d, e og f og i § 4-2.</article><article class="legalP" id="kapittel-2-paragraf-4-ledd-2">Dersom EETS-utstederen ikke tilfredsstiller kravene som er nevnt i første ledd, kan Vegdirektoratet sette inn nødvendige tiltak for å rette opp i situasjonen. Dersom avviket ikke rettes opp, kan Vegdirektoratet frata EETS-utstederen sin status som EETS-utsteder. Vegdirektoratet skal informere ESA om forholdet.</article></article><article class="legalArticle" data-lovdata-URL="LTI/forskrift/2015-03-20-230/§2-5" data-name="§2-5" id="kapittel-2-paragraf-5"><h3 class="legalArticleHeader"><span class="legalArticleValue">§ 2-5</span>. <span class="legalArticleTitle">Verneklausuler</span></h3><article class="legalP" id="kapittel-2-paragraf-5-ledd-1">Dersom det er grunn til å tro at CE-merkede samvirkekomponenter ikke oppfyller de grunnleggende tekniske kravene som er nevnt i § 4-6 og § 4-7, skal Vegdirektoratet avgrense bruken, forby bruken eller få samvirkekomponentene trukket fra markedet.</article><article class="legalP" id="kapittel-2-paragraf-5-ledd-2">Vegdirektoratet skal melde fra til ESA om hvilke tiltak som er satt inn. I meldingen skal direktoratet redegjøre for grunnen til avviket.</article><article class="legalP" id="kapittel-2-paragraf-5-ledd-3">Dersom komponentene ikke oppfyller kravene til samvirkningsevne, skal Vegdirektoratet kreve at produsenten sørger for at kravene blir oppfylt. Vegdirektoratet skal informere ESA om forholdet.</article></article><article class="legalArticle" data-lovdata-URL="LTI/forskrift/2015-03-20-230/§2-6" data-name="§2-6" id="kapittel-2-paragraf-6"><h3 class="legalArticleHeader"><span class="legalArticleValue">§ 2-6</span>. <span class="legalArticleTitle">Adskilte roller</span></h3><article class="legalP" id="kapittel-2-paragraf-6-ledd-1">En trafikantbetalingsinnkrever kan ikke bli registrert som EETS-utsteder.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2015-03-20-230/KAPITTEL_3"><h2>Kapitel 3. Trafikantbetalingsinnkreverens plikter</h2><article class="legalArticle" data-lovdata-URL="LTI/forskrift/2015-03-20-230/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Ikke-diskriminering av EETS-utstedere</span></h3><article class="legalP" id="kapittel-3-paragraf-1-ledd-1">Trafikantbetalingsinnkreveren skal akseptere EETS-utstedere som oppfyller de alminnelige vilkårene som er fastsatt i områdeerklæringen, jf. § 3-3. Trafikantbetalingsinnkreveren kan likevel sette opp spesifikke kontraktsvilkår, så fremt disse er objektive og ikke-diskriminerende.</article><article class="legalP" id="kapittel-3-paragraf-1-ledd-2">Ved uenighet mellom trafikantbetalingsinnkreveren og EETS-utstederen har begge parter rett til å henvise saken til et tvisteløsningsorgan.</article></article><article class="legalArticle" data-lovdata-URL="LTI/forskrift/2015-03-20-230/§3-2" data-name="§3-2" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">Plikt til å benytte EETS-kompatibel teknologi</span></h3><article class="legalP" id="kapittel-3-paragraf-2-ledd-1">Trafikantbetalingsinnkreveren må basere sin innkreving på 5,8 GHz mikrobølgeteknologi som støtter avlesing av brikkestandarden EN 15509.</article><article class="legalP" id="kapittel-3-paragraf-2-ledd-2">Trafikantbetalingsinnkreveren skal samarbeide slik at EETS-utstederens databehandlingssystem kan virke sammen med trafikantbetalingsinnkreverens eget system. Trafikantbetalingsinnkreveren må innføre standardiserte grensesnitt som gjør det mulig å<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-2-ledd-2-punkt-1"><article class="legalP" id="kapittel-3-paragraf-2-ledd-2-punkt-1-ledd-1">utveksle data om trafikantbetalingsdeklarasjon mellom EETS-utstedere og trafikantbetalingsinnkrevere, særlig å oversende og godkjenne krav om trafikantbetalingsbetaling basert på trafikantbetalingstransaksjoner</article></article></li><li data-li-identifier="b)" data-name="b)"><article class="listArticle" id="kapittel-3-paragraf-2-ledd-2-punkt-2"><article class="legalP" id="kapittel-3-paragraf-2-ledd-2-punkt-2-ledd-1">fakturere og foreta oppgjør</article></article></li><li data-li-identifier="c)" data-name="c)"><article class="listArticle" id="kapittel-3-paragraf-2-ledd-2-punkt-3"><article class="legalP" id="kapittel-3-paragraf-2-ledd-2-punkt-3-ledd-1">utveksle opplysninger for å kunne håndtere unntak</article></article></li><li data-li-identifier="d)" data-name="d)"><article class="listArticle" id="kapittel-3-paragraf-2-ledd-2-punkt-4"><article class="legalP" id="kapittel-3-paragraf-2-ledd-2-punkt-4-ledd-1">utveksle EETS-svartelister</article></article></li><li data-li-identifier="e)" data-name="e)"><article class="listArticle" id="kapittel-3-paragraf-2-ledd-2-punkt-5"><article class="legalP" id="kapittel-3-paragraf-2-ledd-2-punkt-5-ledd-1">utveksle sikkerhetselementer og</article></article></li><li data-li-identifier="f)" data-name="f)"><article class="listArticle" id="kapittel-3-paragraf-2-ledd-2-punkt-6"><article class="legalP" id="kapittel-3-paragraf-2-ledd-2-punkt-6-ledd-1">oversende innkrevingsdata fra trafikantbetalingsinnkrevere til EETS-utstedere.</article></article></li></ul></article></article><article class="legalArticle" data-lovdata-URL="LTI/forskrift/2015-03-20-230/§3-3" data-name="§3-3" id="kapittel-3-paragraf-3"><h3 class="legalArticleHeader"><span class="legalArticleValue">§ 3-3</span>. <span class="legalArticleTitle">Områdeerklæring</span></h3><article class="legalP" id="kapittel-3-paragraf-3-ledd-1">Trafikantbetalingsinnkreveren skal utarbeide og ajourføre en EETS-områdeerklæring. Områdeerklæringen skal være offentlig tilgjengelig og inneholde de alminnelige vilkårene EETS-utstederen må oppfylle for å få tilgang til trafikantbetalingsområdet. Erklæringen skal inneholde følgende informasjon:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-3-ledd-1-punkt-1"><article class="legalP" id="kapittel-3-paragraf-3-ledd-1-punkt-1-ledd-1">faste kostnader pålagt EETS-utstederen basert på trafikantbetalingsinnkreverens kostnader med å sette opp, drive og vedlikeholde et EETS-kompatibelt system</article></article></li><li data-li-identifier="b)" data-name="b)"><article class="listArticle" id="kapittel-3-paragraf-3-ledd-1-punkt-2"><article class="legalP" id="kapittel-3-paragraf-3-ledd-1-punkt-2-ledd-1">eventuelle krav til EETS-utstederen om bankgarantier eller tilsvarende finansielle instrumenter</article></article></li><li data-li-identifier="c)" data-name="c)"><article class="listArticle" id="kapittel-3-paragraf-3-ledd-1-punkt-3"><article class="legalP" id="kapittel-3-paragraf-3-ledd-1-punkt-3-ledd-1">prinsipp for trafikantbetalingstransaksjoner</article></article></li><li data-li-identifier="d)" data-name="d)"><article class="listArticle" id="kapittel-3-paragraf-3-ledd-1-punkt-4"><article class="legalP" id="kapittel-3-paragraf-3-ledd-1-punkt-4-ledd-1">prosedyrer og avtale om tjenestenivå</article></article></li><li data-li-identifier="e)" data-name="e)"><article class="listArticle" id="kapittel-3-paragraf-3-ledd-1-punkt-5"><article class="legalP" id="kapittel-3-paragraf-3-ledd-1-punkt-5-ledd-1">faktureringsvilkår</article></article></li><li data-li-identifier="f)" data-name="f)"><article class="listArticle" id="kapittel-3-paragraf-3-ledd-1-punkt-6"><article class="legalP" id="kapittel-3-paragraf-3-ledd-1-punkt-6-ledd-1">betalingsvilkår</article></article></li><li data-li-identifier="g)" data-name="g)"><article class="listArticle" id="kapittel-3-paragraf-3-ledd-1-punkt-7"><article class="legalP" id="kapittel-3-paragraf-3-ledd-1-punkt-7-ledd-1">forretningsvilkår.</article></article></li></ul></article></article><article class="legalArticle" data-lovdata-URL="LTI/forskrift/2015-03-20-230/§3-4" data-name="§3-4" id="kapittel-3-paragraf-4"><h3 class="legalArticleHeader"><span class="legalArticleValue">§ 3-4</span>. <span class="legalArticleTitle">Garantier</span></h3><article class="legalP" id="kapittel-3-paragraf-4-ledd-1">Trafikantbetalingsinnkreveren skal ikke stille krav om finansielle garantier fra EETS-utstederen som overstiger det gjennomsnittlige transaksjonsbeløpet EETS-utstederen håndterer for trafikantbetalingsinnkreveren hver måned.</article><article class="legalP" id="kapittel-3-paragraf-4-ledd-2">Gjennomsnittsbeløpet skal beregnes på grunnlag av EETS-utstederens totale transaksjonsbeløp i det foregående året. For nye EETS-utstedere skal det anslås et gjennomsnitt basert på antall avtaler og gjennomsnittlig transaksjonsbeløp per avtale i samsvar med EETS-utstederens forretningsplan.</article></article><article class="legalArticle" data-lovdata-URL="LTI/forskrift/2015-03-20-230/§3-5" data-name="§3-5" id="kapittel-3-paragraf-5"><h3 class="legalArticleHeader"><span class="legalArticleValue">§ 3-5</span>. <span class="legalArticleTitle">Testing av bruksegnethet</span></h3><article class="legalP" id="kapittel-3-paragraf-5-ledd-1">Trafikantbetalingsinnkreveren må samarbeide med EETS-utstederen og autoriserte representanter for EETS-utstederen om å gjennomføre tester av bruksegnethet i sitt EETS-område. Bruksegnethet er evnen en samvirkekomponent har til å oppnå og holde vedlike en bestemt grad av ytelse når den er i drift og er integrert i systemet til en trafikantbetalingsinnkrever.</article><article class="legalP" id="kapittel-3-paragraf-5-ledd-2">Testene av bruksegnethet skal utføres i samsvar med kravene i vedlegg IV i Kommisjonsavgjørelse 2009/750/EF av 6. oktober 2009 om utformingen av den europeiske trafikantbetalingstjenesten og de tilhørende tekniske aspekter.</article></article><article class="legalArticle" data-lovdata-URL="LTI/forskrift/2015-03-20-230/§3-6" data-name="§3-6" id="kapittel-3-paragraf-6"><h3 class="legalArticleHeader"><span class="legalArticleValue">§ 3-6</span>. <span class="legalArticleTitle">Reserveløsning</span></h3><article class="legalP" id="kapittel-3-paragraf-6-ledd-1">Oppstår det en feil i tjenesten som trafikantbetalingsinnkreveren er ansvarlig for skal trafikantbetalingsinnkreveren sørge for at EETS-bruker kan passere med minst mulig forsinkelse og uten at det blir regnet som unndragelse av betalingsplikten.</article></article><article class="legalArticle" data-lovdata-URL="LTI/forskrift/2015-03-20-230/§3-7" data-name="§3-7" id="kapittel-3-paragraf-7"><h3 class="legalArticleHeader"><span class="legalArticleValue">§ 3-7</span>. <span class="legalArticleTitle">Klassifisering av kjøretøy</span></h3><article class="legalP" id="kapittel-3-paragraf-7-ledd-1">Trafikantbetalingsinnkreveren kan ikke klassifisere kjøretøyene etter andre parametere enn det som tillates i vedlegg VI i Kommisjonsavgjørelse 2009/750/EF av 6. oktober 2009 om utformingen av den europeiske trafikantbetalingstjenesten og de tilhørende tekniske aspekter.</article><article class="legalP" id="kapittel-3-paragraf-7-ledd-2">Dersom EETS-utstederen og trafikantbetalingsinnkreveren klassifiserer kjøretøyet ulikt, gjelder trafikantbetalingsinnkreverens klassifisering hvis det ikke påvises en feil i denne.</article></article><article class="legalArticle" data-lovdata-URL="LTI/forskrift/2015-03-20-230/§3-8" data-name="§3-8" id="kapittel-3-paragraf-8"><h3 class="legalArticleHeader"><span class="legalArticleValue">§ 3-8</span>. <span class="legalArticleTitle">Takster</span></h3><article class="legalP" id="kapittel-3-paragraf-8-ledd-1">Taksten som trafikantbetalingsinnkreveren krever fra EETS-brukeren skal ikke overstige tilsvarende takst for lokale brukere.</article></article><article class="legalArticle" data-lovdata-URL="LTI/forskrift/2015-03-20-230/§3-9" data-name="§3-9" id="kapittel-3-paragraf-9"><h3 class="legalArticleHeader"><span class="legalArticleValue">§ 3-9</span>. <span class="legalArticleTitle">Oppfylling av betalingsplikt</span></h3><article class="legalP" id="kapittel-3-paragraf-9-ledd-1">Når en EETS-bruker har betalt et skyldig beløp til sin EETS-utsteder, er betalingsplikten for dette beløpet også oppfylt overfor trafikantbetalingsinnkreveren.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2015-03-20-230/KAPITTEL_4"><h2>Kapitel 4. EETS-utsteders plikter</h2><article class="legalArticle" data-lovdata-URL="LTI/forskrift/2015-03-20-230/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Ikke-diskriminering</span></h3><article class="legalP" id="kapittel-4-paragraf-1-ledd-1">EETS-utsteder kan ikke nekte å inngå avtale med en bruker på bakgrunn av brukerens nasjonalitet, bosted eller hvor kjøretøyet er registrert.</article></article><article class="legalArticle" data-lovdata-URL="LTI/forskrift/2015-03-20-230/§4-2" data-name="§4-2" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">Områdedekning</span></h3><article class="legalP" id="kapittel-4-paragraf-2-ledd-1">EETS-utsteder skal innen to år fra registrering inngå kontrakter som dekker alle EETS-områder.</article><article class="legalP" id="kapittel-4-paragraf-2-ledd-2">EETS-utsteder skal opprettholde full geografisk dekning. Ved endringer i et EETS-område eller andre endringer som påvirker kravet om full dekning skal EETS-utsteder gjenopprette full dekning i løpet av 6 måneder.</article></article><article class="legalArticle" data-lovdata-URL="LTI/forskrift/2015-03-20-230/§4-3" data-name="§4-3" id="kapittel-4-paragraf-3"><h3 class="legalArticleHeader"><span class="legalArticleValue">§ 4-3</span>. <span class="legalArticleTitle">Personalisering av EETS-brikke</span></h3><article class="legalP" id="kapittel-4-paragraf-3-ledd-1">EETS-utstederen står ansvarlig for at de faste parameterne som klassifiserer kjøretøyet for å beregne taksten, er riktige, både i EETS-brikken og i EETS-utstederens databehandlingssystem. EETS-utstederen skal yte nødvendige kundetjenester og teknisk støtte for å sikre at EETS-brikken blir personalisert riktig.</article><article class="legalP" id="kapittel-4-paragraf-3-ledd-2">Brukeren skal selv kunne stille inn variable parametere som klassifiserer kjøretøyet, ved hjelp av et egnet brukergrensesnitt.</article><article class="legalP" id="kapittel-4-paragraf-3-ledd-3">EETS-utstederen skal sørge for at EETS-brikken er personalisert slik at den skal kunne fungere i alle EETS-områder. EETS-brukeren skal derfor ikke behøve å stille inn parameterne på nytt, så fremt ikke kjøretøyets parametere har blitt endret.</article></article><article class="legalArticle" data-lovdata-URL="LTI/forskrift/2015-03-20-230/§4-4" data-name="§4-4" id="kapittel-4-paragraf-4"><h3 class="legalArticleHeader"><span class="legalArticleValue">§ 4-4</span>. <span class="legalArticleTitle">Uannonserte tester</span></h3><article class="legalP" id="kapittel-4-paragraf-4-ledd-1">Trafikantbetalingsinnkrever kan kreve at EETS-utsteder samarbeider ved uanmeldte og detaljerte tester av innkrevingssystemet, som omfatter kjøretøy som trafikkerer eller nylig har trafikkert hos trafikantbetalingsinnkrever. Omfanget av slike tester skal stå i rimelig forhold til antall passeringer knyttet til EETS-utstederen i trafikantbetalingsinnkrevers område.</article></article><article class="legalArticle" data-lovdata-URL="LTI/forskrift/2015-03-20-230/§4-5" data-name="§4-5" id="kapittel-4-paragraf-5"><h3 class="legalArticleHeader"><span class="legalArticleValue">§ 4-5</span>. <span class="legalArticleTitle">EETS-utsteders betalingsplikt</span></h3><article class="legalP" id="kapittel-4-paragraf-5-ledd-1">EETS-utstederen skal betale trafikantbetalingsinnkreveren for alle dokumenterte passeringer som er foretatt med en gyldig EETS-brikke utstedt av EETS-utstederen.</article><article class="legalP" id="kapittel-4-paragraf-5-ledd-2">Trafikantbetalingsinnkreveren kan også kreve at EETS-utstederen skal betale selv om EETS-brikken ikke er lest av. Dette gjelder de tilfellene der EETS-brukeren beviselig har passert og har en gyldig avtale med EETS-utstederen.</article><article class="legalP" id="kapittel-4-paragraf-5-ledd-3">Betalingsplikten gjelder ikke dersom EETS-utstederen i forkant har sendt en svarteliste til trafikantbetalingsinnkreveren hvor EETS-brukerens EETS-brikke gjøres ugyldig.</article><article class="legalP" id="kapittel-4-paragraf-5-ledd-4">Trafikantbetalingsinnkreveren og EETS-utstederen skal komme til enighet om antall oppføringer i svartelisten, formatet på den og hvor ofte den skal oppdateres.</article></article><article class="legalArticle" data-lovdata-URL="LTI/forskrift/2015-03-20-230/§4-6" data-name="§4-6" id="kapittel-4-paragraf-6"><h3 class="legalArticleHeader"><span class="legalArticleValue">§ 4-6</span>. <span class="legalArticleTitle">Krav til EETS-brikke</span></h3><article class="legalP" id="kapittel-4-paragraf-6-ledd-1">EETS-utsteder plikter å tilby en EETS-brikke som tilfredsstiller kravene i vedlegg III i Kommisjonsavgjørelse 2009/750/EF av 6. oktober 2009 om utformingen av den europeiske trafikantbetalingstjenesten og de tilhørende tekniske aspekter.</article></article><article class="legalArticle" data-lovdata-URL="LTI/forskrift/2015-03-20-230/§4-7" data-name="§4-7" id="kapittel-4-paragraf-7"><h3 class="legalArticleHeader"><span class="legalArticleValue">§ 4-7</span>. <span class="legalArticleTitle">Krav til grensesnitt</span></h3><article class="legalP" id="kapittel-4-paragraf-7-ledd-1">EETS-utsteder plikter å tilby standardiserte administrative grensesnitt i henhold til vedlegg II i Kommisjonsavgjørelse 2009/750/EF av 6. oktober 2009 om utformingen av den europeiske trafikantbetalingstjenesten og de tilhørende tekniske aspekter.</article></article><article class="legalArticle" data-lovdata-URL="LTI/forskrift/2015-03-20-230/§4-8" data-name="§4-8" id="kapittel-4-paragraf-8"><h3 class="legalArticleHeader"><span class="legalArticleValue">§ 4-8</span>. <span class="legalArticleTitle">Personvern</span></h3><article class="legalP" id="kapittel-4-paragraf-8-ledd-1">Når det inngås en avtale med en EETS-bruker, skal EETS-utstederen gi tilstrekkelig informasjon om hvordan personopplysningene blir behandlet, og hvilke rettigheter EETS-brukeren har i samsvar med relevant personvernlovgivning.</article></article><article class="legalArticle" data-lovdata-URL="LTI/forskrift/2015-03-20-230/§4-9" data-name="§4-9" id="kapittel-4-paragraf-9"><h3 class="legalArticleHeader"><span class="legalArticleValue">§ 4-9</span>. <span class="legalArticleTitle">Offentliggjøring av avtalevilkår</span></h3><article class="legalP" id="kapittel-4-paragraf-9-ledd-1">EETS-utsteders avtalevilkår mot EETS-bruker må være offentlig tilgjengelig.</article></article><article class="legalArticle" data-lovdata-URL="LTI/forskrift/2015-03-20-230/§4-10" data-name="§4-10" id="kapittel-4-paragraf-10"><h3 class="legalArticleHeader"><span class="legalArticleValue">§ 4-10</span>. <span class="legalArticleTitle">Informasjon om områdedekning</span></h3><article class="legalP" id="kapittel-4-paragraf-10-ledd-1">EETS-utsteder må informere EETS-bruker om sin geografiske dekning av EETS-områder og endringer i denne dekningen.</article></article><article class="legalArticle" data-lovdata-URL="LTI/forskrift/2015-03-20-230/§4-11" data-name="§4-11" id="kapittel-4-paragraf-11"><h3 class="legalArticleHeader"><span class="legalArticleValue">§ 4-11</span>. <span class="legalArticleTitle">Spesifisert faktura</span></h3><article class="legalP" id="kapittel-4-paragraf-11-ledd-1">I en faktura til en EETS-bruker skal EETS-utstederen skille tydelig mellom hva som er passeringsavgiften, og hva som er EETS-utstederens egne gebyrer.</article><article class="legalP" id="kapittel-4-paragraf-11-ledd-2">EETS-utstederen må som et minimum spesifisere tidspunkt, sted og skyldig passeringsavgift. Dette kravet kan fravikes dersom EETS-brukeren ber om det.</article></article><article class="legalArticle" data-lovdata-URL="LTI/forskrift/2015-03-20-230/§4-12" data-name="§4-12" id="kapittel-4-paragraf-12"><h3 class="legalArticleHeader"><span class="legalArticleValue">§ 4-12</span>. <span class="legalArticleTitle">Rett til informasjon om manglende betaling</span></h3><article class="legalP" id="kapittel-4-paragraf-12-ledd-1">EETS-utstederen skal informere EETS-brukeren om manglende betalinger knyttet til EETS-brukerens konto. Hvis det er mulig, skal EETS-brukeren få mulighet til å rette opp i forholdet før straffereaksjoner iverksettes eller avtalen blir sagt opp.</article></article><article class="legalArticle" data-lovdata-URL="LTI/forskrift/2015-03-20-230/§4-13" data-name="§4-13" id="kapittel-4-paragraf-13"><h3 class="legalArticleHeader"><span class="legalArticleValue">§ 4-13</span>. <span class="legalArticleTitle">Håndheving</span></h3><article class="legalP" id="kapittel-4-paragraf-13-ledd-1">Trafikantbetalingsinnkreveren kan kreve at EETS-utsteder samarbeider om håndheving og inndrivelse av krav.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2015-03-20-230/KAPITTEL_5"><h2>Kapitel 5. EETS-brukerens plikter</h2><article class="legalArticle" data-lovdata-URL="LTI/forskrift/2015-03-20-230/§5-1" data-name="§5-1" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">Krav til riktig bruk</span></h3><article class="legalP" id="kapittel-5-paragraf-1-ledd-1">EETS-brukeren skal påse<ul class="defaultList"><li data-li-identifier="a)" data-name="a)"><article class="listArticle" id="kapittel-5-paragraf-1-ledd-1-punkt-1"><article class="legalP" id="kapittel-5-paragraf-1-ledd-1-punkt-1-ledd-1">at alle bruker- og kjøretøydata som oppgis til EETS-utstederen, er korrekte</article></article></li><li data-li-identifier="b)" data-name="b)"><article class="listArticle" id="kapittel-5-paragraf-1-ledd-1-punkt-2"><article class="legalP" id="kapittel-5-paragraf-1-ledd-1-punkt-2-ledd-1">at EETS-brikken fungerer og er i drift når kjøretøyet passerer et EETS-område, og</article></article></li><li data-li-identifier="c)" data-name="c)"><article class="listArticle" id="kapittel-5-paragraf-1-ledd-1-punkt-3"><article class="legalP" id="kapittel-5-paragraf-1-ledd-1-punkt-3-ledd-1">at EETS-brikken brukes i samsvar med EETS-utstederens instrukser.</article></article></li></ul></article></article></section><section class="section" data-name="kap6" id="kapittel-6" data-lovdata-URL="LTI/forskrift/2015-03-20-230/KAPITTEL_6"><h2>Kapitel 6. Administrative bestemmelser</h2><article class="legalArticle" data-lovdata-URL="LTI/forskrift/2015-03-20-230/§6-1" data-name="§6-1" id="kapittel-6-paragraf-1"><h3 class="legalArticleHeader"><span class="legalArticleValue">§ 6-1</span>. <span class="legalArticleTitle">EETS-register</span></h3><article class="legalP" id="kapittel-6-paragraf-1-ledd-1">Vegdirektoratet skal føre et elektronisk register over EETS- områder og EETS-utstedere. Vegdirektoratet skal sørge for at alle opplysninger i registeret er oppdaterte og nøyaktige. Registeret skal være offentlig tilgjengelig.</article><article class="legalP" id="kapittel-6-paragraf-1-ledd-2">Ved utgangen av hvert kalenderår skal Vegdirektoratet på elektronisk vis sende registeret til ESA og medlemslandene.</article><article class="legalP" id="kapittel-6-paragraf-1-ledd-3">Registeret skal inneholde opplysninger om:<ul class="defaultList"><li data-li-identifier="a)" data-name="a)"><article class="listArticle" id="kapittel-6-paragraf-1-ledd-3-punkt-1"><article class="legalP" id="kapittel-6-paragraf-1-ledd-3-punkt-1-ledd-1">norske trafikantbetalingsinnkrevere som omfattes av denne forskrift</article></article></li><li data-li-identifier="b)" data-name="b)"><article class="listArticle" id="kapittel-6-paragraf-1-ledd-3-punkt-2"><article class="legalP" id="kapittel-6-paragraf-1-ledd-3-punkt-2-ledd-1">innkrevingsteknologi</article></article></li><li data-li-identifier="c)" data-name="c)"><article class="listArticle" id="kapittel-6-paragraf-1-ledd-3-punkt-3"><article class="legalP" id="kapittel-6-paragraf-1-ledd-3-punkt-3-ledd-1">innkrevingsdata</article></article></li><li data-li-identifier="d)" data-name="d)"><article class="listArticle" id="kapittel-6-paragraf-1-ledd-3-punkt-4"><article class="legalP" id="kapittel-6-paragraf-1-ledd-3-punkt-4-ledd-1">trafikantbetalingsinnkrevernes områdeerklæringer</article></article></li><li data-li-identifier="e)" data-name="e)"><article class="listArticle" id="kapittel-6-paragraf-1-ledd-3-punkt-5"><article class="legalP" id="kapittel-6-paragraf-1-ledd-3-punkt-5-ledd-1">hvilke EETS-utstedere som har kontrakter med norske trafikantbetalingsinnkrevere</article></article></li><li data-li-identifier="f)" data-name="f)"><article class="listArticle" id="kapittel-6-paragraf-1-ledd-3-punkt-6"><article class="legalP" id="kapittel-6-paragraf-1-ledd-3-punkt-6-ledd-1">registrerte norske EETS-utstedere</article></article></li><li data-li-identifier="g)" data-name="g)"><article class="listArticle" id="kapittel-6-paragraf-1-ledd-3-punkt-7"><article class="legalP" id="kapittel-6-paragraf-1-ledd-3-punkt-7-ledd-1">konklusjon fra revisjon av norske EETS-utstedere.</article></article></li></ul></article></article><article class="legalArticle" data-lovdata-URL="LTI/forskrift/2015-03-20-230/§6-2" data-name="§6-2" id="kapittel-6-paragraf-2"><h3 class="legalArticleHeader"><span class="legalArticleValue">§ 6-2</span>. <span class="legalArticleTitle">Tvisteløsningsorgan</span></h3><article class="legalP" id="kapittel-6-paragraf-2-ledd-1">Samferdselsdepartementet skal utnevne et tvisteløsningsorgan som kan mekle mellom trafikantbetalingsinnkreveren og EETS-utstederen ved uenighet om hvordan en avtale skal utformes eller tolkes.</article><article class="legalP" id="kapittel-6-paragraf-2-ledd-2">Tvisteløsningsorganet skal særlig ha fullmakt til å undersøke om kontraktsvilkårene innebærer en diskriminering av EETS-utstedere, og om vilkårene står i rimelig forhold til kostnader og risiko for partene i kontrakten.</article><article class="legalP" id="kapittel-6-paragraf-2-ledd-3">Samferdselsdepartementet skal sikre at tvisteløsningsorganet i sin juridiske og organisatoriske struktur er uavhengig av de økonomiske interessene til trafikantbetalingsinnkreverne og EETS-utstederne.</article><article class="legalP" id="kapittel-6-paragraf-2-ledd-4">Tvisteløsningsorganene i de ulike medlemslandene skal utveksle opplysninger om sitt arbeid, sine retningslinjer og sine metoder.</article></article><article class="legalArticle" data-lovdata-URL="LTI/forskrift/2015-03-20-230/§6-3" data-name="§6-3" id="kapittel-6-paragraf-3"><h3 class="legalArticleHeader"><span class="legalArticleValue">§ 6-3</span>. <span class="legalArticleTitle">Framgangsmåte for mekling</span></h3><article class="legalP" id="kapittel-6-paragraf-3-ledd-1">Tvisteløsningsorganet skal opplyse partene om det har mottatt alle dokumentene som er nødvendige for meklingen, innen en måned etter anmodningen om å gripe inn.</article><article class="legalP" id="kapittel-6-paragraf-3-ledd-2">Tvisteløsningsorganet skal uttale seg om en tvist senest seks måneder etter anmodningen om å gripe inn.</article><article class="legalP" id="kapittel-6-paragraf-3-ledd-3">Tvisteløsningsorganet kan be om relevante opplysninger fra trafikantbetalingsinnkreveren, EETS-utstederen og eventuelle tredjeparter som medvirker til den europeiske elektroniske trafikantbetalingstjenesten.</article></article><article class="legalArticle" data-lovdata-URL="LTI/forskrift/2015-03-20-230/§6-4" data-name="§6-4" id="kapittel-6-paragraf-4"><h3 class="legalArticleHeader"><span class="legalArticleValue">§ 6-4</span>. <span class="legalArticleTitle">Melding om bemyndiget organ</span></h3><article class="legalP" id="kapittel-6-paragraf-4-ledd-1">Vegdirektoratet skal melde til ESA og andre medlemsland hvilke norske bemyndigede organer som har fullmakt til å sertifisere EETS-utstedere i samsvar med kravene i vedlegg V i Kommisjonsavgjørelse 2009/750/EF av 6. oktober 2009 om utformingen av den europeiske trafikantbetalingstjenesten og de tilhørende tekniske aspekter.</article><article class="legalP" id="kapittel-6-paragraf-4-ledd-2">Dersom et bemyndiget organ ikke lenger møter disse kravene, skal Vegdirektoratet trekke fullmakten tilbake. Vegdirektoratet skal melde om dette til ESA og medlemslandene.</article></article><article class="legalArticle" data-lovdata-URL="LTI/forskrift/2015-03-20-230/§6-5" data-name="§6-5" id="kapittel-6-paragraf-5"><h3 class="legalArticleHeader"><span class="legalArticleValue">§ 6-5</span>. <span class="legalArticleTitle">Forsøkssystem</span></h3><article class="legalP" id="kapittel-6-paragraf-5-ledd-1">For å sikre teknisk utvikling av den europeiske elektroniske trafikantbetalingstjenesten kan Vegdirektoratet gi midlertidig godkjenning til forsøkssystemer for innkreving av trafikantbetaling. Forsøkssystemet skal omfatte ny teknologi eller nye konsept som ikke er i samsvar med en eller flere av bestemmelsene i denne forskriften. Forsøkssystemet skal prøves ut på avgrensede deler av et trafikantbetalingsområde og parallelt med det systemet som samsvarer med den europeiske elektroniske trafikantbetalingstjenesten.</article><article class="legalP" id="kapittel-6-paragraf-5-ledd-2">En slik godkjenning må gis på forhånd av ESA. Den første godkjenningsperioden skal ikke vare lenger enn tre år.</article><article class="legalP" id="kapittel-6-paragraf-5-ledd-3">Det skal ikke kreves at en EETS-utsteder tar del i slike forsøkssystemer for trafikantbetaling.</article></article><article class="legalArticle" data-lovdata-URL="LTI/forskrift/2015-03-20-230/§6-6" data-name="§6-6" id="kapittel-6-paragraf-6"><h3 class="legalArticleHeader"><span class="legalArticleValue">§ 6-6</span>. <span class="legalArticleTitle">Ikrafttredelse</span></h3><article class="legalP" id="kapittel-6-paragraf-6-ledd-1">Denne forskriften trer i kraft straks.</article></article></section></main></body></html>