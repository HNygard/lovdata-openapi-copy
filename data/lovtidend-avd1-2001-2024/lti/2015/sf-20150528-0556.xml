<!DOCTYPE html><html lang="no"><head><title>Instruks til kommune og fylkesmann om utøvelse av delegert myndighet etter plantevernmiddelforskriften</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2015-05-28-556</dd><dt class="dokid">DokumentID</dt><dd class="dokid">LTI/forskrift/2015-05-28-556</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="publishedIn">Publisert i</dt><dd class="publishedIn">I 2015 hefte 5 s 784</dd><dt class="dateInForce">I kraft fra</dt><dd class="dateInForce">2015-06-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2005-10-05-1114</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2003-12-19-124/§23</li><li>forskrift/2004-01-16-93</li><li>forskrift/2015-05-06-455/§9</li><li>forskrift/2015-05-06-455/§18</li><li>forskrift/2015-05-06-455/§19</li><li>forskrift/2015-05-06-455/§22</li><li>forskrift/2015-05-28-555</li></ul></dd><dt class="dateOfPublication">Kunngjort</dt><dd class="dateOfPublication">2015-06-02 14:00</dd><dt class="journalNumber">Journalnummer</dt><dd class="journalNumber">2015-0447</dd><dt class="titleShort">Korttittel</dt><dd class="titleShort">Instruks til kommune m.m. om delegert myndighet etter plantevernmiddelforskriften</dd><dt class="title">Tittel</dt><dd class="title">Instruks til kommune og fylkesmann om utøvelse av delegert myndighet etter plantevernmiddelforskriften</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Mattilsynet 28. mai 2015 med hjemmel i lov 19. desember 2003 nr. 124 om matproduksjon og mattrygghet mv. (matloven) § 23 første ledd, andre punktum, jf. delegeringsvedtak 16. januar 2004 nr. 93, jf. forskrift 6. mai 2015 nr. 455 om plantevernmidler § 9 første ledd, § 18 første ledd, § 19 andre ledd og § 22 andre ledd og delegeringsvedtak 28. mai 2015 nr. 555. <br /><strong>EØS-henvisninger:</strong> EØS-avtalen vedlegg XX kap. I (direktiv 2009/128/EF) og vedlegg II kap. XV (forordning (EF) nr. 1107/2009).</dd><dt class="refid">RefID</dt><dd class="refid">forskrift/2015-05-28-556</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Instruks til kommune og fylkesmann om utøvelse av delegert myndighet etter plantevernmiddelforskriften<ul class="tocSubUl"><li>Kapittel I. Generelle bestemmelser<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Naturmangfoldloven</li><li>§ 4. Forvaltningsloven</li></ul></li><li>Kapittel II. Vedtak om autorisasjonsbevis<ul class="tocSubUl"><li>§ 5. Autorisasjonskurs</li><li>§ 6. Kursholdere på autorisasjonskursene</li><li>§ 7. Autorisasjonsbevis</li><li>§ 8. Gebyr for autorisasjonsbevis</li></ul></li><li>Kapittel III. Vedtak om tillatelse til spredning av plantevernmidler fra luftfartøy<ul class="tocSubUl"><li>§ 9. Mottak av søknad</li><li>§ 10. Vurdering av søknad</li><li>§ 11. Vedtak</li></ul></li><li>Kapittel IV. Vedtak om tillatelse til spredning av plantevernmidler i kantsoner og på åkerholmer<ul class="tocSubUl"><li>§ 12. Spredning av plantevernmidler i kantsoner og på åkerholmer</li></ul></li><li>Kapittel V. Vedtak om tillatelse til spredning av plantevernmidler på sprøytefelt i utmark som er 15 dekar eller større<ul class="tocSubUl"><li>§ 13. Mottak av søknad</li><li>§ 14. Vurdering av søknad</li><li>§ 15. Vedtak</li></ul></li><li>Kapittel VI. Mottak av melding om spredning av plantevernmiddel på sprøytefelt i utmark som er mindre enn 15 dekar.<ul class="tocSubUl"><li>§ 16. Behandling av melding</li></ul></li><li>Kapittel VII. Ikrafttredelse. Opphevelse av andre bestemmelser<ul class="tocSubUl"><li>§ 17. Ikrafttredelse</li></ul></li><li>Vedlegg – opplæringsemner autorisasjonskurs jf. § 5</li></ul></li></ul></dd></dl></header><main class="documentBody" data-lovdata-URL="LTI/forskrift/2015-05-28-556" id="dokument"><h1>Instruks til kommune og fylkesmann om utøvelse av delegert myndighet etter plantevernmiddelforskriften</h1><section class="section" data-name="kapI" id="kapittel-1" data-lovdata-URL="LTI/forskrift/2015-05-28-556/KAPITTEL_1"><h2>Kapittel I. Generelle bestemmelser</h2><article class="legalArticle" data-lovdata-URL="LTI/forskrift/2015-05-28-556/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Formålet med denne instruksen er å fastsette bestemmelser som sikrer at delegert myndighet etter plantevernmiddelforskriften utøves på en ensartet måte, og i henhold til Norges forpliktelser etter EØS-avtalen, jf. forordning (EF) nr. 1107/2009 og direktiv 2009/128/EF, og annet relevant regelverk.</article></article><article class="legalArticle" data-lovdata-URL="LTI/forskrift/2015-05-28-556/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Instruksen gjelder kommunens og fylkesmannens utøvelse av delegert myndighet etter plantevernmiddelforskriften.</article><article class="legalP" id="kapittel-1-paragraf-2-ledd-2">Instruksen gjelder myndighet til å fatte vedtak etter § 9 om autorisasjonsbevis, § 18 om spredning av plantevernmidler fra luftfartøy, § 19 om spredning av plantevernmidler i kantsoner og på åkerholmer som ledd i skjøtselen av kulturlandskapet og etter § 22 om spredning av plantevernmidler på sprøytefelt i utmark som er 15 dekar eller større. I tillegg sier instruksen noe om hva kommunen skal gjøre dersom det kommer inn meldinger om spredning av plantevernmidler i strid med § 22, tredje ledd.</article></article><article class="legalArticle" data-lovdata-URL="LTI/forskrift/2015-05-28-556/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Naturmangfoldloven</span></h3><article class="legalP" id="kapittel-1-paragraf-3-ledd-1">Når det er relevant, skal prinsippene i naturmangfoldloven § 8 til § 12 tas hensyn til ved vurderinger som gjøres etter denne instruksen, jf. naturmangfoldlovens § 7. Det skal da fremgå av vedtaket at en slik vurdering er foretatt.</article></article><article class="legalArticle" data-lovdata-URL="LTI/forskrift/2015-05-28-556/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Forvaltningsloven</span></h3><article class="legalP" id="kapittel-1-paragraf-4-ledd-1">Forvaltningslovens regler om enkeltvedtak gjelder for vedtakene som fattes etter denne instruksen, herunder bestemmelser om begrunnelse, opplysning om klageadgang, klagefrist osv. Kommunen skal i vedtakets informasjon om klageadgang opplyse om at en erklæring om klage skal sendes til kommunen, og at Mattilsynet er klageinstans.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2015-05-28-556/KAPITTEL_2"><h2>Kapittel II. Vedtak om autorisasjonsbevis</h2><article class="legalArticle" data-lovdata-URL="LTI/forskrift/2015-05-28-556/§5" data-name="§5" id="kapittel-2-paragraf-1"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Autorisasjonskurs</span></h3><article class="legalP" id="kapittel-2-paragraf-1-ledd-1">Fylkesmannen har ansvaret for:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-1-ledd-1-punkt-1"><article class="legalP" id="kapittel-2-paragraf-1-ledd-1-punkt-1-ledd-1">å sørge for at det holdes autorisasjonskurs for plantevernmidler, teoretisk og praktisk del, for de som skal ha autorisasjon for første gang</article></article></li><li data-li-identifier="b)" data-name="b)"><article class="listArticle" id="kapittel-2-paragraf-1-ledd-1-punkt-2"><article class="legalP" id="kapittel-2-paragraf-1-ledd-1-punkt-2-ledd-1">å sørge for at det holdes kurs for fornyelse av autorisasjonsbevis, teoretisk del, som arrangeres som et alternativ til Mattilsynets nettbaserte autorisasjonskurs</article></article></li><li data-li-identifier="c)" data-name="c)"><article class="listArticle" id="kapittel-2-paragraf-1-ledd-1-punkt-3"><article class="legalP" id="kapittel-2-paragraf-1-ledd-1-punkt-3-ledd-1">å sørge for at autorisasjonskursene avsluttes med tilbud om eksamen.</article></article></li></ul></article><article class="legalP" id="kapittel-2-paragraf-1-ledd-2">Autorisasjonskursene skal som minimum gi opplæring i emnene som følger av vedlegget til denne instruksen.</article><article class="legalP" id="kapittel-2-paragraf-1-ledd-3">Fylkesmannen eller kommunen retter eksamen. Dersom eksamen ikke er bestått, fattes det skriftlig vedtak om dette. Alle som har fullført autorisasjonskurset og bestått eksamen skal få et kursbevis som bekrefter at de har gjennomført kurset.</article><article class="legalP" id="kapittel-2-paragraf-1-ledd-4">Fylkesmannen eller kommunen skal sørge for at alle som består eksamen på kurs i deres regi, blir registrert med bestått eksamen i Mattilsynets autorisasjonsregister for brukere av plantevernmidler.</article></article><article class="legalArticle" data-lovdata-URL="LTI/forskrift/2015-05-28-556/§6" data-name="§6" id="kapittel-2-paragraf-2"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Kursholdere på autorisasjonskursene</span></h3><article class="legalP" id="kapittel-2-paragraf-2-ledd-1">Fylkesmannen bestemmer hvem som kan være kursholdere på autorisasjonskurs, jf. plantevernmiddelforskriften § 9, og fører lister over disse.</article><article class="legalP" id="kapittel-2-paragraf-2-ledd-2">Kursholderne på den teoretiske delen av kursene bør ha relevant kompetanse på universitets- eller høyskolenivå, alternativt relevant kompetanse som er opparbeidet gjennom yrkespraksis:<ul class="defaultList"><li data-li-identifier="-" data-name="-"><article class="listArticle" id="kapittel-2-paragraf-2-ledd-2-punkt-1"><article class="legalP" id="kapittel-2-paragraf-2-ledd-2-punkt-1-ledd-1">Undervisning om plantevernmidler og helse bør gis av godkjent helsepersonell eller personell fra Arbeidstilsynet eller Norsk Landbruksrådgiving avdeling HMS.</article></article></li><li data-li-identifier="-" data-name="-"><article class="listArticle" id="kapittel-2-paragraf-2-ledd-2-punkt-2"><article class="legalP" id="kapittel-2-paragraf-2-ledd-2-punkt-2-ledd-1">Undervisning om integrert plantevern, godkjenning og bruk av plantevernmidler og miljø bør gis av landbruksrådgivere, lærere på fagskoler, skoginstruktører, konsulenter fra landbruks- og miljøforvaltning i kommunen og hos fylkesmannen o.l.</article></article></li></ul></article><article class="legalP" id="kapittel-2-paragraf-2-ledd-3">Undervisning i den sprøytetekniske delen av kursene bør fortrinnsvis gjøres av autoriserte funksjonstestere, jf. plantevernmiddelforskriften § 15, annet ledd.</article><article class="legalP" id="kapittel-2-paragraf-2-ledd-4">Importører eller forhandlere av plantevernmidler kan ikke være kursholdere på autorisasjonskurs.</article></article><article class="legalArticle" data-lovdata-URL="LTI/forskrift/2015-05-28-556/§7" data-name="§7" id="kapittel-2-paragraf-3"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Autorisasjonsbevis</span></h3><article class="legalP" id="kapittel-2-paragraf-3-ledd-1">Kommunen vurderer om vilkårene for autorisasjonsbevis er oppfylt, jf. plantevernmiddelforskriften § 8. Dersom vilkårene ikke er oppfylt, fattes det skriftlig vedtak om avslag. Når autorisasjonsbevis innvilges, skal kommunen oppdatere Mattilsynets autorisasjonsregister for brukere av plantevernmidler. Mattilsynet sender deretter ut autorisasjonsbeviset.</article><article class="legalP" id="kapittel-2-paragraf-3-ledd-2">Eksempler på hva som kan være yrkesmessig behov, jf. plantevernmiddelforskriften § 8, annet ledd, bokstav b) (listen er ikke uttømmende):<ul class="defaultList"><li data-li-identifier="-" data-name="-"><article class="listArticle" id="kapittel-2-paragraf-3-ledd-2-punkt-1"><article class="legalP" id="kapittel-2-paragraf-3-ledd-2-punkt-1-ledd-1">eiere og ansatte i jordbruks- og skogbruksforetak og i planteskoler og gartnerier</article></article></li><li data-li-identifier="-" data-name="-"><article class="listArticle" id="kapittel-2-paragraf-3-ledd-2-punkt-2"><article class="legalP" id="kapittel-2-paragraf-3-ledd-2-punkt-2-ledd-1">anleggsgartnere og ansatte i anleggsgartnervirksomheter</article></article></li><li data-li-identifier="-" data-name="-"><article class="listArticle" id="kapittel-2-paragraf-3-ledd-2-punkt-3"><article class="legalP" id="kapittel-2-paragraf-3-ledd-2-punkt-3-ledd-1">barn/ektefelle/samboer/kårfolk som er involvert i gårdsdrift</article></article></li><li data-li-identifier="-" data-name="-"><article class="listArticle" id="kapittel-2-paragraf-3-ledd-2-punkt-4"><article class="legalP" id="kapittel-2-paragraf-3-ledd-2-punkt-4-ledd-1">personer som håndterer beisemidler for korn, såfrø mv.</article></article></li><li data-li-identifier="-" data-name="-"><article class="listArticle" id="kapittel-2-paragraf-3-ledd-2-punkt-5"><article class="legalP" id="kapittel-2-paragraf-3-ledd-2-punkt-5-ledd-1">forhandlere og ekspeditører som selger plantevernmidler</article></article></li><li data-li-identifier="-" data-name="-"><article class="listArticle" id="kapittel-2-paragraf-3-ledd-2-punkt-6"><article class="legalP" id="kapittel-2-paragraf-3-ledd-2-punkt-6-ledd-1">ansatte og studenter ved forskningsinstitusjoner og laboratorier som benytter plantevernmidler</article></article></li><li data-li-identifier="-" data-name="-"><article class="listArticle" id="kapittel-2-paragraf-3-ledd-2-punkt-7"><article class="legalP" id="kapittel-2-paragraf-3-ledd-2-punkt-7-ledd-1">ansatte i landbruksrådgivningen</article></article></li><li data-li-identifier="-" data-name="-"><article class="listArticle" id="kapittel-2-paragraf-3-ledd-2-punkt-8"><article class="legalP" id="kapittel-2-paragraf-3-ledd-2-punkt-8-ledd-1">undervisningspersonell ved fagskoler som underviser i plantevern</article></article></li><li data-li-identifier="-" data-name="-"><article class="listArticle" id="kapittel-2-paragraf-3-ledd-2-punkt-9"><article class="legalP" id="kapittel-2-paragraf-3-ledd-2-punkt-9-ledd-1">personell med ansvar for samferdselsanlegg eller større grøntanlegg/fellesarealer som ikke er barns lekearealer</article></article></li><li data-li-identifier="-" data-name="-"><article class="listArticle" id="kapittel-2-paragraf-3-ledd-2-punkt-10"><article class="legalP" id="kapittel-2-paragraf-3-ledd-2-punkt-10-ledd-1">greenkeepere på golfanlegg</article></article></li><li data-li-identifier="-" data-name="-"><article class="listArticle" id="kapittel-2-paragraf-3-ledd-2-punkt-11"><article class="legalP" id="kapittel-2-paragraf-3-ledd-2-punkt-11-ledd-1">landbruksentreprenører som skal benytte plantevernmidler.</article></article></li></ul></article></article><article class="legalArticle" data-lovdata-URL="LTI/forskrift/2015-05-28-556/§8" data-name="§8" id="kapittel-2-paragraf-4"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Gebyr for autorisasjonsbevis</span></h3><article class="legalP" id="kapittel-2-paragraf-4-ledd-1">Fylkesmannen og kommunen bemyndiges til å kreve inn gebyr for å dekke kostnader i forbindelse med avvikling av eksamen i deres regi samt kostnader til autorisasjonsbeviset. Gebyret er fastsatt i forskrift 13. februar 2004 nr. 406 om betaling av gebyrer for særskilte ytelser fra Mattilsynet, jf. forskriftens § 7 og vedlegg 1.</article><article class="legalP" id="kapittel-2-paragraf-4-ledd-2">Mattilsynet fakturerer fylkesmannen to ganger årlig, med forfall 31. januar og 31. august, for kostnader til autorisasjonsbeviset (kr 65,- per stykk).</article></article></section><section class="section" data-name="kapIII" id="kapittel-3" data-lovdata-URL="LTI/forskrift/2015-05-28-556/KAPITTEL_3"><h2>Kapittel III. Vedtak om tillatelse til spredning av plantevernmidler fra luftfartøy</h2><article class="legalArticle" data-lovdata-URL="LTI/forskrift/2015-05-28-556/§9" data-name="§9" id="kapittel-3-paragraf-1"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Mottak av søknad</span></h3><article class="legalP" id="kapittel-3-paragraf-1-ledd-1">Mattilsynet har utarbeidet et skjema som skal benyttes når det søkes om tillatelse til spredning av plantevernmidler fra luftfartøy. Når søknad mottas skal kommunen kontrollere at all nødvendig dokumentasjon er med. Det skal være dokumentert at vilkårene i plantevernmiddelforskriftens § 17, annet ledd, bokstav a) til e) er oppfylt. Videre skal det ligge ved et kart over feltet, hvor de data som er nødvendige for å vurdere saken er tegnet inn. Dette gjelder blant annet hvilket areal som ønskes behandlet, utbredelse av skadegjørere, eiendomsgrenser, boliger, fritidsboliger, turstier, vannforekomster og drikkevannskilder. Dersom søknaden ikke er komplett kan det gis en frist på 14 dager for å rette dette.</article><article class="legalP" id="kapittel-3-paragraf-1-ledd-2">Søknad som er mottatt etter fristen, jf. plantevernmiddelforskriftens § 18, tredje ledd, kan bare innvilges i særskilte tilfeller. Det at skogeier ikke har fulgt opp prinsippene om integrert plantevern, og er for sent ute for eventuelle ikke-kjemiske tiltak, vil normalt ikke være et slikt særskilt tilfelle. Stor fare for videre spredning av svartelistet organisme til andre eiendommer kan være eksempel på et slikt særskilt tilfelle.</article><article class="legalP" id="kapittel-3-paragraf-1-ledd-3">Søknad med vedlegg skal sendes i kopi til fylkesmannens miljøvernavdeling, kommunelegen og dersom det er relevant, til reindriftsagronom, innen 14 dager etter mottak av komplett søknad. Det skal i oversendelsen opplyses om at eventuelle uttalelser skal sendes til kommunen med kopi til søker innen 15. februar året etter, eller annen frist fastsatt av kommunen i særskilte tilfeller. Uttalelser kan omfatte forslag om vilkår for eller justeringer av oppdraget eller forslag om nekting av hele eller deler av oppdraget.</article></article><article class="legalArticle" data-lovdata-URL="LTI/forskrift/2015-05-28-556/§10" data-name="§10" id="kapittel-3-paragraf-2"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Vurdering av søknad</span></h3><article class="legalP" id="kapittel-3-paragraf-2-ledd-1">Ved vurdering av om vilkåret i plantevernmiddelforskriften § 17, annet ledd, punkt a) er oppfylt må det aller først tas stilling til om dokumentasjonen i søknaden viser at prinsippene for integrert plantevern er vurdert, jf. plantevernmiddelforskriftens § 26 og vedlegg 2, og at alternative metoder til bruk av plantevernmidler ikke er hensiktsmessige.</article><article class="legalP" id="kapittel-3-paragraf-2-ledd-2">Kommer man etter en slik vurdering frem til at bruk av plantevernmidler er mest hensiktsmessig, vurderer man hensiktsmessigheten av spredning fra luftfartøy kontra spredning fra bakken. Det skal vurderes om skadegjørerne er spredt over hele feltet eller om det er tilstrekkelig å behandle deler av feltet. Videre vurderes tilgjengeligheten av arealet og hvilken spredemetode som gir minst samlet risiko. Større arealer, arealer som er svært ulendte og arealer med mye kratt o.l., regnes som uegnede for behandling med håndholdt eller ryggbåret utstyr på grunn av risiko for operatør. Dersom arealet vurderes som egnet for spredning fra traktor, er ikke det at eier ikke disponerer slikt utstyr selv tilstrekkelig argument for å benytte helikopter.</article><article class="legalP" id="kapittel-3-paragraf-2-ledd-3">Ved vurdering av om de øvrige vilkårene i plantevernmiddelforskriftens § 17, annet ledd er oppfylt, må innsendt dokumentasjon kontrolleres opp mot vilkårene i forskriften. Oppdatert informasjon om hvilke plantevernmidler som er godkjent for helikopter, og hvilke firma som er godkjent for helikopterspredning og har det best tilgjengelige utstyr i forhold til avdrift, vil fremgå av Mattilsynets internettsider.</article></article><article class="legalArticle" data-lovdata-URL="LTI/forskrift/2015-05-28-556/§11" data-name="§11" id="kapittel-3-paragraf-3"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Vedtak</span></h3><article class="legalP" id="kapittel-3-paragraf-3-ledd-1">Kommunen skal fatte vedtak innen 15. mars året etter at søknaden ble mottatt. Kopi av vedtaket skal sendes fylkesmannens miljøvernavdeling og Mattilsynet.</article><article class="legalP" id="kapittel-3-paragraf-3-ledd-2">I saker hvor det gis tillatelse til spredning fra luftfartøy skal vedtaket gjengi kravene i plantevernmiddelforskriften § 17, § 20 første ledd, tredje punktum og § 23 bokstav a) og b). I tillegg skal følgende vilkår gjengis i vedtaket, unntatt de som ikke passer i den enkelte sak:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-3-ledd-2-punkt-1"><article class="legalP" id="kapittel-3-paragraf-3-ledd-2-punkt-1-ledd-1">Spredefeltets ytterkanter skal merkes slik at de er lett synlige for den som utfører arbeidet.</article></article></li><li data-li-identifier="b)" data-name="b)"><article class="listArticle" id="kapittel-3-paragraf-3-ledd-2-punkt-2"><article class="legalP" id="kapittel-3-paragraf-3-ledd-2-punkt-2-ledd-1">Oppdraget skal ikke utføres når vindstyrken er over 5 meter pr. sekund målt 2 meter over bakken i åpent lende.</article></article></li><li data-li-identifier="c)" data-name="c)"><article class="listArticle" id="kapittel-3-paragraf-3-ledd-2-punkt-3"><article class="legalP" id="kapittel-3-paragraf-3-ledd-2-punkt-3-ledd-1">Ved spredning av plantevernmidler i ungskogfelt skal det vises viltbiologiske og landskapsmessige hensyn spesielt mot myr, vassdrag og større ferdselsårer.</article></article></li><li data-li-identifier="d)" data-name="d)"><article class="listArticle" id="kapittel-3-paragraf-3-ledd-2-punkt-4"><article class="legalP" id="kapittel-3-paragraf-3-ledd-2-punkt-4-ledd-1">Spredningen på feltet skal utføres slik at noe av lauvvegetasjonen blir stående igjen.</article></article></li><li data-li-identifier="e)" data-name="e)"><article class="listArticle" id="kapittel-3-paragraf-3-ledd-2-punkt-5"><article class="legalP" id="kapittel-3-paragraf-3-ledd-2-punkt-5-ledd-1">Landingsplass for luftfartøy skal så vidt mulig legges slik i forhold til feltet at overflyging av bebyggelse, dyrket mark, drikkevannskilder og innsjøer unngås.</article></article></li><li data-li-identifier="f)" data-name="f)"><article class="listArticle" id="kapittel-3-paragraf-3-ledd-2-punkt-6"><article class="legalP" id="kapittel-3-paragraf-3-ledd-2-punkt-6-ledd-1">Arbeidstrykket ved dysene på spredebommen på helikopteret skal ikke være over 2,5 bar under spredning, og spredeutstyret må for øvrig fungere slik det skal.</article></article></li><li data-li-identifier="g)" data-name="g)"><article class="listArticle" id="kapittel-3-paragraf-3-ledd-2-punkt-7"><article class="legalP" id="kapittel-3-paragraf-3-ledd-2-punkt-7-ledd-1">De som skal utføre spredningen plikter å utføre internkontroll.</article></article></li><li data-li-identifier="h)" data-name="h)"><article class="listArticle" id="kapittel-3-paragraf-3-ledd-2-punkt-8"><article class="legalP" id="kapittel-3-paragraf-3-ledd-2-punkt-8-ledd-1">Før behandling skal man fly over feltet for å kontrollere at markeringen av feltets yttergrenser er lett synlig fra luftfartøyet.</article></article></li><li data-li-identifier="i)" data-name="i)"><article class="listArticle" id="kapittel-3-paragraf-3-ledd-2-punkt-9"><article class="legalP" id="kapittel-3-paragraf-3-ledd-2-punkt-9-ledd-1">Den som utfører oppdraget skal føre sprøytejournal for oppdraget med følgende informasjon: oppdragsgiverens navn og adresse, dato for utført spredning, arealstørrelse, plantevernmiddelets handelsnavn, anvendt totalmengde av handelspreparatet, lufttemperatur, vindretning og vindhastighet under spredningen. Journalen skal oppbevares i 10 år.</article></article></li></ul></article><article class="legalP" id="kapittel-3-paragraf-3-ledd-3">Kommunen kan i tillegg sette egne, faglig berettigete vilkår. Dessuten skal vedtaket fastsette en frist for gjennomføring av oppdraget, før det eventuelt må søkes på nytt.</article></article></section><section class="section" data-name="kapIV" id="kapittel-4" data-lovdata-URL="LTI/forskrift/2015-05-28-556/KAPITTEL_4"><h2>Kapittel IV. Vedtak om tillatelse til spredning av plantevernmidler i kantsoner og på åkerholmer</h2><article class="legalArticle" data-lovdata-URL="LTI/forskrift/2015-05-28-556/§12" data-name="§12" id="kapittel-4-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Spredning av plantevernmidler i kantsoner og på åkerholmer</span></h3><article class="legalP" id="kapittel-4-paragraf-1-ledd-1">Når det søkes om spredning av plantevernmidler i kantsoner og på åkerholmer, annet enn direkte stubbebehandling, jf. plantevernmiddelforskriften § 19, annet ledd, skal søknaden inneholde dokumentasjon på at prinsippene om integrert plantevern er vurdert og at tiltaket er ledd i skjøtselen av kulturlandskapet. Dersom søknaden gjelder kantsoner mot vannforekomster skal det også vises at kravene i § 20 om plikt til å redusere risiko for vannforurensning er oppfylt. Søknader om dispensasjon fra kravene i § 20 eller plantevernmiddelets etikett avgjøres ikke av kommunen, men skal sendes Mattilsynet.</article><article class="legalP" id="kapittel-4-paragraf-1-ledd-2">Dersom søknaden ikke er komplett kan det gis en frist på 14 dager for å rette dette.</article></article></section><section class="section" data-name="kapV" id="kapittel-5" data-lovdata-URL="LTI/forskrift/2015-05-28-556/KAPITTEL_5"><h2>Kapittel V. Vedtak om tillatelse til spredning av plantevernmidler på sprøytefelt i utmark som er 15 dekar eller større</h2><article class="legalArticle" data-lovdata-URL="LTI/forskrift/2015-05-28-556/§13" data-name="§13" id="kapittel-5-paragraf-1"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Mottak av søknad</span></h3><article class="legalP" id="kapittel-5-paragraf-1-ledd-1">Mattilsynet har utarbeidet et skjema som skal benyttes når det søkes om tillatelse til spredning av plantevernmidler i utmark som er 15 dekar eller større, jf. plantevernmiddel-forskriften § 22, annet ledd. Når søknad mottas skal kommunen kontrollere at all nødvendig dokumentasjon er med. Det skal følge med et kart over feltet, hvor de data som er nødvendige for å vurdere saken er tegnet inn. Dette gjelder blant annet hvilket areal som ønskes behandlet, utbredelse av skadegjørere, eiendomsgrenser, boliger, fritidsboliger, turstier, vannforekomster og drikkevannskilder. Dersom søknaden ikke er komplett kan det gis en frist på 14 dager for å rette dette.</article></article><article class="legalArticle" data-lovdata-URL="LTI/forskrift/2015-05-28-556/§14" data-name="§14" id="kapittel-5-paragraf-2"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Vurdering av søknad</span></h3><article class="legalP" id="kapittel-5-paragraf-2-ledd-1">Når kommunen skal vurdere om det skal gis tillatelse til spredning av plantevernmidler i utmark på sprøytefelt som er 15 dekar eller større, jf. plantevernmiddelforskriften § 22, annet ledd, må det aller først tas stilling til om dokumentasjonen i søknaden viser at prinsippene for integrert plantevern er vurdert, jf. plantevernmiddelforskriftens § 26 og vedlegg 2, og at alternative metoder til bruk av plantevernmidler ikke er hensiktsmessige.</article><article class="legalP" id="kapittel-5-paragraf-2-ledd-2">Dersom bruk av plantevernmidler regnes som mest hensiktsmessig, må det vurderes om skadegjørerne er spredt over hele feltet eller om det er tilstrekkelig å behandle deler av det. Det skal kontrolleres at det er minst 50 meter fra ytterkant av et sprededrag til bolig og fritidsbolig.</article></article><article class="legalArticle" data-lovdata-URL="LTI/forskrift/2015-05-28-556/§15" data-name="§15" id="kapittel-5-paragraf-3"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Vedtak</span></h3><article class="legalP" id="kapittel-5-paragraf-3-ledd-1">Kommunen skal fatte vedtak innen 15. mars året etter at søknaden ble mottatt. Kopi av vedtaket skal sendes fylkesmannens miljøvernavdeling og Mattilsynet.</article><article class="legalP" id="kapittel-5-paragraf-3-ledd-2">I saker hvor det gis tillatelse til spredning i utmark på sprøytefelt som er 15 dekar eller større, skal vedtaket gjengi kravene i plantevernmiddelforskriften § 22, første ledd og § 23. Kommunen kan også sette andre faglig berettigete vilkår for tillatelsen. Dessuten skal vedtaket fastsette en frist for gjennomføring av oppdraget, før det eventuelt må søkes på nytt.</article></article></section><section class="section" data-name="kapVI" id="kapittel-6" data-lovdata-URL="LTI/forskrift/2015-05-28-556/KAPITTEL_6"><h2>Kapittel VI. Mottak av melding om spredning av plantevernmiddel på sprøytefelt i utmark som er mindre enn 15 dekar.</h2><article class="legalArticle" data-lovdata-URL="LTI/forskrift/2015-05-28-556/§16" data-name="§16" id="kapittel-6-paragraf-1"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Behandling av melding</span></h3><article class="legalP" id="kapittel-6-paragraf-1-ledd-1">Kommunen mottar meldingen og vurderer om innholdet er i henhold til plantevernmiddelforskriften, jf. § 22, tredje ledd. Dersom kommunen anser at spredning av plantevernmidler er i strid med forskriftens bestemmelser, oversendes meldingen til Mattilsynet med begrunnelse.</article></article></section><section class="section" data-name="kapVII" id="kapittel-7" data-lovdata-URL="LTI/forskrift/2015-05-28-556/KAPITTEL_7"><h2>Kapittel VII. Ikrafttredelse. Opphevelse av andre bestemmelser</h2><article class="legalArticle" data-lovdata-URL="LTI/forskrift/2015-05-28-556/§17" data-name="§17" id="kapittel-7-paragraf-1"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Ikrafttredelse</span></h3><article class="legalP" id="kapittel-7-paragraf-1-ledd-1">Denne instruks trer i kraft 1. juni 2015. Samtidig oppheves instruks 5. oktober 2005 nr. 1114 for fylkesmann og kommune ved utstedelse av autorisasjon for håndtering og bruk av plantevernmidler.</article></article></section><section class="section" id="kapittel-8" data-lovdata-URL="LTI/forskrift/2015-05-28-556/KAPITTEL_8"><h2>Vedlegg – opplæringsemner autorisasjonskurs jf. § 5</h2><ul class="defaultList"><li data-li-identifier="1." data-name="1."><article class="listArticle" id="kapittel-8-punkt-1"><article class="legalP" id="kapittel-8-punkt-1-ledd-1">All relevant lovgivning vedrørende plantevernmidler og deres bruk.</article></article></li><li data-li-identifier="2." data-name="2."><article class="listArticle" id="kapittel-8-punkt-2"><article class="legalP" id="kapittel-8-punkt-2-ledd-1">Forekomsten av og risikoen ved ulovlige (falske) plantevernmidler og metoder for å identifisere slike produkter.</article></article></li><li data-li-identifier="3." data-name="3."><article class="listArticle" id="kapittel-8-punkt-3"><article class="legalP" id="kapittel-8-punkt-3-ledd-1">Farer og risiko forbundet med plantevernmidler, og hvordan de kan identifiseres og kontrolleres, særlig: <ul class="defaultList"><li data-li-identifier="a)" data-name="a)"><article class="listArticle" id="kapittel-8-punkt-3-ledd-1-punkt-1"><article class="legalP" id="kapittel-8-punkt-3-ledd-1-punkt-1-ledd-1">risiko for mennesker (operatører, beboere, tilstedeværende, personer som entrer behandlede områder, og personer som håndterer eller inntar behandlede produkter) og hvordan faktorer som røyking forverrer slik risiko,</article></article></li><li data-li-identifier="b)" data-name="b)"><article class="listArticle" id="kapittel-8-punkt-3-ledd-1-punkt-2"><article class="legalP" id="kapittel-8-punkt-3-ledd-1-punkt-2-ledd-1">symptomer på forgiftning fra plantevernmidler, og førstehjelpstiltak,</article></article></li><li data-li-identifier="c)" data-name="c)"><article class="listArticle" id="kapittel-8-punkt-3-ledd-1-punkt-3"><article class="legalP" id="kapittel-8-punkt-3-ledd-1-punkt-3-ledd-1">risiko for planter utenfor målgruppen, nytteinsekter, ville dyr og planter, biologisk mangfold og miljøet generelt.</article></article></li></ul></article></article></li><li data-li-identifier="4." data-name="4."><article class="listArticle" id="kapittel-8-punkt-4"><article class="legalP" id="kapittel-8-punkt-4-ledd-1">Basiskunnskap om strategier og teknikker for integrert plantevern, prinsipper for økologisk landbruk, biologiske metoder for bekjempelse av skadegjørere, informasjon og generelle prinsipper og avlings- eller sektorspesifikke retningslinjer for integrert plantevern.</article></article></li><li data-li-identifier="5." data-name="5."><article class="listArticle" id="kapittel-8-punkt-5"><article class="legalP" id="kapittel-8-punkt-5-ledd-1">Innføring i sammenlignende vurdering på brukerplan for å hjelpe yrkesbrukere med å velge de plantevernmidler som har færrest bivirkninger på menneskers helse, organismer utenfor målgruppen og miljøet blant alle godkjente produkter for en gitt skadegjører i en gitt situasjon.</article></article></li><li data-li-identifier="6." data-name="6."><article class="listArticle" id="kapittel-8-punkt-6"><article class="legalP" id="kapittel-8-punkt-6-ledd-1">Tiltak for å redusere risikoene for mennesker, organismer utenfor målgruppen og miljøet til et minimum: sikre arbeidsmetoder for lagring, håndtering og blanding av plantevernmidler, og disponering av tom emballasje, andre forurensede materialer og overskudd av plantevernmidler (herunder tankblandinger), enten i konsentrert eller fortynnet form, den anbefalte måten å kontrollere eksponering av operatører på (personlig verneutstyr).</article></article></li><li data-li-identifier="7." data-name="7."><article class="listArticle" id="kapittel-8-punkt-7"><article class="legalP" id="kapittel-8-punkt-7-ledd-1">Risikobaserte metoder som tar hensyn til lokale variabler for vannekstraksjon, som klima, jord- og avlingstyper, og helning.</article></article></li><li data-li-identifier="8." data-name="8."><article class="listArticle" id="kapittel-8-punkt-8"><article class="legalP" id="kapittel-8-punkt-8-ledd-1">Framgangsmåter for å klargjøre utstyr for spredning av plantevernmidler, herunder kalibrering, og for anvendelse av utstyret med minst mulig risiko for brukeren, andre mennesker, dyr- og plantearter utenfor målgruppen, biologisk mangfold og miljøet, herunder vannressurser.</article></article></li><li data-li-identifier="9." data-name="9."><article class="listArticle" id="kapittel-8-punkt-9"><article class="legalP" id="kapittel-8-punkt-9-ledd-1">Bruk og vedlikehold av utstyr for spredning av plantevernmidler, og særskilte sprøyteteknikker (for eksempel lavdosert sprøyting og dyser med lav avdrift), samt målene for den tekniske kontroll av spredere i bruk og metoder for å bedre kvaliteten på sprøytingen. Særlige risikoer knyttet til bruken av håndholdt utstyr for spredning av plantevernmidler eller ryggsprøyter, og relevante risikostyringstiltak.</article></article></li><li data-li-identifier="10." data-name="10."><article class="listArticle" id="kapittel-8-punkt-10"><article class="legalP" id="kapittel-8-punkt-10-ledd-1">Nødtiltak for å verne menneskers helse og miljøet, herunder vannressurser, ved utilsiktet utslipp og forurensning og ekstreme værhendelser som kan medføre risiko for utlekking av plantevernmidler.</article></article></li><li data-li-identifier="11." data-name="11."><article class="listArticle" id="kapittel-8-punkt-11"><article class="legalP" id="kapittel-8-punkt-11-ledd-1">Særlige hensyn i verneområder opprettet i henhold til artikkel 6 og 7 i direktiv 2000/60/EF.</article></article></li><li data-li-identifier="12." data-name="12."><article class="listArticle" id="kapittel-8-punkt-12"><article class="legalP" id="kapittel-8-punkt-12-ledd-1">Helsekontroll og ordninger for rapportering av hendelser eller mistanke om hendelser.</article></article></li><li data-li-identifier="13." data-name="13."><article class="listArticle" id="kapittel-8-punkt-13"><article class="legalP" id="kapittel-8-punkt-13-ledd-1">Registrering av all bruk av plantevernmidler i henhold til gjeldende lovgivning.</article></article></li></ul></section></main></body></html>