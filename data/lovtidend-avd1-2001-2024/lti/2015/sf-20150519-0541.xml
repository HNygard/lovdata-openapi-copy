<!DOCTYPE html><html lang="no"><head><title>Forskrift om deklarering av kjemikalier til produktregisteret (deklareringsforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2015-05-19-541</dd><dt class="dokid">DokumentID</dt><dd class="dokid">LTI/forskrift/2015-05-19-541</dd><dt class="ministry">Departement</dt><dd class="ministry"><ul><li>Arbeids- og sosialdepartementet</li><li>Justis- og beredskapsdepartementet</li><li>Klima- og miljødepartementet</li></ul></dd><dt class="publishedIn">Publisert i</dt><dd class="publishedIn">I 2015 hefte 5 s 773</dd><dt class="dateInForce">I kraft fra</dt><dd class="dateInForce">2015-06-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-06-17-62/§5-4</li><li>lov/2005-06-17-62/§18-3</li><li>lov/2002-06-14-20/§27</li><li>lov/1971-05-21-47/§37</li><li>lov/1976-06-11-79/§4</li><li>lov/1976-06-11-79/§8a</li><li>forskrift/1977-08-05-2</li><li>forskrift/1986-05-16-1094</li></ul></dd><dt class="dateOfPublication">Kunngjort</dt><dd class="dateOfPublication">2015-05-29 15:00</dd><dt class="journalNumber">Journalnummer</dt><dd class="journalNumber">2015-0413</dd><dt class="titleShort">Korttittel</dt><dd class="titleShort">Deklareringsforskriften</dd><dt class="title">Tittel</dt><dd class="title">Forskrift om deklarering av kjemikalier til produktregisteret (deklareringsforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Arbeids- og sosialdepartementet, Justis- og beredskapsdepartementet og Klima- og miljødepartementet 19. mai 2015 med hjemmel i lov 17. juni 2005 nr. 62 om arbeidsmiljø, arbeidstid og stillingsvern mv. (arbeidsmiljøloven) § 5-4 tredje ledd og § 18-3, lov 14. juni 2002 nr. 20 om vern mot brann, eksplosjon og ulykker med farlig stoff og om brannvesenets redningsoppgaver (brann- og eksplosjonsvernloven) § 27, lov 21. mai 1971 nr. 47 om brannfarlige varer § 37 og lov 11. juni 1976 nr. 79 om kontroll med produkter og forbrukertjenester (produktkontrolloven) § 4 første ledd og § 8a, jf. forskrift 5. august 1977 nr. 2 om gjennomføring av lov om kontroll med produkter og forbrukertjenester og delegeringsvedtak 16. mai 1986 nr. 1094.</dd><dt class="refid">RefID</dt><dd class="refid">forskrift/2015-05-19-541</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om deklarering av kjemikalier til produktregisteret (deklareringsforskriften)<ul class="tocSubUl"><li>Kapittel 1: Innledende bestemmelser<ul class="tocSubUl"><li>§ 1. Geografisk virkeområde</li><li>§ 2. Definisjoner</li></ul></li><li>Kapittel 2: Deklarering av kjemikalier<ul class="tocSubUl"><li>§ 3. Virkeområde</li><li>§ 4. Plikt til å deklarere kjemikalier</li><li>§ 5. Opplysninger som deklarasjonen skal inneholde</li><li>§ 6. Innholdsangivelse</li><li>§ 7. Deklarasjonsnummer og sikkerhetsdatablad</li><li>§ 8. Oppdatering av informasjon</li><li>§ 9. Adgang til å gi utfyllende regler om deklareringsplikt</li></ul></li><li>Kapittel 3: Gebyr for myndighetenes kontroll med kjemiske stoffer og stoffblandinger<ul class="tocSubUl"><li>§ 10. Gebyr til statskassen</li><li>§ 11. Gebyrsatser</li><li>§ 12. Innkreving og nedsettelse/frafall av gebyr</li><li>§ 13. Adgang til å gi utfyllende regler om gebyrgrunnlaget</li></ul></li><li>Kapittel 4: Avsluttende bestemmelser<ul class="tocSubUl"><li>§ 14. Unntak</li><li>§ 15. Tilsyn</li><li>§ 16. Tvangsmulkt og forelegg</li><li>§ 17. Klage</li><li>§ 18. Straff</li><li>§ 19. Ikrafttredelse og overgangsbestemmelser</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2015-05-19-541" id="dokument"><h1>Forskrift om deklarering av kjemikalier til produktregisteret (deklareringsforskriften)</h1><section class="section" data-name="kap1" id="kapittel-1" data-lovdata-URL="LTI/forskrift/2015-05-19-541/KAPITTEL_1"><h2>Kapittel 1: Innledende bestemmelser</h2><article class="legalArticle" data-lovdata-URL="LTI/forskrift/2015-05-19-541/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Geografisk virkeområde</span></h3><article class="legalP" id="kapittel-1-paragraf-1-ledd-1">Denne forskriften gjelder for kjemikalier som produseres eller importeres i Norge, herunder Svalbard. Forskriften gjelder ikke kjemikalier i transitt som er under tilsyn av tollmyndighetene, såfremt kjemikaliene ikke er gjenstand for noen behandling eller bearbeidelse.</article></article><article class="legalArticle" data-lovdata-URL="LTI/forskrift/2015-05-19-541/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-2-ledd-1">I denne forskriften menes med<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-2-ledd-1-punkt-1"><article class="legalP" id="kapittel-1-paragraf-2-ledd-1-punkt-1-ledd-1"><i>kjemiske stoffer:</i> Grunnstoffer og deres kjemiske forbindelser med andre grunnstoffer, slik de forekommer naturlig eller industrielt fremstilt. Dette omfatter også de tilsetningsstoffer som er nødvendige for å bevare stoffenes stabilitet, samt slike urenheter som oppstår fra den produksjonsprosess som benyttes, unntatt løsemidler som kan utskilles uten at det påvirker stoffets stabilitet eller endrer dets sammensetning.</article></article></li><li data-li-identifier="b)" data-name="b)"><article class="listArticle" id="kapittel-1-paragraf-2-ledd-1-punkt-2"><article class="legalP" id="kapittel-1-paragraf-2-ledd-1-punkt-2-ledd-1"><i>stoffblandinger:</i> Oppløsninger eller faste, flytende og gassformige blandinger som består av to eller flere kjemiske stoffer.</article></article></li><li data-li-identifier="c)" data-name="c)"><article class="listArticle" id="kapittel-1-paragraf-2-ledd-1-punkt-3"><article class="legalP" id="kapittel-1-paragraf-2-ledd-1-punkt-3-ledd-1"><i>kjemikalier:</i> Kjemiske stoffer og stoffblandinger.</article></article></li><li data-li-identifier="d)" data-name="d)"><article class="listArticle" id="kapittel-1-paragraf-2-ledd-1-punkt-4"><article class="legalP" id="kapittel-1-paragraf-2-ledd-1-punkt-4-ledd-1"><i>produksjon:</i> Fysisk tilvirking av kjemikalier i Norge. Navnebytte av kjemikalier, herunder bytte av handelsnavn eller etikettansvarlig virksomhet, anses også for produksjon.</article></article></li><li data-li-identifier="e)" data-name="e)"><article class="listArticle" id="kapittel-1-paragraf-2-ledd-1-punkt-5"><article class="legalP" id="kapittel-1-paragraf-2-ledd-1-punkt-5-ledd-1"><i>import:</i> Fysisk innførsel til Norges territorium, med mindre annet fremgår særskilt av de enkelte bestemmelser.</article></article></li><li data-li-identifier="f)" data-name="f)"><article class="listArticle" id="kapittel-1-paragraf-2-ledd-1-punkt-6"><article class="legalP" id="kapittel-1-paragraf-2-ledd-1-punkt-6-ledd-1"><i>produktregisteret:</i> Myndighetenes sentrale register over kjemiske stoffer og stoffblandinger som importeres til eller produseres i Norge. Miljødirektoratet drifter og utvikler produktregisteret.</article></article></li></ul></article></article></section><section class="section" data-name="kap2" id="kapittel-2" data-lovdata-URL="LTI/forskrift/2015-05-19-541/KAPITTEL_2"><h2>Kapittel 2: Deklarering av kjemikalier</h2><article class="legalArticle" data-lovdata-URL="LTI/forskrift/2015-05-19-541/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Virkeområde</span></h3><article class="legalP" id="kapittel-2-paragraf-1-ledd-1">Dette kapitlet gjelder for kjemikalier som er klassifisert i henhold til CLP-forordningen artikkel 3 jf. forskrift 16. juni 2012 nr. 622 om klassifisering, merking og emballering av stoffer og stoffblandinger (CLP-forskriften),</article><article class="legalP" id="kapittel-2-paragraf-1-ledd-2">Kapitlet gjelder ikke følgende kjemikalier i bruksklar stand, bestemt for sluttbruker:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-1-ledd-2-punkt-1"><article class="legalP" id="kapittel-2-paragraf-1-ledd-2-punkt-1-ledd-1">Alkoholholdig drikk, som er regulert i lov 2. juni 1989 nr. 27 om omsetning av alkoholholdig drikk mv. (alkoholloven),</article></article></li><li data-li-identifier="b)" data-name="b)"><article class="listArticle" id="kapittel-2-paragraf-1-ledd-2-punkt-2"><article class="legalP" id="kapittel-2-paragraf-1-ledd-2-punkt-2-ledd-1">avfall, som er regulert i lov 13. mars 1981 nr. 6 om forurensninger og avfall (forurensningsloven),</article></article></li><li data-li-identifier="c)" data-name="c)"><article class="listArticle" id="kapittel-2-paragraf-1-ledd-2-punkt-3"><article class="legalP" id="kapittel-2-paragraf-1-ledd-2-punkt-3-ledd-1">fôrvarer, næringsmidler og plantevernmidler som er regulert i lov 19. desember 2003 nr. 124 om matproduksjon og mattrygghet mv. (matloven),</article></article></li><li data-li-identifier="d)" data-name="d)"><article class="listArticle" id="kapittel-2-paragraf-1-ledd-2-punkt-4"><article class="legalP" id="kapittel-2-paragraf-1-ledd-2-punkt-4-ledd-1">kosmetiske produkter som er regulert i lov 21. desember 2005 nr. 126 om kosmetikk og kroppspleieprodukter mv. (kosmetikkloven),</article></article></li><li data-li-identifier="e)" data-name="e)"><article class="listArticle" id="kapittel-2-paragraf-1-ledd-2-punkt-5"><article class="legalP" id="kapittel-2-paragraf-1-ledd-2-punkt-5-ledd-1">medisinske produkter til humanmedisinsk eller veterinærmedisinsk bruk, som er regulert i lov 4. desember 1992 nr. 132 om legemidler mv. (legemiddelloven),</article></article></li><li data-li-identifier="f)" data-name="f)"><article class="listArticle" id="kapittel-2-paragraf-1-ledd-2-punkt-6"><article class="legalP" id="kapittel-2-paragraf-1-ledd-2-punkt-6-ledd-1">medisinsk utstyr, herunder materiale, som innføres i menneskekroppen (invasivt) eller brukes i direkte kontakt med kroppen, som er regulert i lov 12. januar 1995 nr. 6 om medisinsk utstyr, forutsatt at annen lovgivning fastsetter bestemmelser om klassifisering og merking av farlige stoffer og stoffblandinger som sikrer samme informasjons- og beskyttelsesnivå som denne forskrift,</article></article></li><li data-li-identifier="g)" data-name="g)"><article class="listArticle" id="kapittel-2-paragraf-1-ledd-2-punkt-7"><article class="legalP" id="kapittel-2-paragraf-1-ledd-2-punkt-7-ledd-1">radioaktive kjemikalier, som er regulert i lov 12. mai 2000 nr. 36 om strålevern og bruk av stråling (strålevernloven),</article></article></li><li data-li-identifier="h)" data-name="h)"><article class="listArticle" id="kapittel-2-paragraf-1-ledd-2-punkt-8"><article class="legalP" id="kapittel-2-paragraf-1-ledd-2-punkt-8-ledd-1">tobakksvarer, som er regulert i lov 9. mars 1973 nr. 14 om vern mot tobakkskader.</article></article></li></ul></article><article class="legalP" id="kapittel-2-paragraf-1-ledd-3">For petroleumsvirksomheten gjelder kapitlet på de områder som er nevnt i forskrift 12. februar 2010 nr. 158 om helse, miljø og sikkerhet i petroleumsvirksomheten og på enkelte landanlegg (rammeforskriften) § 2 første ledd og § 4 første ledd, med unntak av de områder som følger av § 4 andre ledd.</article></article><article class="legalArticle" data-lovdata-URL="LTI/forskrift/2015-05-19-541/§4" data-name="§4" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Plikt til å deklarere kjemikalier</span></h3><article class="legalP" id="kapittel-2-paragraf-2-ledd-1">Den som produserer eller importerer 100 kg eller mer pr. år av et kjemikalie som omfattes av § 3, skal deklarere kjemikaliet til Miljødirektoratet for registrering i produktregisteret.</article><article class="legalP" id="kapittel-2-paragraf-2-ledd-2">Deklareringspliktige kjemikalier jf. første ledd skal være deklarert til Miljødirektoratet senest når omsetning eller yrkesmessig bruk begynner i Norge.</article></article><article class="legalArticle" data-lovdata-URL="LTI/forskrift/2015-05-19-541/§5" data-name="§5" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Opplysninger som deklarasjonen skal inneholde</span></h3><article class="legalP" id="kapittel-2-paragraf-3-ledd-1">Deklarasjonen skal inneholde:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-3-ledd-1-punkt-1"><article class="legalP" id="kapittel-2-paragraf-3-ledd-1-punkt-1-ledd-1">Navn, adresse med telefonnummer og bedriftsnummer til ansvarlig virksomhet jf. § 4 første ledd,</article></article></li><li data-li-identifier="b)" data-name="b)"><article class="listArticle" id="kapittel-2-paragraf-3-ledd-1-punkt-2"><article class="legalP" id="kapittel-2-paragraf-3-ledd-1-punkt-2-ledd-1">angivelse av om import til Norge er fra land innenfor eller utenfor EØS-området,</article></article></li><li data-li-identifier="c)" data-name="c)"><article class="listArticle" id="kapittel-2-paragraf-3-ledd-1-punkt-3"><article class="legalP" id="kapittel-2-paragraf-3-ledd-1-punkt-3-ledd-1">kjemikaliets handelsnavn i samsvar med navn på emballasjen,</article></article></li><li data-li-identifier="d)" data-name="d)"><article class="listArticle" id="kapittel-2-paragraf-3-ledd-1-punkt-4"><article class="legalP" id="kapittel-2-paragraf-3-ledd-1-punkt-4-ledd-1">kjemikaliets varselord, kode for farepiktogram (alle aktuelle) og kode(r) for faresetninger i henhold til CLP-forordningen jf. CLP-forskriften,</article></article></li><li data-li-identifier="e)" data-name="e)"><article class="listArticle" id="kapittel-2-paragraf-3-ledd-1-punkt-5"><article class="legalP" id="kapittel-2-paragraf-3-ledd-1-punkt-5-ledd-1">tolltariffnummer i henhold til tolltariffen,</article></article></li><li data-li-identifier="f)" data-name="f)"><article class="listArticle" id="kapittel-2-paragraf-3-ledd-1-punkt-6"><article class="legalP" id="kapittel-2-paragraf-3-ledd-1-punkt-6-ledd-1">kjemikaliets bruksområde angitt med mengdefordeling på bransjer og produkttyper,</article></article></li><li data-li-identifier="g)" data-name="g)"><article class="listArticle" id="kapittel-2-paragraf-3-ledd-1-punkt-7"><article class="legalP" id="kapittel-2-paragraf-3-ledd-1-punkt-7-ledd-1">faktisk mengde produsert, importert og eksportert per år,</article></article></li><li data-li-identifier="h)" data-name="h)"><article class="listArticle" id="kapittel-2-paragraf-3-ledd-1-punkt-8"><article class="legalP" id="kapittel-2-paragraf-3-ledd-1-punkt-8-ledd-1">innholdsangivelse i samsvar med § 6,</article></article></li><li data-li-identifier="i)" data-name="i)"><article class="listArticle" id="kapittel-2-paragraf-3-ledd-1-punkt-9"><article class="legalP" id="kapittel-2-paragraf-3-ledd-1-punkt-9-ledd-1">fysikalske data av betydning for å vurdere farlige egenskaper ved kjemikaliet,</article></article></li><li data-li-identifier="j)" data-name="j)"><article class="listArticle" id="kapittel-2-paragraf-3-ledd-1-punkt-10"><article class="legalP" id="kapittel-2-paragraf-3-ledd-1-punkt-10-ledd-1">forpliktende signatur fra den ansvarlige for deklarasjonen jf. § 4 første ledd.</article></article></li></ul></article><article class="legalP" id="kapittel-2-paragraf-3-ledd-2">Informasjon som menes omfattet av lovbestemt taushetsplikt skal identifiseres og angis av den ansvarlige jf. § 4 først ledd. Det skal også gis en begrunnelse for hvorfor den ansvarlige mener at informasjonen er taushetsbelagt.</article></article><article class="legalArticle" data-lovdata-URL="LTI/forskrift/2015-05-19-541/§6" data-name="§6" id="kapittel-2-paragraf-4"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Innholdsangivelse</span></h3><article class="legalP" id="kapittel-2-paragraf-4-ledd-1">For deklareringspliktige kjemiske stoffer jf. § 4 skal følgende angis:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-4-ledd-1-punkt-1"><article class="legalP" id="kapittel-2-paragraf-4-ledd-1-punkt-1-ledd-1">entydig kjemisk betegnelse,</article></article></li><li data-li-identifier="b)" data-name="b)"><article class="listArticle" id="kapittel-2-paragraf-4-ledd-1-punkt-2"><article class="legalP" id="kapittel-2-paragraf-4-ledd-1-punkt-2-ledd-1">CAS-nr. og EC-nr.,</article></article></li><li data-li-identifier="c)" data-name="c)"><article class="listArticle" id="kapittel-2-paragraf-4-ledd-1-punkt-3"><article class="legalP" id="kapittel-2-paragraf-4-ledd-1-punkt-3-ledd-1">for stoffer som er klassifisert; kode(r) for fareklasse og farekategori og kode(r) for faresetninger i henhold til CLP-forordningen jf. CLP-forskriften.</article></article></li></ul></article><article class="legalP" id="kapittel-2-paragraf-4-ledd-2">For deklareringspliktige stoffblandinger jf. § 4, unntatt stoffblandinger som er deklareringspliktige utelukkende på grunnlag av å være klassifisert som brannfarlige, eksplosive eller oksiderende, skal følgende angis:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-4-ledd-2-punkt-1"><article class="legalP" id="kapittel-2-paragraf-4-ledd-2-punkt-1-ledd-1">entydig kjemisk betegnelse på alle kjemiske stoffer i stoffblandingen,</article></article></li><li data-li-identifier="b)" data-name="b)"><article class="listArticle" id="kapittel-2-paragraf-4-ledd-2-punkt-2"><article class="legalP" id="kapittel-2-paragraf-4-ledd-2-punkt-2-ledd-1">CAS-nr. og EC-nr.,</article></article></li><li data-li-identifier="c)" data-name="c)"><article class="listArticle" id="kapittel-2-paragraf-4-ledd-2-punkt-3"><article class="legalP" id="kapittel-2-paragraf-4-ledd-2-punkt-3-ledd-1">for stoffer som er klassifisert; kode(r) for fareklasse og farekategori og kode(r) for faresetninger i henhold til CLP-forordningen jf. CLP-forskriften,</article></article></li><li data-li-identifier="d)" data-name="d)"><article class="listArticle" id="kapittel-2-paragraf-4-ledd-2-punkt-4"><article class="legalP" id="kapittel-2-paragraf-4-ledd-2-punkt-4-ledd-1">mengden av hver komponent angitt i vektprosent. Summen av mengden av alle komponenter som angis skal være 100 vektprosent.</article></article></li></ul></article><article class="legalP" id="kapittel-2-paragraf-4-ledd-3">For stoffblandinger som er deklareringspliktige utelukkende på grunnlag av å være klassifisert som brannfarlige, eksplosive eller oksiderende, skal alle kjemiske stoffer i stoffblandingen som bidrar til klassifiseringen angis med<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-4-ledd-3-punkt-1"><article class="legalP" id="kapittel-2-paragraf-4-ledd-3-punkt-1-ledd-1">entydig kjemisk betegnelse,</article></article></li><li data-li-identifier="b)" data-name="b)"><article class="listArticle" id="kapittel-2-paragraf-4-ledd-3-punkt-2"><article class="legalP" id="kapittel-2-paragraf-4-ledd-3-punkt-2-ledd-1">CAS-nr. og EC-nr.,</article></article></li><li data-li-identifier="c)" data-name="c)"><article class="listArticle" id="kapittel-2-paragraf-4-ledd-3-punkt-3"><article class="legalP" id="kapittel-2-paragraf-4-ledd-3-punkt-3-ledd-1">Kode(r) for fareklasse og farekategori og kode(r) for faresetninger i henhold til CLP forordningen jf. CLP-forskriften,</article></article></li><li data-li-identifier="d)" data-name="d)"><article class="listArticle" id="kapittel-2-paragraf-4-ledd-3-punkt-4"><article class="legalP" id="kapittel-2-paragraf-4-ledd-3-punkt-4-ledd-1">mengder angitt i vektprosent.</article></article></li></ul></article><article class="legalP" id="kapittel-2-paragraf-4-ledd-4">Øvrige kjemiske stoffer i stoffblandingen angis med entydig kjemisk betegnelse og CAS-nr. og EC-nr. der dette er gitt.</article></article><article class="legalArticle" data-lovdata-URL="LTI/forskrift/2015-05-19-541/§7" data-name="§7" id="kapittel-2-paragraf-5"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Deklarasjonsnummer og sikkerhetsdatablad</span></h3><article class="legalP" id="kapittel-2-paragraf-5-ledd-1">Når et kjemikalie er deklarert i henhold til § 5 og § 6, tildeles kjemikaliet et deklarasjonsnummer. Dette deklarasjonsnummeret skal angis i rubrikk 15 i kjemikaliets sikkerhetsdatablad i henhold til REACH-forordningen artikkel 31 nr. 6 jf. REACH-forskriften.</article></article><article class="legalArticle" data-lovdata-URL="LTI/forskrift/2015-05-19-541/§8" data-name="§8" id="kapittel-2-paragraf-6"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Oppdatering av informasjon</span></h3><article class="legalP" id="kapittel-2-paragraf-6-ledd-1">Den ansvarlige jf. § 5 første ledd, skal uten ugrunnet opphold og av eget tiltak oppdatere opplysningene i produktregisteret dersom det skjer endringer i informasjonen som kreves i § 5 og § 6. Opplysninger om faktisk mengde som er produsert, importert og eksportert per år jf. § 5 første ledd bokstav g skal rapporteres årlig.</article></article><article class="legalArticle" data-lovdata-URL="LTI/forskrift/2015-05-19-541/§9" data-name="§9" id="kapittel-2-paragraf-7"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Adgang til å gi utfyllende regler om deklareringsplikt</span></h3><article class="legalP" id="kapittel-2-paragraf-7-ledd-1">Miljødirektoratet kan i samråd med Arbeidstilsynet, Direktoratet for samfunnssikkerhet og beredskap og Petroleumstilsynet fastsette nærmere regler om gjennomføring av deklareringsplikten etter § 4.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2015-05-19-541/KAPITTEL_3"><h2>Kapittel 3: Gebyr for myndighetenes kontroll med kjemiske stoffer og stoffblandinger</h2><article class="legalArticle" data-lovdata-URL="LTI/forskrift/2015-05-19-541/§10" data-name="§10" id="kapittel-3-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Gebyr til statskassen</span></h3><article class="legalP" id="kapittel-3-paragraf-1-ledd-1">For kjemikalier som skal deklareres i henhold til § 4 skal det betales et årlig gebyr til statskassen. Den som i henhold til § 4 plikter å deklarere kjemikalier er ansvarlig for at gebyret blir betalt.</article><article class="legalP" id="kapittel-3-paragraf-1-ledd-2">Gebyret beregnes ut fra det antall gebyrpliktige kjemikalier som det foregående kalenderår er registrert på den enkelte produsent eller importør i produktregisteret.</article><article class="legalP" id="kapittel-3-paragraf-1-ledd-3">Kjemikalier som er klassifisert utelukkende på grunnlag av brannfarlige, eksplosive eller oksiderende egenskaper, omfattes ikke av gebyrplikten i denne forskrift.</article><article class="legalP" id="kapittel-3-paragraf-1-ledd-4">Kjemikalier som det skal betales årsgebyr for etter forskrift 10. april 2014 nr. 548 om biocider (biocidforskriften) vedlegg 1 er ikke gebyrpliktige etter denne forskrift.</article></article><article class="legalArticle" data-lovdata-URL="LTI/forskrift/2015-05-19-541/§11" data-name="§11" id="kapittel-3-paragraf-2"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Gebyrsatser</span></h3><article class="legalP" id="kapittel-3-paragraf-2-ledd-1">Gebyret er kr 820,- for hvert av de 100 første deklareringspliktige kjemikalier, og kr 135,- pr. kjemikalie utover dette. Gebyret skal ikke overstige kr 110&#xa0;000,- per år for den enkelte produsent eller importør.</article><article class="legalP" id="kapittel-3-paragraf-2-ledd-2">Samlet gebyr skal ikke overstige faktiske kostnader knyttet til myndighetenes kontroll med kjemikalier. Miljødirektoratet kan endre gebyrsatsene i samsvar med endringer i konsumprisindeksen i perioden 1. oktober til 30. september. Satsene skal avrundes til nærmeste 10 kr. Slik endring trer i kraft den påfølgende 1. januar.</article></article><article class="legalArticle" data-lovdata-URL="LTI/forskrift/2015-05-19-541/§12" data-name="§12" id="kapittel-3-paragraf-3"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Innkreving og nedsettelse/frafall av gebyr</span></h3><article class="legalP" id="kapittel-3-paragraf-3-ledd-1">Gebyr etter denne forskriften kreves årlig inn av Miljødirektoratet.</article><article class="legalP" id="kapittel-3-paragraf-3-ledd-2">Når særlige grunner foreligger, kan Miljødirektoratet ved enkeltvedtak nedsette eller frafalle gebyr etter denne forskriften.</article></article><article class="legalArticle" data-lovdata-URL="LTI/forskrift/2015-05-19-541/§13" data-name="§13" id="kapittel-3-paragraf-4"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Adgang til å gi utfyllende regler om gebyrgrunnlaget</span></h3><article class="legalP" id="kapittel-3-paragraf-4-ledd-1">Miljødirektoratet kan i samråd med Arbeidstilsynet treffe nærmere beslutninger om beregning av gebyrgrunnlaget jf. § 10 annet ledd.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2015-05-19-541/KAPITTEL_4"><h2>Kapittel 4: Avsluttende bestemmelser</h2><article class="legalArticle" data-lovdata-URL="LTI/forskrift/2015-05-19-541/§14" data-name="§14" id="kapittel-4-paragraf-1"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Unntak</span></h3><article class="legalP" id="kapittel-4-paragraf-1-ledd-1">I særlige tilfeller kan Arbeidstilsynet, Direktoratet for samfunnssikkerhet og beredskap, Miljødirektoratet og Petroleumstilsynet innenfor sine respektive myndighetsområder gjøre unntak fra bestemmelsene i denne forskrift.</article></article><article class="legalArticle" data-lovdata-URL="LTI/forskrift/2015-05-19-541/§15" data-name="§15" id="kapittel-4-paragraf-2"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Tilsyn</span></h3><article class="legalP" id="kapittel-4-paragraf-2-ledd-1">Arbeidstilsynet, Direktoratet for samfunnssikkerhet og beredskap, Miljødirektoratet og Petroleumstilsynet fører tilsyn med at denne forskriften følges innenfor sine respektive myndighetsområder.</article><article class="legalP" id="kapittel-4-paragraf-2-ledd-2">Tilsynsmyndighetene kan på sine myndighetsområder fatte de vedtak som arbeidsmiljøloven, brann- og eksplosjonsvernloven og produktkontrolloven gir adgang til.</article></article><article class="legalArticle" data-lovdata-URL="LTI/forskrift/2015-05-19-541/§16" data-name="§16" id="kapittel-4-paragraf-3"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Tvangsmulkt og forelegg</span></h3><article class="legalP" id="kapittel-4-paragraf-3-ledd-1">For å sikre at bestemmelsene i denne forskriften eller vedtak truffet i medhold av forskriften blir overholdt, kan tilsynsmyndighetene innenfor sine respektive myndighetsområder fatte vedtak om tvangsmulkt i medhold av arbeidsmiljøloven § 18-7, brann- og eksplosjonsvernloven § 39 og produktkontrolloven § 13.</article><article class="legalP" id="kapittel-4-paragraf-3-ledd-2">Direktoratet for samfunnssikkerhet og beredskap kan ilegge forelegg i medhold av brann- og eksplosjonsvernloven § 40.</article></article><article class="legalArticle" data-lovdata-URL="LTI/forskrift/2015-05-19-541/§17" data-name="§17" id="kapittel-4-paragraf-4"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Klage</span></h3><article class="legalP" id="kapittel-4-paragraf-4-ledd-1">Vedtak truffet av det lokale arbeidstilsynet kan påklages til Direktoratet for arbeidstilsynet. Vedtak truffet av Direktoratet for samfunnssikkerhet og beredskap kan påklages til Justis- og beredskapsdepartementet. Vedtak truffet av Miljødirektoratet kan påklages til Klima- og miljødepartementet. Vedtak truffet av Petroleumstilsynet kan påklages til Arbeids- og sosialdepartementet.</article></article><article class="legalArticle" data-lovdata-URL="LTI/forskrift/2015-05-19-541/§18" data-name="§18" id="kapittel-4-paragraf-5"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Straff</span></h3><article class="legalP" id="kapittel-4-paragraf-5-ledd-1">Ved overtredelse av denne forskriften eller vedtak truffet i medhold av forskriften, kommer bestemmelsene om straff i arbeidsmiljøloven kapittel 19, brann- og eksplosjonsvernloven § 42, produktkontrolloven § 12 og straffeloven § 48a og § 48b til anvendelse, dersom overtredelsen ikke rammes av strengere straffebestemmelser.</article></article><article class="legalArticle" data-lovdata-URL="LTI/forskrift/2015-05-19-541/§19" data-name="§19" id="kapittel-4-paragraf-6"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Ikrafttredelse og overgangsbestemmelser</span></h3><article class="legalP" id="kapittel-4-paragraf-6-ledd-1">Forskriften trer i kraft 1. juni 2015.</article></article></section></main></body></html>