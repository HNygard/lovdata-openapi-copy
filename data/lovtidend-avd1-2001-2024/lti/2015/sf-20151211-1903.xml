<!DOCTYPE html><html lang="no"><head><title>Etablering av og vedtekter for Regelrådet</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2015-12-11-1903</dd><dt class="dokid">DokumentID</dt><dd class="dokid">LTI/forskrift/2015-12-11-1903</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="publishedIn">Publisert i</dt><dd class="publishedIn">I 2016 hefte 3 s 396</dd><dt class="dateInForce">I kraft fra</dt><dd class="dateInForce">Dep. bestemmer</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2016-03-03 14:25</dd><dt class="journalNumber">Journalnummer</dt><dd class="journalNumber">2016-0188</dd><dt class="titleShort">Korttittel</dt><dd class="titleShort">Etablering av og vedtekter for Regelrådet</dd><dt class="title">Tittel</dt><dd class="title">Etablering av og vedtekter for Regelrådet</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 11. desember 2015. Fremmet av Nærings- og fiskeridepartementet.</dd><dt class="refid">RefID</dt><dd class="refid">forskrift/2015-12-11-1903</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Etablering av og vedtekter for Regelrådet<ul class="tocSubUl"><li>I</li><li>II<ul class="tocSubUl"><li>§ 1. Formål</li><li>§ 2. Oppgaver</li><li>§ 3. Regelrådets behandling av høringssaker</li><li>§ 4. Status og organisasjon</li><li>§ 5. Forretningsorden og virksomhet</li><li>§ 6. Endring av vedtekter</li><li>§ 7. Ikrafttredelsestidspunkt</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2015-12-11-1903" id="dokument"><h1>Etablering av og vedtekter for Regelrådet</h1><section class="section" data-name="kapI" id="kapittel-1" data-lovdata-URL="LTI/forskrift/2015-12-11-1903/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">Etablering av Regelrådet.</article></section><section class="section" data-name="kapII" id="kapittel-2" data-lovdata-URL="LTI/forskrift/2015-12-11-1903/KAPITTEL_2"><h2 data-text-align="center">II</h2><article class="centeredP" data-text-align="center"><i>Vedtekter for Regelrådet</i></article><article class="legalArticle" data-lovdata-URL="LTI/forskrift/2015-12-11-1903/§1" data-name="§1" id="kapittel-2-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-2-paragraf-1-ledd-1">Regelrådet skal bidra til at næringslivet ikke påføres unødvendige byrder gjennom nytt eller endret regelverk.</article></article><article class="legalArticle" data-lovdata-URL="LTI/forskrift/2015-12-11-1903/§2" data-name="§2" id="kapittel-2-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Oppgaver</span></h3><article class="legalP" id="kapittel-2-paragraf-2-ledd-1">Regelrådet skal vurdere utformingen av forslag til nytt eller endret regelverk, både lover og forskrifter, som påvirker næringslivets arbeidsbetingelser og øvrige relevante forhold. Rådet skal ta stilling til om det er gjennomført konsekvensvurderinger etter de krav som utredningsinstruksen stiller, og om virkningene for næringslivet er tilstrekkelig kartlagt. Rådet kan vurdere hvorvidt nytt eller endret regelverk er utformet slik at målene oppnås til en relativt sett lav kostnad for næringslivet.</article><article class="legalP" id="kapittel-2-paragraf-2-ledd-2">Rådet gir rådgivende skriftlige uttalelser ved høring.</article><article class="legalP" id="kapittel-2-paragraf-2-ledd-3">Ved utarbeidelse av EØS-relevant regelverk som kan ha vesentlig betydning for norsk næringsliv, skal rådet bistå ansvarlig departement, dersom dette begjæres, med å granske konsekvensutredningene som medfølger forslag fra Den europeiske union. Ved eventuell bruk av Regelrådet i EØS-relaterte saker skal rådets arbeid skje innenfor de tidsfrister og prosedyrer som er etablert for EØS-arbeidet.</article><article class="legalP" id="kapittel-2-paragraf-2-ledd-4">Rådet skal følge den faglige utvikling og praksis på områdene regelforenkling og regulering, og det skal gi informasjon og generell veiledning som fremmer effektiv regulering.</article><article class="legalP" id="kapittel-2-paragraf-2-ledd-5">Rådet skal årlig offentliggjøre en rapport om resultater og vurderinger tilknyttet sin virksomhet.</article></article><article class="legalArticle" data-lovdata-URL="LTI/forskrift/2015-12-11-1903/§3" data-name="§3" id="kapittel-2-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Regelrådets behandling av høringssaker</span></h3><article class="legalP" id="kapittel-2-paragraf-3-ledd-1">Regelrådet får forslag til behandling idet de legges ut på høring. Utredningsinstruksen gir nærmere regler for hvordan forvaltningen innhenter Regelrådets uttalelser.</article></article><article class="legalArticle" data-lovdata-URL="LTI/forskrift/2015-12-11-1903/§4" data-name="§4" id="kapittel-2-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Status og organisasjon</span></h3><article class="legalP" id="kapittel-2-paragraf-4-ledd-1">Regelrådet er et forvaltningsorgan underlagt Nærings- og fiskeridepartementet. Rådet har en fri og uavhengig stilling, og departementet har ingen instruksjonsrett i faglige spørsmål.</article><article class="legalP" id="kapittel-2-paragraf-4-ledd-2">Rådet består av en leder, en nestleder og to øvrige rådsmedlemmer; rådet har to varamedlemmer. Rådsmedlemmer har normalt en funksjonstid på fire år med mulighet for forlengelse én periode.</article><article class="legalP" id="kapittel-2-paragraf-4-ledd-3">Rådet oppnevnes av Kongen. Ved fratreden i funksjonsperioden kan Nærings- og fiskeridepartementet supplere rådet for resten av funksjonstiden.</article><article class="legalP" id="kapittel-2-paragraf-4-ledd-4">Til rådet er det knyttet et sekretariat med fast ansatte tjenestemenn. Sekretariatet lokaliseres til Hønefoss. Inntil halvparten av personalet i sekretariatet kan knyttes opp ved fjernarbeid.</article></article><article class="legalArticle" data-lovdata-URL="LTI/forskrift/2015-12-11-1903/§5" data-name="§5" id="kapittel-2-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Forretningsorden og virksomhet</span></h3><article class="legalP" id="kapittel-2-paragraf-5-ledd-1">Regelrådets leder skal i samarbeid med sekretariatsleder tilrettelegge for rådets virksomhet.</article><article class="legalP" id="kapittel-2-paragraf-5-ledd-2">Rådet skal fatte beslutninger om uttalelser så ofte som leder av rådet finner det nødvendig. Rådet er beslutningsdyktig når minst tre medlemmer og enten leder eller nestleder deltar i avstemninger om uttalelser. I tilfeller av stemmelikhet gjelder det som leder, eller nestleder dersom leder ikke deltar, har stemt for. Hvem som har deltatt i avstemningen, og eventuell uenighet om uttalelsen, skal fremgå av uttalelsen.</article><article class="legalP" id="kapittel-2-paragraf-5-ledd-3">Rådet står fritt til å prioritere hvilke saker man gir uttalelser i.</article><article class="legalP" id="kapittel-2-paragraf-5-ledd-4">Frist for rådets uttalelse i en sak er halvparten av kunngjort høringsfrist, men minst tre uker. Uttalelsene skal offentliggjøres uten ugrunnet opphold.</article><article class="legalP" id="kapittel-2-paragraf-5-ledd-5">Rådet skal i sine merknader tilstrebe konkrete påpekninger av hva som eventuelt anses som svakheter, eller hva som kan forbedres i forslaget eller i konsekvensvurderingen.</article></article><article class="legalArticle" data-lovdata-URL="LTI/forskrift/2015-12-11-1903/§6" data-name="§6" id="kapittel-2-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Endring av vedtekter</span></h3><article class="legalP" id="kapittel-2-paragraf-6-ledd-1">Nærings- og fiskeridepartementet kan foreta endringer i vedtektene. Forslag til endringer skal forelegges alle departementer.</article></article><article class="legalArticle" data-lovdata-URL="LTI/forskrift/2015-12-11-1903/§7" data-name="§7" id="kapittel-2-paragraf-7"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Ikrafttredelsestidspunkt</span></h3><article class="legalP" id="kapittel-2-paragraf-7-ledd-1">Denne vedtekt trer i kraft fra det tidspunkt departementet bestemmer.</article></article></section></main></body></html>