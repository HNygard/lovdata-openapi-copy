<!DOCTYPE html><html lang="no"><head><title>Forskrift om midler til investering og bedriftsutvikling i landbruket</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2014-12-19-1816</dd><dt class="dokid">DokumentID</dt><dd class="dokid">LTI/forskrift/2014-12-19-1816</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="publishedIn">Publisert i</dt><dd class="publishedIn">I 2014 hefte 18 s 2959</dd><dt class="dateInForce">I kraft fra</dt><dd class="dateInForce">2015-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2009-01-28-75</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-23/§18</li></ul></dd><dt class="dateOfPublication">Kunngjort</dt><dd class="dateOfPublication">2015-01-06 11:00</dd><dt class="journalNumber">Journalnummer</dt><dd class="journalNumber">2014-1339</dd><dt class="titleShort">Korttittel</dt><dd class="titleShort">Forskrift om midler til investering mv. i landbruket</dd><dt class="title">Tittel</dt><dd class="title">Forskrift om midler til investering og bedriftsutvikling i landbruket</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Landbruks- og matdepartementet 19. desember 2014 med hjemmel i lov 12. mai 1995 nr. 23 om jord (jordlova) § 18.</dd><dt class="refid">RefID</dt><dd class="refid">forskrift/2014-12-19-1816</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om midler til investering og bedriftsutvikling i landbruket<ul class="tocSubUl"><li>§ 1. Formål</li><li>§ 2. Tiltaksområder</li><li>§ 3. Tiltaksgrupper og tilskuddsnivå</li><li>§ 4. Søknad og utbetaling</li><li>§ 5. Administrasjon, dispensasjon og klage</li><li>§ 6. Opplysningsplikt og kontroll</li><li>§ 7. Krav om tilbakebetaling</li><li>§ 8. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2014-12-19-1816" id="dokument"><h1>Forskrift om midler til investering og bedriftsutvikling i landbruket</h1><article class="legalArticle" data-lovdata-URL="LTI/forskrift/2014-12-19-1816/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med midler til investering og bedriftsutvikling i landbruket er å legge til rette for langsiktig og lønnsom verdiskaping, samt bidra til sysselsetting, bosetting og et variert landbruk i alle deler av landet med utgangspunkt i landbrukets ressurser generelt og landbrukseiendommen spesielt.</article></article><article class="legalArticle" data-lovdata-URL="LTI/forskrift/2014-12-19-1816/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Tiltaksområder</span></h2><article class="legalP" id="paragraf-2-ledd-1">Innenfor rammer fastsatt ved jordbruksoppgjøret, statsbudsjettet og regionale bygdeutviklingsprogram kan midler til investering og bedriftsutvikling gis til eier av landbrukseiendom eller registrert foretak som støtte til:<ul class="defaultList"><li data-li-identifier="a)" data-name="a)"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">investeringer i forbindelse med etablering, oppgraderinger og modernisering av driftsapparatet, eller</article></article></li><li data-li-identifier="b)" data-name="b)"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">utvikling av landbruksbaserte næringer.</article></article></li></ul></article></article><article class="legalArticle" data-lovdata-URL="LTI/forskrift/2014-12-19-1816/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Tiltaksgrupper og tilskuddsnivå</span></h2><article class="legalP" id="paragraf-3-ledd-1">Midler til investering og bedriftsutvikling i landbruket kan gis som tilskudd til:<ul class="defaultList"><li data-li-identifier="a)" data-name="a)"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1"><i>Etablering av ny virksomhet:</i> Til forberedelse og etablering av ny virksomhet innen landbruksbaserte næringer utenom tradisjonelt landbruk, som har som formål å ekspandere, kan det gis tilskudd til inntil 75 prosent av kostnadene, begrenset oppad til 75 prosent av godkjent kostnadsoverslag for tiltaket.</article></article></li><li data-li-identifier="b)" data-name="b)"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1"><i>Bedriftsutvikling:</i> Til produktutvikling, kompetansebygging, markedsundersøkelser, testsalg, nettverksbygging samt markedsføring av nye produkter, kan det gis tilskudd på inntil 50 prosent av kostnadene, begrenset oppad til 50 prosent av godkjent kostnadsoverslag for tiltaket. For foretak der majoriteten av eierandelene kontrolleres av personer under 35 år eller av kvinner kan tilskuddsandelen økes til 75 prosent.</article></article></li><li data-li-identifier="c)" data-name="c)"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1"><i>Investeringer i produksjonsanlegg:</i> Til investeringer i faste anlegg og tilhørende produksjonsutstyr av varig karakter, kan det gis tilskudd til inntil 33 prosent av kostnadene, begrenset oppad til 33 prosent av godkjent kostnadsoverslag for tiltaket.</article></article></li><li data-li-identifier="d)" data-name="d)"><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1"><i>Rentekostnader:</i> Til nedskriving av rentekostnader for lån til investeringer kan det gis tilskudd beregnet ut fra et serielån med 15 års avdragstid for den lånemassen det er innvilget rentestøtte til. Den årlige satsen for beregning av tilskudd skal settes til 50 prosent av gjennomsnittlig effektiv rentesats på 3-årige statsobligasjoner for foregående år, og kan maksimalt utgjøre fire prosentpoeng.</article></article></li><li data-li-identifier="e)" data-name="e)"><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1"><i>Investeringer i økologisk fruktdyrking:</i> Til nyplanting innen økologisk fruktdyrking kan det gis tilskudd til inntil 50 prosent av kostnadene, begrenset oppad til 50 prosent av godkjent kostnadsoverslag for tiltaket.</article></article></li><li data-li-identifier="f)" data-name="f)"><article class="listArticle" id="paragraf-3-ledd-1-punkt-6"><article class="legalP" id="paragraf-3-ledd-1-punkt-6-ledd-1"><i>Investeringer i forbindelse med generasjonsskifte:</i> Til personer under 35 år som overtar landbrukseiendom kan det gis tilskudd til mindre investeringer med inntil 40 prosent av kostnadene, begrenset oppad til 40 prosent av godkjent kostnadsoverslag for tiltaket. For kvinner kan tilskuddsandelen økes til 60 prosent.</article></article></li></ul></article><article class="legalP" id="paragraf-3-ledd-2">Det kan ikke gis tilskudd til tiltak som er påbegynt før søknad om tilskudd er avgjort, eller tiltak på landbrukseiendommer som i sin helhet eies og drives av stat, fylke eller kommune.</article></article><article class="legalArticle" data-lovdata-URL="LTI/forskrift/2014-12-19-1816/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Søknad og utbetaling</span></h2><article class="legalP" id="paragraf-4-ledd-1">Søknad om tilskudd skal sendes til kommunen. Kommunen skal gi en uttalelse til søknaden før saken oversendes Innovasjon Norge. Innovasjon Norge kan fastsette ytterligere krav til søknaden og sette vilkår for utbetalingen.</article></article><article class="legalArticle" data-lovdata-URL="LTI/forskrift/2014-12-19-1816/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Administrasjon, dispensasjon og klage</span></h2><article class="legalP" id="paragraf-5-ledd-1">Tilskudd etter denne forskriften forvaltes av Innovasjon Norge.</article><article class="legalP" id="paragraf-5-ledd-2">Landbruks- og matdepartementet kan dispensere fra forskriften i særlige tilfeller.</article><article class="legalP" id="paragraf-5-ledd-3">Vedtak truffet av Innovasjon Norge kan påklages til Innovasjon Norges klagenemnd. Vedtak fattet av Innovasjon Norges hovedstyre kan påklages til Landbruks- og matdepartementet.</article></article><article class="legalArticle" data-lovdata-URL="LTI/forskrift/2014-12-19-1816/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Opplysningsplikt og kontroll</span></h2><article class="legalP" id="paragraf-6-ledd-1">Søkere av tilskudd plikter å gi alle opplysninger som Innovasjon Norge finner nødvendig for å kunne forvalte ordningen.</article><article class="legalP" id="paragraf-6-ledd-2">Innovasjon Norge fører tilsyn med at utbetaling av tilskudd er riktig, og har adgang til all bokføring, korrespondanse og opptegnelser som vedkommer tilskuddet. Innovasjon Norge kan foreta stedlig kontroll hos tilskuddsmottakeren.</article></article><article class="legalArticle" data-lovdata-URL="LTI/forskrift/2014-12-19-1816/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Krav om tilbakebetaling</span></h2><article class="legalP" id="paragraf-7-ledd-1">Tilskuddet kan kreves tilbakebetalt helt eller delvis dersom det er gitt feil opplysninger som har dannet grunnlag for utbetaling av tilskudd, eller der vilkårene for tilsagnet ikke overholdes. I slike tilfeller kan det kreves renter fra tidspunktet for utbetalingen av det urettmessige tilskuddet. Rentefoten skal settes lik den rentefot som til enhver tid er fastsatt av Finansdepartementet i medhold av § 3 i lov 17. desember 1976 nr. 100 om renter ved forsinket betaling m.m.</article></article><article class="legalArticle" data-lovdata-URL="LTI/forskrift/2014-12-19-1816/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse</span></h2><article class="legalP" id="paragraf-8-ledd-1">Denne forskriften trer i kraft 1. januar 2015. Fra samme tidspunkt oppheves forskrift 28. januar 2009 nr. 75 om midler til bygdeutvikling.</article></article></main></body></html>