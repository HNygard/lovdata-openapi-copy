<!DOCTYPE html><html lang="no"><head><title>Forskrift om lokale opptak til Universitetet i Oslo</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2014-02-12-130</dd><dt class="dokid">DokumentID</dt><dd class="dokid">LTI/forskrift/2014-02-12-130</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="publishedIn">Publisert i</dt><dd class="publishedIn">I 2014 hefte 2 s 196</dd><dt class="dateInForce">I kraft fra</dt><dd class="dateInForce">2014-02-12</dd><dt class="changesToDocuments">Endrer</dt><dd class="changesToDocuments"><ul><li>forskrift/2009-03-17-388</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-2</li><li>lov/2005-04-01-15/§3-4</li><li>lov/2005-04-01-15/§3-6</li><li>lov/2005-04-01-15/§3-7</li><li>forskrift/2005-12-01-1392</li><li>forskrift/2007-01-31-173</li></ul></dd><dt class="dateOfPublication">Kunngjort</dt><dd class="dateOfPublication">2014-02-18 15:40</dd><dt class="journalNumber">Journalnummer</dt><dd class="journalNumber">2014-0121</dd><dt class="titleShort">Korttittel</dt><dd class="titleShort">Forskrift om lokale opptak til UiO</dd><dt class="title">Tittel</dt><dd class="title">Forskrift om lokale opptak til Universitetet i Oslo</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av universitetsstyret ved rektor 12. februar 2014 med hjemmel i lov 1. april 2005 nr. 15 om universiteter og høyskoler (universitets- og høyskoleloven) § 3-2, § 3-4, § 3-6 og § 3-7, forskrift 1. desember 2005 nr. 1392 om krav til mastergrad og forskrift 31. januar 2007 nr. 173 om opptak til høyere utdanning.</dd><dt class="refid">RefID</dt><dd class="refid">forskrift/2014-02-12-130</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om lokale opptak til Universitetet i Oslo<ul class="tocSubUl"><li>§ 1. Virkeområde</li><li>§ 2. Krav til generell studiekompetanse</li><li>§ 3. Språkkrav</li><li>§ 4. Krav til grunnutdanning for opptak til 1 ½-2-årig masterprogram<ul class="tocSubUl"><li>§ 4-1. Krav til grunnutdanning for opptak til 1 ½-2 årige masterprogram etter § 3 og § 7 i forskrift om krav til mastergrad</li><li>§ 4-2. Krav til grunnutdanning for opptak til erfaringsbaserte masterprogram etter § 5 i forskrift om krav til mastergrad</li></ul></li><li>§ 5. Beregning av karaktergjennomsnitt for 1 ½-2-årig masterprogram</li><li>§ 6. Rangering av søkere til 1 ½-2-årig masterprogram<ul class="tocSubUl"><li>§ 6-1. Rangering av søkere ved opptak til 1 ½-2-årige masterprogram etter § 3 og § 7 i forskrift om krav til mastergrad</li><li>§ 6-2. Rangering av søkere til erfaringsbaserte masterprogram etter § 5 i forskrift om krav til mastergrad</li></ul></li><li>§ 7. Betinget opptak</li><li>§ 8. Praktisk-pedagogisk utdanning<ul class="tocSubUl"><li>§ 8-1. Krav til opptaksgrunnlag for praktisk-pedagogisk utdanning</li><li>§ 8-2. Rangering av søkere ved opptak til praktisk-pedagogisk utdanning</li></ul></li><li>§ 9. Innpassingsopptak</li><li>§ 10. Videreutdanning</li><li>§ 11. Rangering på grunnlag av spesiell vurdering</li><li>§ 12. Opptaksramme</li><li>§ 13. Søknadsfrister</li><li>§ 14. Søknadsbehandling og dokumentasjon</li><li>§ 15. Opptakskomité</li><li>§ 16. Overgangsordninger</li><li>§ 17. Forskjellige bestemmelser</li></ul></li></ul></dd></dl></header><main class="documentBody" data-lovdata-URL="LTI/forskrift/2014-02-12-130" id="dokument"><h1>Forskrift om lokale opptak til Universitetet i Oslo</h1><section class="section" data-name="§1" id="kapittel-1" data-lovdata-URL="LTI/forskrift/2014-02-12-130/KAPITTEL_1"><h2>§ 1. Virkeområde</h2><article class="legalP" id="kapittel-1-ledd-1">Forskriften gjelder for:<ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-1-punkt-1"><article class="legalP" id="kapittel-1-ledd-1-punkt-1-ledd-1">Opptak til 1 ½-2-årige masterprogram etter § 3, § 5 og § 7 i forskrift om krav til mastergrad.</article></article></li><li data-li-identifier="b)" data-name="b)"><article class="listArticle" id="kapittel-1-ledd-1-punkt-2"><article class="legalP" id="kapittel-1-ledd-1-punkt-2-ledd-1">Opptak til praktisk-pedagogisk utdanning.</article></article></li><li data-li-identifier="c)" data-name="c)"><article class="listArticle" id="kapittel-1-ledd-1-punkt-3"><article class="legalP" id="kapittel-1-ledd-1-punkt-3-ledd-1">Innpassingsopptak til høyere trinn i definerte studieprogram.</article></article></li><li data-li-identifier="d)" data-name="d)"><article class="listArticle" id="kapittel-1-ledd-1-punkt-4"><article class="legalP" id="kapittel-1-ledd-1-punkt-4-ledd-1">Opptak til videreutdanning.</article></article></li></ul></article></section><section class="section" data-name="§2" id="kapittel-2" data-lovdata-URL="LTI/forskrift/2014-02-12-130/KAPITTEL_2"><h2>§ 2. Krav til generell studiekompetanse</h2><article class="numberedLegalP" data-numerator="1" id="kapittel-2-nummer-1">(1) Det kreves ordinært generell studiekompetanse for opptak til studier ved Universitetet i Oslo i henhold til forskrift om opptak til høyere utdanning.</article><article class="numberedLegalP" data-numerator="2" id="kapittel-2-nummer-2">(2) For opptak til engelskspråklige studieprogram eller studieretninger gis det dispensasjon fra norskkravet i generell studiekompetanse.</article></section><section class="section" data-name="§3" id="kapittel-3" data-lovdata-URL="LTI/forskrift/2014-02-12-130/KAPITTEL_3"><h2>§ 3. Språkkrav</h2><article class="numberedLegalP" data-numerator="1" id="kapittel-3-nummer-1">(1) For opptak til engelskspråklige program eller studieretninger gjelder ett av følgende krav til engelsk:<ul class="defaultList"><li data-li-identifier="a)" data-name="a)"><article class="listArticle" id="kapittel-3-nummer-1-punkt-1"><article class="legalP" id="kapittel-3-nummer-1-punkt-1-ledd-1">Engelsk fra Vg1 i norsk videregående skole (140 årstimer) med karakteren 4 eller bedre, eventuelt bestått engelsk Vg2 eller Vg3.</article></article></li><li data-li-identifier="b)" data-name="b)"><article class="listArticle" id="kapittel-3-nummer-1-punkt-2"><article class="legalP" id="kapittel-3-nummer-1-punkt-2-ledd-1">Test of English as a Foreign Language (TOEFL), minst 213 poeng for Computer-based test (CBT) eller minst 80 poeng for Internet-based test (IBT).</article></article></li><li data-li-identifier="c)" data-name="c)"><article class="listArticle" id="kapittel-3-nummer-1-punkt-3"><article class="legalP" id="kapittel-3-nummer-1-punkt-3-ledd-1">International English Language Testing Service (IELTS) med minst 6.0 poeng.</article></article></li><li data-li-identifier="d)" data-name="d)"><article class="listArticle" id="kapittel-3-nummer-1-punkt-4"><article class="legalP" id="kapittel-3-nummer-1-punkt-4-ledd-1">Annen godkjent dokumentasjon etter individuell vurdering.</article></article></li></ul></article><article class="numberedLegalP" data-numerator="2" id="kapittel-3-nummer-2">(2) Søkere til tospråklige program eller studieretninger kan behandles enten etter reglene som gjelder for norskspråklige program eller etter reglene som gjelder for engelskspråklige program.</article></section><section class="section" data-name="§4" id="kapittel-4" data-lovdata-URL="LTI/forskrift/2014-02-12-130/KAPITTEL_4"><h2>§ 4. Krav til grunnutdanning for opptak til 1 ½-2-årig masterprogram</h2><article class="legalArticle" data-lovdata-URL="LTI/forskrift/2014-02-12-130/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Krav til grunnutdanning for opptak til 1 ½-2 årige masterprogram etter § 3 og § 7 i forskrift om krav til mastergrad</span></h3><article class="numberedLegalP" data-numerator="1" id="kapittel-4-paragraf-1-nummer-1">(1) For opptak til 1 ½-2-årige masterprogram kreves det en fullført bachelorgrad eller tilsvarende utdanning.</article><article class="numberedLegalP" data-numerator="2" id="kapittel-4-paragraf-1-nummer-2">(2) Grunnutdanningen skal inneholde en faglig fordypning på minimum 80 studiepoeng. Krav til den faglige fordypningens innhold og omfang skal fremgå av programbeskrivelsen. Vektet karaktergjennomsnitt i den faglige fordypningen skal være minst C (norsk karakterskala) eller tilsvarende. Se også § 16 om overgangsordninger.</article><article class="numberedLegalP" data-numerator="3" id="kapittel-4-paragraf-1-nummer-3">(3) I spesielle tilfeller kan annen dokumentert kompetanse godkjennes som helt eller delvis likeverdig med kravene i første og andre ledd, forutsatt at søkeren har de nødvendige faglige forutsetninger for å gjennomføre studiet.</article><article class="numberedLegalP" data-numerator="4" id="kapittel-4-paragraf-1-nummer-4">(4) For opptak til masterprogrammet i arkeologi og konservering, studieretningene gjenstandskonservering og malerikonservering, kreves det legeattest som viser normalt fargesyn, bedømt etter «Ishihara test for colour blindness».</article></article><article class="legalArticle" data-lovdata-URL="LTI/forskrift/2014-02-12-130/§4-2" data-name="§4-2" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">Krav til grunnutdanning for opptak til erfaringsbaserte masterprogram etter § 5 i forskrift om krav til mastergrad</span></h3><article class="numberedLegalP" data-numerator="1" id="kapittel-4-paragraf-2-nummer-1">(1) For opptak til erfaringsbaserte masterprogram kreves det en fullført bachelorgrad eller tilsvarende utdanning.</article><article class="numberedLegalP" data-numerator="2" id="kapittel-4-paragraf-2-nummer-2">(2) Krav til en eventuell faglig fordypning og karaktergjennomsnitt i den faglige fordypningen skal fremgå av programbeskrivelsen.</article><article class="numberedLegalP" data-numerator="3" id="kapittel-4-paragraf-2-nummer-3">(3) Videre kreves det i tillegg minst to års relevant yrkespraksis på heltid. Krav til yrkespraksisens innhold og omfang skal fremgå av programbeskrivelsen.</article><article class="numberedLegalP" data-numerator="4" id="kapittel-4-paragraf-2-nummer-4">(4) I spesielle tilfeller kan annen dokumentert kompetanse godkjennes som helt eller delvis likeverdig med kravene i første, andre og tredje ledd, forutsatt at søkeren har de nødvendige faglige forutsetninger for å gjennomføre studiet.</article></article></section><section class="section" data-name="§5" id="kapittel-5" data-lovdata-URL="LTI/forskrift/2014-02-12-130/KAPITTEL_5"><h2>§ 5. Beregning av karaktergjennomsnitt for 1 ½-2-årig masterprogram</h2><article class="numberedLegalP" data-numerator="1" id="kapittel-5-nummer-1">(1) Karakterene i alle emnene som dekker den faglige fordypningen skal ordinært benyttes som grunnlag for beregning av karaktergjennomsnitt. Søkere som har flere mulige rangeringsgrunnlag skal beregnes etter alle grunnlagene.</article><article class="numberedLegalP" data-numerator="2" id="kapittel-5-nummer-2">(2) Dersom søkeren ikke har gradert karakterskala for alle emnene i fordypningen, men for emner som utgjør minst 40 studiepoeng av fordypningen, skal emnene med gradert karakterskala benyttes som grunnlag for beregning av karaktergjennomsnitt.</article><article class="numberedLegalP" data-numerator="3" id="kapittel-5-nummer-3">(3) For emner med norske bokstavkarakterer skal følgende tallverdier benyttes: karakter A = tallverdi 65, B = 64, C = 63, D = 62, E = 61. Resultatene vektes etter emnenes omfang i studiepoeng. Se også § 16 om overgangsordninger.</article><article class="numberedLegalP" data-numerator="4" id="kapittel-5-nummer-4">(4) For beregning av kvalifisertstatus skal avrunding skje til nærmeste hele tall etter ordinære avrundingsregler.</article><article class="numberedLegalP" data-numerator="5" id="kapittel-5-nummer-5">(5) For beregning av rangeringspoengsum skal avrunding skje til to desimaler etter ordinære avrundingsregler.</article></section><section class="section" data-name="§6" id="kapittel-6" data-lovdata-URL="LTI/forskrift/2014-02-12-130/KAPITTEL_6"><h2>§ 6. Rangering av søkere til 1 ½-2-årig masterprogram</h2><article class="legalArticle" data-lovdata-URL="LTI/forskrift/2014-02-12-130/§6-1" data-name="§6-1" id="kapittel-6-paragraf-1"><h3 class="legalArticleHeader"><span class="legalArticleValue">§ 6-1</span>. <span class="legalArticleTitle">Rangering av søkere ved opptak til 1 ½-2-årige masterprogram etter § 3 og § 7 i forskrift om krav til mastergrad</span></h3><article class="numberedLegalP" data-numerator="1" id="kapittel-6-paragraf-1-nummer-1">(1) Dersom det er flere kvalifiserte søkere enn antall plasser, skal søkerne rangeres. Kvalifiserte søkere rangeres etter et vektet karaktergjennomsnitt for emnene som inngår i søkernes faglige fordypning. Dersom søkere har flere rangeringsgrunnlag, skal poengberegningen som gir høyest rangering benyttes. Søkere med høy poengsum rangeres foran søkere med lav poengsum, jf. § 5.</article><article class="numberedLegalP" data-numerator="2" id="kapittel-6-paragraf-1-nummer-2">(2) Kvalifiserte søkere som ikke kan poengberegnes, må rangeres i forhold til poengberegnede søkere ved hjelp av en individuell skjønnsmessig vurdering. For å få tilbud om opptak kreves det likeverdige ferdigheter og kunnskaper med søkere som får tilbud om opptak etter rangering på grunnlag av poengberegning.</article><article class="numberedLegalP" data-numerator="3" id="kapittel-6-paragraf-1-nummer-3">(3) For masterprogram hvor det er ønskelig med en bredere vurdering av søkernes bakgrunn, kan det ved rangering gis tilleggspoeng for annen høyere utdanning, relevant praksis, motivasjonssøknad, intervju og/eller egne arbeider. Bruk av tilleggspoeng skal fremgå av programbeskrivelsen.</article><article class="numberedLegalP" data-numerator="4" id="kapittel-6-paragraf-1-nummer-4">(4) Ved poenglikhet skal det først vurderes om det er mulig å ta opp alle med lik poengsum. Deretter rangeres søkerne etter ett av følgende kriterier:<ul class="defaultList"><li data-li-identifier="a)" data-name="a)"><article class="listArticle" id="kapittel-6-paragraf-1-nummer-4-punkt-1"><article class="legalP" id="kapittel-6-paragraf-1-nummer-4-punkt-1-ledd-1">Loddtrekning</article></article></li><li data-li-identifier="b)" data-name="b)"><article class="listArticle" id="kapittel-6-paragraf-1-nummer-4-punkt-2"><article class="legalP" id="kapittel-6-paragraf-1-nummer-4-punkt-2-ledd-1">Underrepresentert kjønn.</article></article></li></ul></article></article><article class="legalArticle" data-lovdata-URL="LTI/forskrift/2014-02-12-130/§6-2" data-name="§6-2" id="kapittel-6-paragraf-2"><h3 class="legalArticleHeader"><span class="legalArticleValue">§ 6-2</span>. <span class="legalArticleTitle">Rangering av søkere til erfaringsbaserte masterprogram etter § 5 i forskrift om krav til mastergrad</span></h3><article class="legalP" id="kapittel-6-paragraf-2-ledd-1">Rangeringsgrunnlag, rangeringsmetode og eventuell bruk av individuell vurdering for erfaringsbaserte masterprogram skal fremgå av programbeskrivelsen.</article></article></section><section class="section" data-name="§7" id="kapittel-7" data-lovdata-URL="LTI/forskrift/2014-02-12-130/KAPITTEL_7"><h2>§ 7. Betinget opptak</h2><article class="numberedLegalP" data-numerator="1" id="kapittel-7-nummer-1">(1) Dersom det er færre kvalifiserte søkere enn studieplasser til et masterprogram, kan det gis betinget opptak til søkere som mangler inntil 20 studiepoeng.</article><article class="numberedLegalP" data-numerator="2" id="kapittel-7-nummer-2">(2) Betinget opptak forutsetter at manglende eksamener avlegges og bestås ved første mulige anledning og senest innen 1 år. Resultatet av manglende eksamener kan ikke være dårligere enn at kravet til vektet karaktergjennomsnitt i fordypningen oppfylles. Hvis kravet ikke oppfylles, mister studenten studieplassen ervervet gjennom betinget opptak.</article><article class="numberedLegalP" data-numerator="3" id="kapittel-7-nummer-3">(3) Det skal fastsettes i programbeskrivelsen at betinget opptak kan gis. Det skal også fremgå hvilke emner i grunnutdanningen som kan mangle.</article></section><section class="section" data-name="§8" id="kapittel-8" data-lovdata-URL="LTI/forskrift/2014-02-12-130/KAPITTEL_8"><h2>§ 8. Praktisk-pedagogisk utdanning</h2><article class="legalArticle" data-lovdata-URL="LTI/forskrift/2014-02-12-130/§8-1" data-name="§8-1" id="kapittel-8-paragraf-1"><h3 class="legalArticleHeader"><span class="legalArticleValue">§ 8-1</span>. <span class="legalArticleTitle">Krav til opptaksgrunnlag for praktisk-pedagogisk utdanning</span></h3><article class="numberedLegalP" data-numerator="1" id="kapittel-8-paragraf-1-nummer-1">(1) For opptak til praktisk-pedagogisk utdanning kreves det beståtte eksamener i minst 180 studiepoeng fra høyere utdanning, inkludert minst 60 studiepoeng relevant utdanning innenfor ett av de fagdidaktiske fagene Universitetet i Oslo tilbyr.</article><article class="numberedLegalP" data-numerator="2" id="kapittel-8-paragraf-1-nummer-2">(2) For opptak til praktisk-pedagogisk utdanning Teach First Norway kreves det fullført mastergrad i realfag, inkludert minst 60 stp. relevant utdanning innen matematikk eller naturfag. Det kreves vektet karaktergjennomsnitt B på beste 180 studiepoeng i realfag dokumentert ved søknadstidspunktet. Opptak til PPU Teach First Norway forutsetter tilsetting i Oslo kommune på fastsatt måte og innen fastsatt frist.</article></article><article class="legalArticle" data-lovdata-URL="LTI/forskrift/2014-02-12-130/§8-2" data-name="§8-2" id="kapittel-8-paragraf-2"><h3 class="legalArticleHeader"><span class="legalArticleValue">§ 8-2</span>. <span class="legalArticleTitle">Rangering av søkere ved opptak til praktisk-pedagogisk utdanning</span></h3><article class="numberedLegalP" data-numerator="1" id="kapittel-8-paragraf-2-nummer-1">(1) Ved opptak til praktisk-pedagogisk utdanning skal kvalifiserte søkere rangeres etter følgende kriterier innenfor hvert fagdidaktiske fag:<ul class="defaultList"><li data-li-identifier="a)" data-name="a)"><article class="listArticle" id="kapittel-8-paragraf-2-nummer-1-punkt-1"><article class="legalP" id="kapittel-8-paragraf-2-nummer-1-punkt-1-ledd-1">Søkere med fastsatt dokumentasjon på nåværende eller tidligere tilsettingsforhold i undervisningsstilling innenfor de tre siste årene i skolen på trinn 5–13 eller i voksenopplæringen. Dette punktet gjelder bare for deltidsstudiet.</article></article></li><li data-li-identifier="b)" data-name="b)"><article class="listArticle" id="kapittel-8-paragraf-2-nummer-1-punkt-2"><article class="legalP" id="kapittel-8-paragraf-2-nummer-1-punkt-2-ledd-1">Søkere med to undervisningsfag som Universitetet i Oslo tilbyr fagdidaktikk i.</article></article></li><li data-li-identifier="c)" data-name="c)"><article class="listArticle" id="kapittel-8-paragraf-2-nummer-1-punkt-3"><article class="legalP" id="kapittel-8-paragraf-2-nummer-1-punkt-3-ledd-1">Søkere med fullført mastergrad fra universitet eller høyskole.</article></article></li><li data-li-identifier="d)" data-name="d)"><article class="listArticle" id="kapittel-8-paragraf-2-nummer-1-punkt-4"><article class="legalP" id="kapittel-8-paragraf-2-nummer-1-punkt-4-ledd-1">Søkere med høyest antall avlagte studiepoeng.</article></article></li></ul></article><article class="numberedLegalP" data-numerator="2" id="kapittel-8-paragraf-2-nummer-2">(2) Ved poenglikhet rangeres søkerne etter et vektet karaktergjennomsnitt i den utdanningen som er grunnlag for opptak til de fagdidaktiske fagene, jf. § 5 (5).</article><article class="numberedLegalP" data-numerator="3" id="kapittel-8-paragraf-2-nummer-3">(3) Ved opptak til praktisk-pedagogisk utdanning Teach First Norway foretas rangeringen i samarbeid mellom Utdanningsetaten, UiO og Statoil og følger regler for tilsetting i skolen.</article><article class="numberedLegalP" data-numerator="4" id="kapittel-8-paragraf-2-nummer-4">(4) Kvalifiserte søkere som ikke kan poengberegnes, må rangeres i forhold til poengberegnede søkere ved hjelp av en skjønnsmessig vurdering. For å få tilbud om opptak kreves det likeverdige ferdigheter og kunnskaper med søkere som får tilbud om opptak etter ordinær rangering.</article></article></section><section class="section" data-name="§9" id="kapittel-9" data-lovdata-URL="LTI/forskrift/2014-02-12-130/KAPITTEL_9"><h2>§ 9. Innpassingsopptak</h2><article class="numberedLegalP" data-numerator="1" id="kapittel-9-nummer-1">(1) Fakultetet kan bruke innpassingsopptak i følgende tilfeller:<ul class="defaultList"><li data-li-identifier="a)" data-name="a)"><article class="listArticle" id="kapittel-9-nummer-1-punkt-1"><article class="legalP" id="kapittel-9-nummer-1-punkt-1-ledd-1">Høyere trinn i fem- og seksårige studieprogram.</article></article></li><li data-li-identifier="b)" data-name="b)"><article class="listArticle" id="kapittel-9-nummer-1-punkt-2"><article class="legalP" id="kapittel-9-nummer-1-punkt-2-ledd-1">Høyere trinn i grunnutdanninger som ikke fyller rammen på opptakstidspunktet.</article></article></li></ul></article><article class="numberedLegalP" data-numerator="2" id="kapittel-9-nummer-2">(2) Søkere til innpassingsopptak skal ordinært dekke eventuelle spesielle opptakskrav samt tilleggskrav som gjelder for utdanningen.</article><article class="numberedLegalP" data-numerator="3" id="kapittel-9-nummer-3">(3) Det skal framgå av programbeskrivelsen hvilke deler av utdanningen som må være avlagt for å kunne kvalifisere for innpassingsopptak på det aktuelle trinnet og hvordan søkerne skal rangeres.</article></section><section class="section" data-name="§10" id="kapittel-10" data-lovdata-URL="LTI/forskrift/2014-02-12-130/KAPITTEL_10"><h2>§ 10. Videreutdanning</h2><article class="numberedLegalP" data-numerator="1" id="kapittel-10-nummer-1">(1) Søkere til videreutdanning skal ordinært dekke eventuelle spesielle opptakskrav samt tilleggskrav som gjelder for utdanningen.</article><article class="numberedLegalP" data-numerator="2" id="kapittel-10-nummer-2">(2) Det skal framgå av program- eller emnebeskrivelsen hvilke krav søkerne må oppfylle for å kunne kvalifisere for opptak samt hvordan søkerne skal rangeres.</article></section><section class="section" data-name="§11" id="kapittel-11" data-lovdata-URL="LTI/forskrift/2014-02-12-130/KAPITTEL_11"><h2>§ 11. Rangering på grunnlag av spesiell vurdering</h2><article class="numberedLegalP" data-numerator="1" id="kapittel-11-nummer-1">(1) Grunnlag for opptak etter spesiell vurdering kan være dokumentert sykdom, funksjonshemming eller andre forhold som gir grunn til å anta at søkerens rangering etter ordinære regler ikke gir et riktig bilde av søkerens kvalifikasjoner.</article><article class="numberedLegalP" data-numerator="2" id="kapittel-11-nummer-2">(2) Søkere som ønsker å bli vurdert på grunnlag av spesiell vurdering, må be om dette i søknaden og legge ved egen begrunnelse og dokumentasjon av forhold som anføres.</article><article class="numberedLegalP" data-numerator="3" id="kapittel-11-nummer-3">(3) Forhold som nevnt over gir ikke i seg selv rett til studieplass. For å få tilbud om opptak kreves det likeverdige ferdigheter og kunnskaper med søkere som får tilbud om opptak etter ordinær vurdering.</article><article class="numberedLegalP" data-numerator="4" id="kapittel-11-nummer-4">(4) Søkere som ikke får tilbud om opptak etter disse reglene, skal rangeres etter reglene for ordinær vurdering.</article></section><section class="section" data-name="§12" id="kapittel-12" data-lovdata-URL="LTI/forskrift/2014-02-12-130/KAPITTEL_12"><h2>§ 12. Opptaksramme</h2><article class="numberedLegalP" data-numerator="1" id="kapittel-12-nummer-1">(1) Universitetsstyret fastsetter årlig en opptaksramme for hvert studieprogram.</article><article class="numberedLegalP" data-numerator="2" id="kapittel-12-nummer-2">(2) For masterprogram som retter seg mot internasjonale søkere, kan det som del av opptaksrammen fastsettes at en andel av studieplassene på masterprogrammet skal forbeholdes internasjonale søkere med tidlig søknadsfrist. Dersom andelen ikke benyttes fullt ut, går de resterende plassene til øvrige kvalifiserte søkere.</article></section><section class="section" data-name="§13" id="kapittel-13" data-lovdata-URL="LTI/forskrift/2014-02-12-130/KAPITTEL_13"><h2>§ 13. Søknadsfrister</h2><article class="numberedLegalP" data-numerator="1" id="kapittel-13-nummer-1">(1) Fakultetet fastsetter i programbeskrivelsen om det skal være opptak en eller to ganger i året til det enkelte studieprogram.</article><article class="numberedLegalP" data-numerator="2" id="kapittel-13-nummer-2">(2) 1 ½-2-årige masterprogram: 15. april/15. oktober er ordinær frist for søknad om opptak til studier med oppstart i hhv. høst- og vårsemesteret. For søkere fra land utenfor EØS-området er 1. desember ordinær frist for søknad om opptak til studier med oppstart i høstsemesteret.</article><article class="numberedLegalP" data-numerator="3" id="kapittel-13-nummer-3">(3) Praktisk-pedagogisk utdanning: 15. april/15. oktober er ordinær frist for søknad om opptak til studier med oppstart i hhv. høst- og vårsemesteret.</article><article class="numberedLegalP" data-numerator="4" id="kapittel-13-nummer-4">(4) For alle øvrige opptak skal søknadsfristen fastsettes i program- eller emnebeskrivelsen.</article></section><section class="section" data-name="§14" id="kapittel-14" data-lovdata-URL="LTI/forskrift/2014-02-12-130/KAPITTEL_14"><h2>§ 14. Søknadsbehandling og dokumentasjon</h2><article class="numberedLegalP" data-numerator="1" id="kapittel-14-nummer-1">(1) All utdanning, praksis og andre forhold som skal gi grunnlag for opptak må være dokumentert ved søknadsfristens utløp. Søkere som avslutter utdanning som gir grunnlag for opptak etter søknadsfristens utløp, må sende inn foreløpig dokumentasjon innen søknadsfristen. Søkerne skal på fastsatt måte og innen fastsatt frist sende inn endelig dokumentasjon.</article><article class="numberedLegalP" data-numerator="2" id="kapittel-14-nummer-2">(2) Søkere som ikke kan forevise originaldokumentasjon ved forespørsel, vil få avslag på søknad om opptak.</article><article class="numberedLegalP" data-numerator="3" id="kapittel-14-nummer-3">(3) Søkere som har oppnådd graden master eller tilsvarende høyere grad ved Universitetet i Oslo, kan ordinært ikke få opptak til et masterprogram eller en masterstudieretning innenfor det samme fagområdet (disiplinen) på nytt, jf. § 7-3 (7) i forskrift om studier og eksamener ved UiO.</article><article class="numberedLegalP" data-numerator="4" id="kapittel-14-nummer-4">(4) Det kan gis tidlig svar på søknad om opptak til masterprogram etter nærmere fastsatte regler.</article><article class="numberedLegalP" data-numerator="5" id="kapittel-14-nummer-5">(5) Søkere kan i det samme opptaket kun få ett tilbud om studieplass på masterprogram ved Universitetet i Oslo.</article></section><section class="section" data-name="§15" id="kapittel-15" data-lovdata-URL="LTI/forskrift/2014-02-12-130/KAPITTEL_15"><h2>§ 15. Opptakskomité</h2><article class="numberedLegalP" data-numerator="1" id="kapittel-15-nummer-1">(1) Fakultetet oppnevner en eller flere opptakskomitéer med ansvar for opptakene ved fakultetet. Opptakskomitéene behandler etter behov søknader som krever individuell vurdering.</article><article class="numberedLegalP" data-numerator="2" id="kapittel-15-nummer-2">(2) Hver komité skal ha minst tre medlemmer, hvorav ordinært minst én student. Komitéen er vedtaksfør hvis minst to medlemmer er til stede.</article></section><section class="section" data-name="§16" id="kapittel-16" data-lovdata-URL="LTI/forskrift/2014-02-12-130/KAPITTEL_16"><h2>§ 16. Overgangsordninger</h2><article class="numberedLegalP" data-numerator="1" id="kapittel-16-nummer-1">(1) For søkere med tallkarakterer er kravet til vektet karaktergjennomsnitt i den faglige fordypningen 2,7 (norsk karakterskala).</article><article class="numberedLegalP" data-numerator="2" id="kapittel-16-nummer-2">(2) For søkere med både bokstav- og tallkarakterer må vektet karaktergjennomsnitt for bokstavkarakterer og tallkarakterer beregnes hver for seg. Dersom ikke begge karaktersnittene hver for seg oppfyller krav til C eller 2,7, må det foretas en individuell skjønnsmessig vurdering av om kravet er oppfylt.</article><article class="numberedLegalP" data-numerator="3" id="kapittel-16-nummer-3">(3) For utdanning avlagt ved Universitetet i Oslo, kan det benyttes fastsatte standardiserte snittkalkulatorer for beregning av rangeringspoeng for søkere med tallkarakterer.</article><article class="numberedLegalP" data-numerator="4" id="kapittel-16-nummer-4">(4) For rangering av søkere med en blanding av bokstav- og tallkarakterer eller søkere med tallkarakterer fra andre institusjoner enn Universitetet i Oslo, må det foretas en individuell skjønnsmessig vurdering.</article></section><section class="section" data-name="§17" id="kapittel-17" data-lovdata-URL="LTI/forskrift/2014-02-12-130/KAPITTEL_17"><h2>§ 17. Forskjellige bestemmelser</h2><article class="numberedLegalP" data-numerator="1" id="kapittel-17-nummer-1">(1) Universitetsdirektøren kan i nærmere regler til forskriften fastsette egne administrative bestemmelser om søknadsbehandling og rangering.</article><article class="numberedLegalP" data-numerator="2" id="kapittel-17-nummer-2">(2) Vesentlige endringer i opptakskravene for et studieprogram skal være klart for søkerne minst ett år før de trer i kraft.</article><article class="numberedLegalP" data-numerator="3" id="kapittel-17-nummer-3">(3) Rektor kan etter en nærmere vurdering fravike bestemmelsene i denne forskriften ved inngåelse av samarbeidsavtale om felles- eller dobbelgrad.</article><article class="numberedLegalP" data-numerator="4" id="kapittel-17-nummer-4">(4) Forskriften trer i kraft umiddelbart og skal brukes fra og med opptaket til studier med oppstart høsten 2014. Samtidig oppheves forskrift 17. mars 2009 nr. 388 om opptak til 1–2-årige masterprogrammer ved Universitetet i Oslo.</article></section></main></body></html>