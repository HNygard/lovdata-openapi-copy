<!DOCTYPE html><html lang="no"><head><title>Forskrift om produksjonstilskudd og avløsertilskudd i jordbruket</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2014-12-19-1817</dd><dt class="dokid">DokumentID</dt><dd class="dokid">LTI/forskrift/2014-12-19-1817</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="publishedIn">Publisert i</dt><dd class="publishedIn">I 2014 hefte 18 s 2960</dd><dt class="dateInForce">I kraft fra</dt><dd class="dateInForce">2015-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2002-03-22-283</li><li>forskrift/2011-12-23-1502</li><li>forskrift/2012-01-17-56</li><li>forskrift/2005-05-04-403</li><li>forskrift/2013-02-04-206</li><li>forskrift/2003-07-04-951</li><li>forskrift/2004-07-21-1131</li><li>forskrift/2004-07-21-1129</li><li>forskrift/2010-05-04-642</li><li>forskrift/2006-11-08-1227</li><li>forskrift/2003-01-15-54</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-23/§3</li><li>lov/1995-05-12-23/§18</li></ul></dd><dt class="dateOfPublication">Kunngjort</dt><dd class="dateOfPublication">2015-01-06 11:00</dd><dt class="journalNumber">Journalnummer</dt><dd class="journalNumber">2014-1341</dd><dt class="titleShort">Korttittel</dt><dd class="titleShort">Forskrift om produksjonstilskudd mv. i jordbruket</dd><dt class="title">Tittel</dt><dd class="title">Forskrift om produksjonstilskudd og avløsertilskudd i jordbruket</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Landbruks- og matdepartementet 19. desember 2014 med hjemmel i lov 12. mai 1995 nr. 23 om jord (jordlova) § 3 og § 18.</dd><dt class="refid">RefID</dt><dd class="refid">forskrift/2014-12-19-1817</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om produksjonstilskudd og avløsertilskudd i jordbruket<ul class="tocSubUl"><li>§ 1. Formål</li><li>§ 2. Grunnvilkår</li><li>§ 3. Tilskudd til husdyrhold</li><li>§ 4. Tilskudd til jordbruksareal</li><li>§ 5. Tilskudd til grønt- og potetproduksjon</li><li>§ 6. Tilskudd til avløsning ved ferie og fritid</li><li>§ 7. Utmåling</li><li>§ 8. Søknad</li><li>§ 9. Administrasjon, dispensasjon og klage</li><li>§ 10. Opplysningsplikt og kontroll</li><li>§ 11. Avkorting ved regelverksbrudd</li><li>§ 12. Avkorting ved feilopplysninger</li><li>§ 13. Tilbakebetaling og renter mv.</li><li>§ 14. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2014-12-19-1817" id="dokument"><h1>Forskrift om produksjonstilskudd og avløsertilskudd i jordbruket</h1><article class="legalArticle" data-lovdata-URL="LTI/forskrift/2014-12-19-1817/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med tilskudd etter forskriften er å bidra til et aktivt og bærekraftig jordbruk innenfor de målsettinger Stortinget har trukket opp.</article></article><article class="legalArticle" data-lovdata-URL="LTI/forskrift/2014-12-19-1817/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Grunnvilkår</span></h2><article class="legalP" id="paragraf-2-ledd-1">Tilskudd etter forskriften kan gis til foretak som er registrert i Enhetsregisteret og som driver vanlig jordbruksproduksjon på én eller flere landbrukseiendommer med de dyreslag eller de vekstgruppene det søkes tilskudd for, slik disse gruppene til enhver tid er definert i medhold av jordbruksavtalen.</article><article class="legalP" id="paragraf-2-ledd-2">Foretak som bare søker tilskudd til bikuber er unntatt fra kravet om at produksjonen må drives på én eller flere landbrukseiendommer.</article></article><article class="legalArticle" data-lovdata-URL="LTI/forskrift/2014-12-19-1817/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Tilskudd til husdyrhold</span></h2><article class="legalP" id="paragraf-3-ledd-1">Det kan gis tilskudd for husdyr eller bikuber som foretaket disponerer på det tidspunkt eller i den perioden som fremgår av jordbruksavtalen.</article><article class="legalP" id="paragraf-3-ledd-2">Det kan i tillegg gis driftstilskudd til foretak som driver:<ul class="defaultList"><li data-li-identifier="a)" data-name="a)"><article class="listArticle" id="paragraf-3-ledd-2-punkt-1"><article class="legalP" id="paragraf-3-ledd-2-punkt-1-ledd-1">melkeproduksjon, dersom foretaket disponerer kvote, og</article></article></li><li data-li-identifier="b)" data-name="b)"><article class="listArticle" id="paragraf-3-ledd-2-punkt-2"><article class="legalP" id="paragraf-3-ledd-2-punkt-2-ledd-1">spesialisert storfekjøttproduksjon.</article></article></li></ul></article><article class="legalP" id="paragraf-3-ledd-3">Det kan gis ytterligere tilskudd for:<ul class="defaultList"><li data-li-identifier="a)" data-name="a)"><article class="listArticle" id="paragraf-3-ledd-3-punkt-1"><article class="legalP" id="paragraf-3-ledd-3-punkt-1-ledd-1">økologisk husdyrhold, dersom produksjonen drives i samsvar med forskrift 4. oktober 2005 nr. 1103 om økologisk produksjon og merking av økologiske landbruksprodukter og næringsmidler,</article></article></li><li data-li-identifier="b)" data-name="b)"><article class="listArticle" id="paragraf-3-ledd-3-punkt-2"><article class="legalP" id="paragraf-3-ledd-3-punkt-2-ledd-1">bevaringsverdige storferaser, som definert i jordbruksavtalen såfremt individet er registrert i Kuregisteret ved Norsk genressurssenter,</article></article></li><li data-li-identifier="c)" data-name="c)"><article class="listArticle" id="paragraf-3-ledd-3-punkt-3"><article class="legalP" id="paragraf-3-ledd-3-punkt-3-ledd-1">dyr på beite, dersom hoveddelen av det daglige grovfôrinntaket til dyret skjer ved beiting i minimum 16 uker i sone 1–4, og 12 uker i sone 5–7,</article></article></li><li data-li-identifier="d)" data-name="d)"><article class="listArticle" id="paragraf-3-ledd-3-punkt-4"><article class="legalP" id="paragraf-3-ledd-3-punkt-4-ledd-1">dyr på utmarksbeite, dersom hoveddelen av det daglige grovfôrinntaket til dyret skjer ved beiting i utmark i minimum 5 uker.</article></article></li></ul></article></article><article class="legalArticle" data-lovdata-URL="LTI/forskrift/2014-12-19-1817/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Tilskudd til jordbruksareal</span></h2><article class="legalP" id="paragraf-4-ledd-1">Det kan gis areal- og kulturlandskapstilskudd for fulldyrket og overflatedyrket jord samt innmarksbeite som foretaket disponerer og driver aktivt på det tidspunkt eller i den perioden som fremgår av jordbruksavtalen.</article><article class="legalP" id="paragraf-4-ledd-2">Det kan gis ytterligere tilskudd for de arealene som drives økologisk i samsvar med produksjonskravene i forskrift 4. oktober 2005 nr. 1103 om økologisk produksjon og merking av økologiske landbruksprodukter og næringsmidler.</article><article class="legalP" id="paragraf-4-ledd-3">Det kan ikke gis tilskudd dersom det foretas inngrep som forringer kulturlandskapet. Dersom annet regelverk ikke er til hinder for det, kan kommunen likevel forhåndsgodkjenne inngrepet dersom det avhjelper betydelige driftsmessige ulemper.</article><article class="legalP" id="paragraf-4-ledd-4">Det kan ikke gis tilskudd dersom det ikke er etablert vegetasjonssoner mot vassdrag med årssikker vannføring. Vegetasjonssonen skal være tilstrekkelig bred til å motvirke avrenning til åpent vann under normal vannføring. Sonen må være på minst 2 meter målt fra vassdragets normalvannstand, og kan ikke jordarbeides.</article></article><article class="legalArticle" data-lovdata-URL="LTI/forskrift/2014-12-19-1817/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Tilskudd til grønt- og potetproduksjon</span></h2><article class="legalP" id="paragraf-5-ledd-1">Det kan gis distriktstilskudd for frukt, bær og veksthusgrønnsaker og salat på friland.</article><article class="legalP" id="paragraf-5-ledd-2">Det kan gis distriktstilskudd for matpotet dyrket i Nord-Norge.</article><article class="legalP" id="paragraf-5-ledd-3">For å motta tilskudd må foretaket disponere arealet produksjonen har foregått på, og varene må leveres til godkjent omsetningsledd. Det gis ikke tilskudd for vare som kasseres.</article></article><article class="legalArticle" data-lovdata-URL="LTI/forskrift/2014-12-19-1817/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Tilskudd til avløsning ved ferie og fritid</span></h2><article class="legalP" id="paragraf-6-ledd-1">Det kan gis tilskudd til avløsning ved ferie og fritid på grunnlag av det dyretallet foretaket disponerte på det tidspunkt eller i den perioden som fremgår av jordbruksavtalen. Tilskuddet kan ikke overstige foretakets faktiske utgifter til avløsning.</article><article class="legalP" id="paragraf-6-ledd-2">Som avløsning regnes ikke arbeid utført av person som<ul class="defaultList"><li data-li-identifier="a)" data-name="a)"><article class="listArticle" id="paragraf-6-ledd-2-punkt-1"><article class="legalP" id="paragraf-6-ledd-2-punkt-1-ledd-1">har næringsinntekt fra foretaket,</article></article></li><li data-li-identifier="b)" data-name="b)"><article class="listArticle" id="paragraf-6-ledd-2-punkt-2"><article class="legalP" id="paragraf-6-ledd-2-punkt-2-ledd-1">er ektefelle eller samboer til en som har næringsinntekt fra foretaket, eller</article></article></li><li data-li-identifier="c)" data-name="c)"><article class="listArticle" id="paragraf-6-ledd-2-punkt-3"><article class="legalP" id="paragraf-6-ledd-2-punkt-3-ledd-1">er under 15 år.</article></article></li></ul></article><article class="legalP" id="paragraf-6-ledd-3">Tilskudd etter denne paragrafen kan ikke gis til skoler samt andre offentlige og private institusjoner.</article></article><article class="legalArticle" data-lovdata-URL="LTI/forskrift/2014-12-19-1817/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Utmåling</span></h2><article class="legalP" id="paragraf-7-ledd-1">Tilskudd utmåles på basis av det dyretall og areal som hvert enkelt foretak disponerer og i samsvar med vilkår, satser, soner, definisjoner m.m. fastsatt i eller i medhold av jordbruksavtalen.</article><article class="legalP" id="paragraf-7-ledd-2">Foretak som reelt sett inngår i én felles virksomhet eller på annen måte oppnår skalafordeler gjennom samarbeid og søker tilskudd til samme produksjon (driftsfellesskap), kan få beregnet tilskudd for det samlede dyretall og areal som disponeres innenfor driftsfellesskapet. Dersom foretakene uaktsomt eller forsettlig har unnlatt å opplyse om at de er i driftsfellesskap, skal tilskuddet avkortes.</article><article class="legalP" id="paragraf-7-ledd-3">Alle typer husdyrproduksjoner anses som samme produksjon etter annet ledd. Planteproduksjoner innenfor én vekstgruppe, slik disse til enhver tid er definert i medhold av jordbruksavtalen, anses å være samme produksjon.</article><article class="legalP" id="paragraf-7-ledd-4">Selv om flere foretak inngår i et driftsfellesskap etter annet ledd, kan de likevel gis selvstendige tilskudd dersom foretakenes beregnede tilskudd ikke samlet overstiger hva de ville fått utmålt som én enhet.</article><article class="legalP" id="paragraf-7-ledd-5">Driftsfellesskap etter annet ledd skal alltid anses å foreligge dersom landbruksmyndighetene endelig har konstatert at det foreligger forhold som utløser konsesjonsplikt etter lov 16. januar 2004 nr. 5 om svine- og fjørfeproduksjon § 3.</article></article><article class="legalArticle" data-lovdata-URL="LTI/forskrift/2014-12-19-1817/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Søknad</span></h2><article class="legalP" id="paragraf-8-ledd-1">Foretak som søker tilskudd skal benytte søknadsskjema fastsatt av Landbruksdirektoratet.</article><article class="legalP" id="paragraf-8-ledd-2">Søknad om tilskudd må være levert innen henholdsvis 20. januar og 20. august. Søknad kan likevel leveres inntil én måned etter disse fristene, men utbetalingen reduseres da med 1&#xa0;000 kroner for hver dag forsinkelsen varer.</article><article class="legalP" id="paragraf-8-ledd-3">Krav på tilskudd kan ikke pantsettes eller overdras.</article></article><article class="legalArticle" data-lovdata-URL="LTI/forskrift/2014-12-19-1817/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Administrasjon, dispensasjon og klage</span></h2><article class="legalP" id="paragraf-9-ledd-1">Landbruksdirektoratet administrerer tilskuddene etter denne forskriften. Vedtak om tilskudd fattes av kommunen.</article><article class="legalP" id="paragraf-9-ledd-2">Fylkesmannen og Landbruksdirektoratet kan i særlige tilfeller dispensere fra reglene i § 2, § 3, § 4 første, andre og fjerde ledd, § 5, § 6 og § 8 annet ledd, første punktum.</article><article class="legalP" id="paragraf-9-ledd-3">Vedtak fattet av kommunen kan påklages til fylkesmannen. Vedtak fattet av fylkesmannen som førsteinstans kan påklages til Landbruksdirektoratet.</article></article><article class="legalArticle" data-lovdata-URL="LTI/forskrift/2014-12-19-1817/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Opplysningsplikt og kontroll</span></h2><article class="legalP" id="paragraf-10-ledd-1">Søker av tilskudd plikter å gi alle opplysninger som kommunen, fylkesmannen og Landbruksdirektoratet finner nødvendig for å kunne forvalte ordningen.</article><article class="legalP" id="paragraf-10-ledd-2">Kommunen, fylkesmannen og Landbruksdirektoratet kontrollerer at utbetaling av tilskudd er riktige. Søker plikter å utlevere all bokføring, korrespondanse og opptegnelser som vedkommer tilskuddet. Opplysninger gitt i forbindelse med søknad om tilskudd kan også kontrolleres ved telling og måling på de eiendommer som foretaket benytter i driften.</article></article><article class="legalArticle" data-lovdata-URL="LTI/forskrift/2014-12-19-1817/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Avkorting ved regelverksbrudd</span></h2><article class="legalP" id="paragraf-11-ledd-1">Dersom foretaket uaktsomt eller forsettlig driver eller har drevet sin virksomhet i strid med annet regelverk for jordbruksvirksomhet, kan hele eller deler av det samlede tilskuddet som tilfaller foretaket avkortes.</article><article class="legalP" id="paragraf-11-ledd-2">Ved brudd på forskrift 1. juli 1999 nr. 791 om gjødslingsplanlegging og forskrift 26. juli 2004 nr. 1138 om plantevernmidler § 18 femte ledd skal tilskuddet avkortes.</article></article><article class="legalArticle" data-lovdata-URL="LTI/forskrift/2014-12-19-1817/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Avkorting ved feilopplysninger</span></h2><article class="legalP" id="paragraf-12-ledd-1">Dersom foretaket uaktsomt eller forsettlig har gitt feil opplysninger i søknaden som har eller ville dannet grunnlag for en urettmessig utbetaling av tilskuddet for seg selv eller andre, kan hele eller deler av det samlede tilskuddet som tilfaller foretaket avkortes. Tilskuddet kan også avkortes dersom foretaket ikke overholder de frister som kommunen, fylkesmannen eller Landbruksdirektoratet har satt for å kunne utføre sine kontrolloppgaver i medhold av § 10.</article></article><article class="legalArticle" data-lovdata-URL="LTI/forskrift/2014-12-19-1817/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Tilbakebetaling og renter mv.</span></h2><article class="legalP" id="paragraf-13-ledd-1">Dersom foretaket som følge av manglende oppfyllelse av vilkår i denne forskriften eller av andre grunner har mottatt en utbetaling som ikke er berettiget, kan det feilutbetalte beløpet kreves tilbakebetalt fra mottakeren eller motregnes i senere tilskuddsutbetaling. Tilsvarende gjelder differansen mellom utbetalt beløp og redusert tilskudd som følge av vedtak om avkorting etter § 11 og § 12.</article><article class="legalP" id="paragraf-13-ledd-2">For tilbakebetalingskrav kan det kreves renter når kravet ikke innfris ved forfall. Ved grov uaktsomhet eller forsett kan renter kreves fra tidspunktet for utbetalingen av det urettmessige tilskuddet. Størrelsen på renten følger rentesatsen fastsatt med hjemmel i lov 17. desember 1976 nr. 100 om renter ved forsinket betaling m.m.</article><article class="legalP" id="paragraf-13-ledd-3">Krav fra offentlig myndighet som utspringer av foretakets jordbruksvirksomhet kan motregnes i senere tilskuddsutbetalinger til foretaket.</article></article><article class="legalArticle" data-lovdata-URL="LTI/forskrift/2014-12-19-1817/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Ikrafttredelse</span></h2><article class="legalP" id="paragraf-14-ledd-1">Forskriften trer i kraft 1. januar 2015. Samtidig oppheves forskrift 22. mars 2002 nr. 283 om produksjonstilskudd i jordbruket, forskrift 8. november 2006 nr. 1227 om tilskot til avløysing og forskrift 15. januar 2003 nr. 54 om miljøplan.</article><article class="legalP" id="paragraf-14-ledd-2">Fra den tid forskriften trer i kraft, gjøres følgende endringer i andre forskrifter:</article> <article class="defaultP" margin-top="true">1. I forskrift 23. desember 2011 nr. 1502 om kvoteordningen for melk gjøres følgende endringer:</article> <article class="defaultP" margin-top="true">§ 7 annet ledd første punktum skal lyde:</article><article class="legalP" id="paragraf-14-ledd-3">Dersom flere foretak inngår i driftsfellesskap etter forskrift 19. desember 2014 nr. 1817 om produksjonstilskudd og avløsertilskudd i jordbruket § 7 annet ledd, skal den ansvarlige svare avgift for det enkelte foretaks leveranse utover kvote i samsvar med første ledd.</article> <article class="defaultP" margin-top="true">2. I forskrift 17. januar 2012 nr. 56 om erstatning og tilskudd ved klimabetingede skader i plante- og honningproduksjon gjøres følgende endringer:</article> <article class="defaultP" margin-top="true">§ 2 første ledd nr 2. skal lyde:</article><article class="legalP" id="paragraf-14-ledd-4">på skadetidspunktet oppfyller vilkårene for å kunne motta produksjonstilskudd etter forskrift 19. desember 2014 nr. 1817 om produksjonstilskudd og avløsertilskudd i jordbruket,</article> <article class="defaultP" margin-top="true">3. I forskrift 4. mai 2005 nr. 403 om godkjenning av omsetningsledd for deltakelse i markedsordningen for poteter gjøres følgende endringer:</article> <article class="defaultP" margin-top="true">Fotnote 1 til § 2 skal lyde:</article><article class="legalP" id="paragraf-14-ledd-5">Jf. forskrift 19. desember 2014 nr. 1817 om produksjonstilskudd og avløsertilskudd i jordbruket § 5.</article> <article class="defaultP" margin-top="true">4. I forskrift 4. februar 2013 nr. 206 om tilskudd til tiltak i beiteområder gjøres følgende endringer:</article> <article class="defaultP" margin-top="true">§ 2 andre ledd første setning skal lyde:</article><article class="legalP" id="paragraf-14-ledd-6">Tilsvarende gjelder for foretak som kan gis produksjonstilskudd etter § 2 i forskrift 19. desember 2014 nr. 1817 om produksjonstilskudd og avløsertilskudd i jordbruket der det grunnet naturgitte eller driftsmessige forhold ikke ligger til rette for samarbeid.</article> <article class="defaultP" margin-top="true">5. I forskrift 4. juli 2003 nr. 951 om gjødselvarer mv. av organisk opphav gjøres følgende endringer:</article> <article class="defaultP" margin-top="true">Fotnote 1 i § 32 oppheves.</article> <article class="defaultP" margin-top="true">§ 33 skal lyde:</article><article class="legalP" id="paragraf-14-ledd-7">Ved drift i strid med regelverk for jordbruksvirksomhet kan avkorting, tilbakeholdelse, innkreving mv. av produksjonstilskuddet gjøres i henhold til forskrift 19. desember 2014 nr. 1817 om produksjonstilskudd og avløsertilskudd i jordbruket, § 11 og § 13.</article> <article class="defaultP" margin-top="true">Fotnote 1 i § 35 oppheves.</article> <article class="defaultP" margin-top="true">6. I forskrift 21. juli 2004 nr. 1131 om erstatning etter offentlige pålegg og restriksjoner i plante- og husdyrproduksjon gjøres følgende endringer:</article> <article class="defaultP" margin-top="true">§ 2 første ledd første setning skal lyde:</article><article class="legalP" id="paragraf-14-ledd-8">Forskriften gjelder virksomhet som kan gis produksjonstilskudd etter forskrift 19. desember 2014 nr. 1817 om produksjonstilskudd og avløsertilskudd i jordbruket § 2 eller virksomhet som kan levere årsoppgave etter lov 19. juni 2009 nr. 58 om merverdiavgift (merverdiavgiftsloven) § 15-4, jf. § 2-1.</article> <article class="defaultP" margin-top="true">7. Forskrift 21. juli 2004 nr. 1129 om erstatning for tap av sau på beite oppheves.</article> <article class="defaultP" margin-top="true">8. Forskrift 4. mai 2010 nr. 642 om tilskudd ved tap i epleproduksjon forårsaket av rognebærmøll oppheves.</article></article></main></body></html>