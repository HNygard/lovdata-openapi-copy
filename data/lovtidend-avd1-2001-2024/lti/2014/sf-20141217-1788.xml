<!DOCTYPE html><html lang="no"><head><title>Forskrift om endring i forskrift om lossertifikat og losutdanning</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2014-12-17-1788</dd><dt class="dokid">DokumentID</dt><dd class="dokid">LTI/forskrift/2014-12-17-1788</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">I 2014 hefte 17 s 2859</dd><dt class="dateInForce">I kraft fra</dt><dd class="dateInForce">2015-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1981-10-09-1</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2014-08-15-61/§12</li></ul></dd><dt class="dateOfPublication">Kunngjort</dt><dd class="dateOfPublication">2014-12-30 15:10</dd><dt class="lastupdated">Rettet</dt><dd class="lastupdated">2015-01-02 (oph. av § 12 utgår)</dd><dt class="journalNumber">Journalnummer</dt><dd class="journalNumber">2014-1317</dd><dt class="titleShort">Korttittel</dt><dd class="titleShort">Endr. i forskrift om lossertifikat og losutdanning</dd><dt class="title">Tittel</dt><dd class="title">Forskrift om endring i forskrift om lossertifikat og losutdanning</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Samferdselsdepartementet 17. desember 2014 med hjemmel i lov 15. august 2014 nr. 61 om losordningen § 12.</dd><dt class="refid">RefID</dt><dd class="refid">forskrift/2014-12-17-1788</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om lossertifikat og losutdanning<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2014-12-17-1788" id="dokument"><h1>Forskrift om endring i forskrift om lossertifikat og losutdanning</h1><section class="section" data-name="kapI" id="kapittel-1" data-lovdata-URL="LTI/forskrift/2014-12-17-1788/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 9. oktober 1981 nr. 1 om lossertifikat og losutdanning gjøres følgende endringer:</article> <article class="defaultP" margin-top="true">§ 3 skal lyde:</article><article class="legalP" id="kapittel-1-ledd-2">Kystverket treffer avgjørelse om opptak av losaspiranter. Kystverket kan frata en losaspirant plassen hvis det viser seg at aspiranten mangler anlegg for yrket eller ikke tilfredsstiller kravene til orden, edruelighet og pålitelighet.</article><article class="legalP" id="kapittel-1-ledd-3">For avgjørelser etter første ledd gjelder reglene i forvaltningsloven. Klager avgjøres av Samferdselsdepartementet.</article> <article class="defaultP" margin-top="true">§ 5 skal lyde:</article><article class="legalP" id="kapittel-1-ledd-4">Loseksamen holdes normalt en gang årlig for alle farvann. Kystverket gir nærmere regler om ordningen. Adgang til å fremstille seg til loseksamen har losaspirant som har gjennomgått losopplæring iht. § 4, samt los når det gjelder utvidelse av lossertifikat.</article> <article class="defaultP" margin-top="true">§ 6 skal lyde:</article><article class="legalP" id="kapittel-1-ledd-5">Eksamen ledes av en eksamenskommisjon med en representant fra Kystverket som formann, en ekstern farvannskjent skipsfører og to erfarne loser, fortrinnsvis med sertifikat for det aktuelle området. Eksaminasjonen utføres av et av kommisjonens medlemmer etter nærmere bestemmelser av kommisjonens formann.</article> <article class="defaultP" margin-top="true">§ 7 første ledd skal lyde:</article><article class="legalP" id="kapittel-1-ledd-6">Losaspiranten skal eksamineres inngående og godtgjøre at han har det nødvendige kjennskap til de farvann og steder sertifikatet skal omfatte. Han skal herunder kunne redegjøre for:<ul class="defaultList"><li data-li-identifier="1." data-name="1."><article class="listArticle" id="kapittel-1-ledd-6-punkt-1"><article class="legalP" id="kapittel-1-ledd-6-punkt-1-ledd-1">Alle méd, stevninger og friseilingsmerker for grunner, kursendringer mv., havner, ankerplasser, brohøyder, dybder, strømforholdene og vindens innflytelse på disse, farvannets oppmerking, fyrbelysning, tåkesignaler samt kaier og dybdene ved disse.</article></article></li><li data-li-identifier="2." data-name="2."><article class="listArticle" id="kapittel-1-ledd-6-punkt-2"><article class="legalP" id="kapittel-1-ledd-6-punkt-2-ledd-1">Alt som eksamenskommisjonen anser som nødvendig for forsvarlig utførelse av lostjenesten under navigering til og fra de forskjellige lasteplasser og anløpssteder i sertifikatområdet, så vel ved dag som nattseilas og under varierende værforhold.</article></article></li><li data-li-identifier="3." data-name="3."><article class="listArticle" id="kapittel-1-ledd-6-punkt-3"><article class="legalP" id="kapittel-1-ledd-6-punkt-3-ledd-1">Fartøybehandling under manøvrering til og fra kai samt under ankring og letning mv.</article></article></li><li data-li-identifier="4." data-name="4."><article class="listArticle" id="kapittel-1-ledd-6-punkt-4"><article class="legalP" id="kapittel-1-ledd-6-punkt-4-ledd-1">Havnereglementer i vedkommende farvann, særlig påbud om redusert fart, forbud mot ankring o.l. samt lokale bestemmelser i sjøtrafikkforskriften.</article></article></li><li data-li-identifier="5." data-name="5."><article class="listArticle" id="kapittel-1-ledd-6-punkt-5"><article class="legalP" id="kapittel-1-ledd-6-punkt-5-ledd-1">De plikter og det ansvar som påhviler en los i medhold av lov 15. august 2014 nr. 61 om losordningen, annet relevant lov- og forskriftsverk og tjenesteinstrukser.</article></article></li></ul></article> <article class="defaultP" margin-top="true">§ 8 skal lyde:</article><article class="legalP" id="kapittel-1-ledd-7">Etter endt eksaminasjon avgjør kommisjonen om losaspiranten har bestått eksamen og utsteder i tilfelle eksamensattest. Ved stemmelikhet tas avgjørelsen av kommisjonens formann.</article><article class="legalP" id="kapittel-1-ledd-8">En losaspirant som ikke består eksamen, skal av kommisjonen straks gis muntlig underretning med begrunnelse hvorfor han ikke har bestått. Samferdselsdepartementet kan gi nærmere retningslinjer om begrunnelse og adgang til klage.</article><article class="legalP" id="kapittel-1-ledd-9">Losaspirant som to ganger har fremstilt seg til loseksamen uten å ha bestått denne, kan ikke fremstille seg til eksamen på ny for de samme farvann og steder med mindre han har fått adgang til det av Kystverket.</article> <article class="defaultP" margin-top="true">§ 9 skal lyde:</article><article class="legalP" id="kapittel-1-ledd-10">På grunnlag av eksamensattesten utsteder Kystverket lossertifikat, påført de farvann og steder som lossertifikatet dekker.</article><article class="legalP" id="kapittel-1-ledd-11">Kystverket fastsetter sertifikatets form.</article><article class="legalP" id="kapittel-1-ledd-12">Innehaver av lossertifikat benevnes los, men har ikke rett til å drive yrke som los med mindre han er ansatt som los i lostjenesten.</article> <article class="defaultP" margin-top="true">§ 11 skal lyde:</article><article class="legalP" id="kapittel-1-ledd-13">Kystverket skal føre kontroll med at losene fyller de krav som er fastsatt. Kontroll settes i verk når Kystverket finner grunn til det.</article><article class="legalP" id="kapittel-1-ledd-14">Finner Kystverket at en los ikke oppfyller de fastsatte krav, kan sertifikatet settes ut av kraft eller inndras midlertidig. Finner Kystverket at losens manglende oppfyllelse av de fastsatte krav er varig, kan sertifikatet inndras endelig. Kystverket avgjør så raskt som mulig om sertifikatet skal inndras endelig.</article><article class="legalP" id="kapittel-1-ledd-15">For avgjørelser etter annet ledd gjelder reglene i forvaltningsloven. Klager avgjøres av Samferdselsdepartementet.</article></section><section class="section" data-name="kapII" id="kapittel-2" data-lovdata-URL="LTI/forskrift/2014-12-17-1788/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften trer i kraft 1. januar 2015.</article></section></main></body></html>