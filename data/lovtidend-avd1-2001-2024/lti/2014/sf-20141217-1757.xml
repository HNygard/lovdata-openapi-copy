<!DOCTYPE html><html lang="no"><head><title>Forskrift om tilgang til helseopplysninger mellom virksomheter</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2014-12-17-1757</dd><dt class="dokid">DokumentID</dt><dd class="dokid">LTI/forskrift/2014-12-17-1757</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="publishedIn">Publisert i</dt><dd class="publishedIn">I 2014 hefte 17 s 2815</dd><dt class="dateInForce">I kraft fra</dt><dd class="dateInForce">2015-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2014-06-20-42/§19</li><li>lov/2014-06-20-42/§22</li><li>lov/2014-06-20-42/§30</li></ul></dd><dt class="dateOfPublication">Kunngjort</dt><dd class="dateOfPublication">2014-12-23 14:30</dd><dt class="journalNumber">Journalnummer</dt><dd class="journalNumber">2014-1254</dd><dt class="titleShort">Korttittel</dt><dd class="titleShort">Forskrift om tilgang til helseopplysninger</dd><dt class="title">Tittel</dt><dd class="title">Forskrift om tilgang til helseopplysninger mellom virksomheter</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Helse- og omsorgsdepartementet 17. desember 2014 med hjemmel i lov 20. juni 2014 nr. 42 om behandling av helseopplysninger ved ytelse av helsehjelp (pasientjournalloven) § 19 tredje ledd, § 22 fjerde ledd og § 30 femte ledd.</dd><dt class="refid">RefID</dt><dd class="refid">forskrift/2014-12-17-1757</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilgang til helseopplysninger mellom virksomheter<ul class="tocSubUl"><li>§ 1. Forskriftens formål</li><li>§ 2. Saklig virkeområde</li><li>§ 3. Grunnvilkår for tilgang mellom virksomheter</li><li>§ 4. Krav til avtalens innhold</li><li>§ 5. Informasjonssikkerhet</li><li>§ 6. Krav til autorisasjonen for tilgang til helseopplysninger i annen virksomhet</li><li>§ 7. Tilgangsstyring</li><li>§ 8. Informasjon til pasienten</li><li>§ 9. Sperring av helseopplysninger</li><li>§ 10. Dokumentasjon av tilgang</li><li>§ 11. Oppfølging og kontroll av tilgang</li><li>§ 12. Straff</li><li>§ 13. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2014-12-17-1757" id="dokument"><h1>Forskrift om tilgang til helseopplysninger mellom virksomheter</h1><article class="legalArticle" data-lovdata-URL="LTI/forskrift/2014-12-17-1757/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Forskriftens formål</span></h2><article class="legalP" id="paragraf-1-ledd-1">Formålet med forskriften er å sikre at informasjonssikkerhet og personvern blir godt ivaretatt når det gis tilgang til helseopplysninger mellom virksomheter for å yte, administrere eller kvalitetssikre helsehjelp til den enkelte.</article></article><article class="legalArticle" data-lovdata-URL="LTI/forskrift/2014-12-17-1757/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Saklig virkeområde</span></h2><article class="legalP" id="paragraf-2-ledd-1">Forskriften gjelder når tilgjengeliggjøring av helseopplysninger i behandlingsrettede helseregistre, jf. pasientjournalloven § 19, skjer ved tilgang mellom virksomheter.</article><article class="legalP" id="paragraf-2-ledd-2">Med tilgang menes at helsepersonell gis adgang til direkte elektronisk å hente frem helseopplysninger om pasienter.</article><article class="legalP" id="paragraf-2-ledd-3">Forskriften gjelder ikke tilgang til helseopplysninger mellom virksomheter som samarbeider om et felles behandlingsrettet helseregister etter pasientjournalloven § 9.</article></article><article class="legalArticle" data-lovdata-URL="LTI/forskrift/2014-12-17-1757/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Grunnvilkår for tilgang mellom virksomheter</span></h2><article class="legalP" id="paragraf-3-ledd-1">Tilgang mellom virksomheter kan bare gis når kravene i pasientjournalloven er oppfylt.</article><article class="legalP" id="paragraf-3-ledd-2">I tillegg skal de databehandlingsansvarlige ha<ul class="defaultList"><li data-li-identifier="a)" data-name="a)"><article class="listArticle" id="paragraf-3-ledd-2-punkt-1"><article class="legalP" id="paragraf-3-ledd-2-punkt-1-ledd-1">inngått avtale i samsvar med § 4 og</article></article></li><li data-li-identifier="b)" data-name="b)"><article class="listArticle" id="paragraf-3-ledd-2-punkt-2"><article class="legalP" id="paragraf-3-ledd-2-punkt-2-ledd-1">rutiner, systemer og journalstruktur som gir tilfredsstillende informasjonssikkerhet, og tilgangsstyring som minst ivaretar kravene i § 5 til § 11.</article></article></li></ul></article></article><article class="legalArticle" data-lovdata-URL="LTI/forskrift/2014-12-17-1757/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Krav til avtalens innhold</span></h2><article class="legalP" id="paragraf-4-ledd-1">Avtalen om tilgang mellom virksomhetene skal minst angi<ul class="defaultList"><li data-li-identifier="a)" data-name="a)"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">hva avtalen gjelder</article></article></li><li data-li-identifier="b)" data-name="b)"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">hvilke behovs- og risikovurderinger som ligger til grunn for avtalen</article></article></li><li data-li-identifier="c)" data-name="c)"><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">hvilke behandlingsrettede helseregistre, deler av registre eller typer av opplysninger avtalen omfatter og</article></article></li><li data-li-identifier="d)" data-name="d)"><article class="listArticle" id="paragraf-4-ledd-1-punkt-4"><article class="legalP" id="paragraf-4-ledd-1-punkt-4-ledd-1">hvilke rutiner som er fastsatt og hvordan oppgavene er fordelt, for å ivareta kravene i denne forskriften.</article></article></li></ul></article></article><article class="legalArticle" data-lovdata-URL="LTI/forskrift/2014-12-17-1757/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Informasjonssikkerhet</span></h2><article class="legalP" id="paragraf-5-ledd-1">De databehandlingsansvarlige i begge virksomhetene skal vurdere risiko for pasientenes personvern som tilgang kan føre til. Vurderingene skal minst omfatte risiko for brudd på taushetsplikt og for svekket informasjonssikkerhet.</article><article class="legalP" id="paragraf-5-ledd-2">De databehandlingsansvarlige skal ha særlige rutiner for hvordan informasjonssikkerheten skal ivaretas ved tilgang mellom virksomhetene. Rutinene skal blant annet omfatte fysisk sikring, organisering, revisjon, avvikshåndtering og risikovurderinger.</article><article class="legalP" id="paragraf-5-ledd-3">Tilgangen skal ikke svekke informasjonssikkerheten ved behandling av helseopplysninger i noen av virksomhetene.</article><article class="legalP" id="paragraf-5-ledd-4">En virksomhet som gir annen virksomhet tilgang, skal påse at denne virksomheten ivaretar kravene til informasjonssikkerhet ved behandling av opplysninger etter forskriften.</article></article><article class="legalArticle" data-lovdata-URL="LTI/forskrift/2014-12-17-1757/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Krav til autorisasjonen for tilgang til helseopplysninger i annen virksomhet</span></h2><article class="legalP" id="paragraf-6-ledd-1">Innenfor rammen av hva som er avtalt mellom virksomhetene etter § 4, skal helsepersonells autorisasjon for tilgang til helseopplysninger i annen virksomhet<ul class="defaultList"><li data-li-identifier="a)" data-name="a)"><article class="listArticle" id="paragraf-6-ledd-1-punkt-1"><article class="legalP" id="paragraf-6-ledd-1-punkt-1-ledd-1">beskrive rettigheter og plikter som følger av autorisasjonen</article></article></li><li data-li-identifier="b)" data-name="b)"><article class="listArticle" id="paragraf-6-ledd-1-punkt-2"><article class="legalP" id="paragraf-6-ledd-1-punkt-2-ledd-1">være i samsvar med helsepersonellovens regler om taushetsplikt, jf. blant annet helsepersonelloven § 25 og § 45</article></article></li><li data-li-identifier="c)" data-name="c)"><article class="listArticle" id="paragraf-6-ledd-1-punkt-3"><article class="legalP" id="paragraf-6-ledd-1-punkt-3-ledd-1">dokumenteres i virksomhetens autorisasjonsregister</article></article></li><li data-li-identifier="d)" data-name="d)"><article class="listArticle" id="paragraf-6-ledd-1-punkt-4"><article class="legalP" id="paragraf-6-ledd-1-punkt-4-ledd-1">tidsbegrenses og</article></article></li><li data-li-identifier="e)" data-name="e)"><article class="listArticle" id="paragraf-6-ledd-1-punkt-5"><article class="legalP" id="paragraf-6-ledd-1-punkt-5-ledd-1">alltid vurderes og eventuelt endres når det oppstår endringer i ansvarsområder eller ansettelsesforhold.</article></article></li></ul></article></article><article class="legalArticle" data-lovdata-URL="LTI/forskrift/2014-12-17-1757/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Tilgangsstyring</span></h2><article class="legalP" id="paragraf-7-ledd-1">Begge virksomhetene skal ha tekniske og organisatoriske løsninger som avgrenser tilgangen til helseopplysninger i samsvar med kravene i andre ledd.</article><article class="legalP" id="paragraf-7-ledd-2">Løsningene skal minst ivareta at<ul class="defaultList"><li data-li-identifier="a)" data-name="a)"><article class="listArticle" id="paragraf-7-ledd-2-punkt-1"><article class="legalP" id="paragraf-7-ledd-2-punkt-1-ledd-1">opplysninger ikke gjøres tilgjengelige dersom pasienten har motsatt seg eller motsetter seg det, jf. § 9</article></article></li><li data-li-identifier="b)" data-name="b)"><article class="listArticle" id="paragraf-7-ledd-2-punkt-2"><article class="legalP" id="paragraf-7-ledd-2-punkt-2-ledd-1">det kun gis tilgang til opplysninger som er relevante og nødvendige for å yte, administrere eller kvalitetssikre helsehjelp til pasienten</article></article></li><li data-li-identifier="c)" data-name="c)"><article class="listArticle" id="paragraf-7-ledd-2-punkt-3"><article class="legalP" id="paragraf-7-ledd-2-punkt-3-ledd-1">helsepersonellet er autorisert for slik tilgang og</article></article></li><li data-li-identifier="d)" data-name="d)"><article class="listArticle" id="paragraf-7-ledd-2-punkt-4"><article class="legalP" id="paragraf-7-ledd-2-punkt-4-ledd-1">helsepersonellet har autentisert seg ved bruk av sikker autentiseringsløsning.</article></article></li></ul></article></article><article class="legalArticle" data-lovdata-URL="LTI/forskrift/2014-12-17-1757/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Informasjon til pasienten</span></h2><article class="legalP" id="paragraf-8-ledd-1">De databehandlingsansvarlige skal sørge for at pasientene informeres om virksomhetens behandling av helseopplysninger etter denne forskriften.</article><article class="legalP" id="paragraf-8-ledd-2">Den databehandlingsansvarlige i virksomheter som åpner for at helsepersonell i andre virksomheter gis tilgang skal sørge for at pasientene informeres om blant annet<ul class="defaultList"><li data-li-identifier="a)" data-name="a)"><article class="listArticle" id="paragraf-8-ledd-2-punkt-1"><article class="legalP" id="paragraf-8-ledd-2-punkt-1-ledd-1">hvilke virksomheter som gis tilgang</article></article></li><li data-li-identifier="b)" data-name="b)"><article class="listArticle" id="paragraf-8-ledd-2-punkt-2"><article class="legalP" id="paragraf-8-ledd-2-punkt-2-ledd-1">hvilke opplysninger tilgangen omfatter og</article></article></li><li data-li-identifier="c)" data-name="c)"><article class="listArticle" id="paragraf-8-ledd-2-punkt-3"><article class="legalP" id="paragraf-8-ledd-2-punkt-3-ledd-1">at pasienten kan motsette seg at det gis tilgang, jf. § 9.</article></article></li></ul></article><article class="legalP" id="paragraf-8-ledd-3">Den databehandlingsansvarlige i en virksomhet som henter frem opplysninger etter denne forskriften skal sørge for at pasienten informeres om dette.</article><article class="legalP" id="paragraf-8-ledd-4">Informasjonen etter denne bestemmelsen skal tilpasses pasientens forutsetninger og tilstand, og kan unnlates dersom det er klart utilrådelig.</article></article><article class="legalArticle" data-lovdata-URL="LTI/forskrift/2014-12-17-1757/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Sperring av helseopplysninger</span></h2><article class="legalP" id="paragraf-9-ledd-1">Enhver kan kreve at tilgang til helseopplysninger om seg selv sperres for helsepersonell fra andre virksomheter enn der opplysningene er nedtegnet. Med sperring menes en teknisk løsning der hele eller deler av journalen gjøres utilgjengelige for helsepersonell. Opplysningene skal kunne sperres overfor både enkeltpersoner, grupper av helsepersonell og virksomheter.</article><article class="legalP" id="paragraf-9-ledd-2">Dersom tungtveiende grunner taler for det, kan sperrede opplysninger gjøres tilgjengelige for annet helsepersonell ved utlevering etter pasient- og brukerrettighetsloven § 5-3. Pasienten skal da informeres om at sperrede opplysninger utleveres, hvorfor de utleveres og til hvem.</article></article><article class="legalArticle" data-lovdata-URL="LTI/forskrift/2014-12-17-1757/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Dokumentasjon av tilgang</span></h2><article class="legalP" id="paragraf-10-ledd-1">Bruk av tilgang til helseopplysninger mellom virksomheter for å yte, administrere eller kvalitetssikre helsehjelp til den enkelte skal dokumenteres automatisk hos virksomhetene. Dokumentasjonen skal minst inneholde informasjon om<ul class="defaultList"><li data-li-identifier="a)" data-name="a)"><article class="listArticle" id="paragraf-10-ledd-1-punkt-1"><article class="legalP" id="paragraf-10-ledd-1-punkt-1-ledd-1">person og organisatorisk tilhørighet til den som har hentet frem opplysningene</article></article></li><li data-li-identifier="b)" data-name="b)"><article class="listArticle" id="paragraf-10-ledd-1-punkt-2"><article class="legalP" id="paragraf-10-ledd-1-punkt-2-ledd-1">hvorfor opplysningene er hentet frem og</article></article></li><li data-li-identifier="c)" data-name="c)"><article class="listArticle" id="paragraf-10-ledd-1-punkt-3"><article class="legalP" id="paragraf-10-ledd-1-punkt-3-ledd-1">hvilke tidsperioder vedkommende har hentet frem opplysningene.</article></article></li></ul></article><article class="legalP" id="paragraf-10-ledd-2">Pasienten har rett til innsyn i og utskrift av dokumentasjonen.</article><article class="legalP" id="paragraf-10-ledd-3">Forespørsler om innsyn og utskrift skal besvares uten ugrunnet opphold og senest 30 dager etter at henvendelsen kom inn. Det kan ikke tas vederlag for utskrifter med mindre særlige forhold tilsier det.</article></article><article class="legalArticle" data-lovdata-URL="LTI/forskrift/2014-12-17-1757/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Oppfølging og kontroll av tilgang</span></h2><article class="legalP" id="paragraf-11-ledd-1">Avtalepartene skal følge opp og kontrollere tilganger. Kontroll av tilganger skal skje i samarbeid mellom avtalepartene.</article><article class="legalP" id="paragraf-11-ledd-2">Den databehandlingsansvarlige som har adgang til å autorisere helsepersonell for tilgang, skal løpende kontrollere<ul class="defaultList"><li data-li-identifier="a)" data-name="a)"><article class="listArticle" id="paragraf-11-ledd-2-punkt-1"><article class="legalP" id="paragraf-11-ledd-2-punkt-1-ledd-1">hvem i egen virksomhet som elektronisk har hentet frem helseopplysninger fra annen virksomhet</article></article></li><li data-li-identifier="b)" data-name="b)"><article class="listArticle" id="paragraf-11-ledd-2-punkt-2"><article class="legalP" id="paragraf-11-ledd-2-punkt-2-ledd-1">hvorfor dette er gjort og</article></article></li><li data-li-identifier="c)" data-name="c)"><article class="listArticle" id="paragraf-11-ledd-2-punkt-3"><article class="legalP" id="paragraf-11-ledd-2-punkt-3-ledd-1">tidsperioden opplysningene er hentet frem.</article></article></li></ul></article><article class="legalP" id="paragraf-11-ledd-3">Dersom kontrollen viser at noen urettmessig har hentet frem helseopplysninger skal virksomheten opplysningene er hentet fra og pasienten opplysningene gjelder, varsles. Avviket skal håndteres i samsvar med personopplysningsforskriften § 2-6.</article></article><article class="legalArticle" data-lovdata-URL="LTI/forskrift/2014-12-17-1757/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Straff</span></h2><article class="legalP" id="paragraf-12-ledd-1">Den som forsettlig eller grovt uaktsomt unnlater å følge bestemmelsene i forskriften § 3 første ledd, jf. § 4 til § 11, straffes med bøter eller fengsel inntil ett år eller begge deler.</article></article><article class="legalArticle" data-lovdata-URL="LTI/forskrift/2014-12-17-1757/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttredelse</span></h2><article class="legalP" id="paragraf-13-ledd-1">Forskriften trer i kraft 1. januar 2015.</article></article></main></body></html>