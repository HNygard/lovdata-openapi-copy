<!DOCTYPE html><html lang="no"><head><title>Lov om rituell omskjæring av gutter</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2014-06-20-40</dd><dt class="dokid">DokumentID</dt><dd class="dokid">LTI/lov/2014-06-20-40</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="publishedIn">Publisert i</dt><dd class="publishedIn">I 2014 hefte 8 s 1168</dd><dt class="dateInForce">I kraft fra</dt><dd class="dateInForce">Kongen bestemmer.</dd><dt class="changesToDocuments">Endrer</dt><dd class="changesToDocuments"><ul><li>lov/1999-07-02-61</li></ul></dd><dt class="legalArea">Rettsområde</dt><dd class="legalArea"><ul><li>Helse- og omsorgsrett &gt; Helsepersonell</li> <li>14.08</li> <li>Sivil- og straffeprosess &gt; Sivilprosess/tvisteloven</li> <li>30.11</li></ul></dd><dt class="dateOfPublication">Kunngjort</dt><dd class="dateOfPublication">2014-06-20 15:50</dd><dt class="journalNumber">Journalnummer</dt><dd class="journalNumber">2014-0536</dd><dt class="titleShort">Korttittel</dt><dd class="titleShort">Lov om rituell omskjæring av gutter</dd><dt class="title">Tittel</dt><dd class="title">Lov om rituell omskjæring av gutter</dd><dt class="miscInformation">Annet om dokumentet</dt><dd class="miscInformation">Prop.70 L (2013–2014), Innst.290 L (2013–2014), Lovvedtak 72 (2013–2014). Stortingets første og andre gangs behandling hhv. 16. og 20. juni 2014. Fremmet av Helse- og omsorgsdepartementet.</dd><dt class="refid">RefID</dt><dd class="refid">lov/2014-06-20-40</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om rituell omskjæring av gutter<ul class="tocSubUl"><li>§ 1. Formål</li><li>§ 2. Definisjon av rituell omskjæring</li><li>§ 3. Virkeområdet – forholdet til andre lover</li><li>§ 4. Offentlig tilbud</li><li>§ 5. Adgang til å utføre rituell omskjæring</li><li>§ 6. Smertelindring</li><li>§ 7. Informasjon</li><li>§ 8. Samtykke til rituell omskjæring</li><li>§ 9. Straff</li><li>§ 10. Ikrafttredelse</li><li>§ 11. Endringer i andre lover</li></ul></li></ul></dd></dl></header><main class="documentBody" data-lovdata-URL="LTI/lov/2014-06-20-40" id="dokument"><h1>Lov om rituell omskjæring av gutter</h1><article class="defaultP" data-text-size="small">Endringer i følgende lov:<ul class="defaultList" data-text-size="small"><li><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 2. juli 1999 nr. 61 om spesialisthelsetjenesten m.m. (spesialisthelsetjenesteloven).</article></article></li></ul></article><article class="legalArticle" data-lovdata-URL="LTI/lov/2014-06-20-40/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Lovens formål er å sikre at rituell omskjæring av gutter utføres på en forsvarlig måte, samt sikre at et tilbud om rituell omskjæring er tilgjengelig.</article></article><article class="legalArticle" data-lovdata-URL="LTI/lov/2014-06-20-40/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjon av rituell omskjæring</span></h2><article class="legalP" id="paragraf-2-ledd-1">Med rituell omskjæring menes i denne lov et kirurgisk inngrep hvor forhud rundt penis fjernes helt eller delvis, og hvor formålet er religiøst begrunnet.</article></article><article class="legalArticle" data-lovdata-URL="LTI/lov/2014-06-20-40/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Virkeområdet – forholdet til andre lover</span></h2><article class="legalP" id="paragraf-3-ledd-1">Loven gjelder den som tilbyr eller utfører rituell omskjæring i riket.</article><article class="legalP" id="paragraf-3-ledd-2">Ved utførelse av rituell omskjæring kommer helsepersonelloven og pasient- og brukerrettighetsloven til anvendelse så langt de passer. Pasient- og brukerrettighetsloven kapittel 2 kommer ikke til anvendelse.</article><article class="legalP" id="paragraf-3-ledd-3">Pasientskadeloven gjelder ved utførelse av rituell omskjæring.</article><article class="legalP" id="paragraf-3-ledd-4">Kongen kan gi forskrift om at loven helt eller delvis skal gjelde for Svalbard og Jan Mayen, og kan fastsette særlige regler under hensyn til de stedlige forholdene.</article></article><article class="legalArticle" data-lovdata-URL="LTI/lov/2014-06-20-40/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Offentlig tilbud</span></h2><article class="legalP" id="paragraf-4-ledd-1">Regionale helseforetak i henhold til helseforetaksloven § 2 skal organisere spesialisthelsetjenesten slik at de som ønsker det innen helseregionen, kan få utført rituell omskjæring av gutter på en forsvarlig måte. I den grad det ikke hindrer et forsvarlig tilbud, skal det tas hensyn til helsepersonell som av samvittighetsgrunner ikke ønsker å utføre eller assistere ved slike inngrep.</article></article><article class="legalArticle" data-lovdata-URL="LTI/lov/2014-06-20-40/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Adgang til å utføre rituell omskjæring</span></h2><article class="legalP" id="paragraf-5-ledd-1">Rituell omskjæring av gutter skal utføres av lege.</article><article class="legalP" id="paragraf-5-ledd-2">Rituell omskjæring kan også utføres av andre dersom lege er til stede og står ansvarlig for inngrepet. Legen skal påse at inngrepet skjer i henhold til denne loven.</article></article><article class="legalArticle" data-lovdata-URL="LTI/lov/2014-06-20-40/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Smertelindring</span></h2><article class="legalP" id="paragraf-6-ledd-1">Rituell omskjæring av gutter kan bare utføres dersom det gis nødvendig smertelindring. Nødvendig smertelindring skal gis forut for, under og etter inngrepet.</article></article><article class="legalArticle" data-lovdata-URL="LTI/lov/2014-06-20-40/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Informasjon</span></h2><article class="legalP" id="paragraf-7-ledd-1">Informasjon skal gis i samsvar med helsepersonelloven § 10. Informasjon skal også gis til gutten dersom han har nådd en alder og modenhet som er nødvendig for å forstå informasjonen.</article><article class="legalP" id="paragraf-7-ledd-2">Opplysning om den informasjon som er gitt, skal nedtegnes i journal som nevnt i helsepersonelloven § 39.</article></article><article class="legalArticle" data-lovdata-URL="LTI/lov/2014-06-20-40/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Samtykke til rituell omskjæring</span></h2><article class="legalP" id="paragraf-8-ledd-1">Rituell omskjæring av gutter under 18 år kan bare utføres etter samtykke fra den eller de som har foreldreansvaret for gutten.</article><article class="legalP" id="paragraf-8-ledd-2">Gutter som er i stand til å danne seg egne synspunkter skal ha rett til informasjon om inngrepet og gis anledning til å si sin mening. Det skal legges behørig vekt på guttens mening i samsvar med alder og modenhet. Rituell omskjæring kan ikke utføres mot guttens vilje.</article></article><article class="legalArticle" data-lovdata-URL="LTI/lov/2014-06-20-40/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Straff</span></h2><article class="legalP" id="paragraf-9-ledd-1">En lege som forsettlig eller grovt uaktsomt overtrer lovens §§ 5-8, eller bestemmelser gitt i medhold av lovens § 3, straffes med bøter eller fengsel i inntil tre måneder.</article><article class="legalP" id="paragraf-9-ledd-2">Den som uten å være lege forsettlig eller grovt uaktsomt overtrer lovens §§ 5-8, eller bestemmelser gitt i medhold av lovens § 3, straffes med bøter eller fengsel i inntil to år.</article></article><article class="legalArticle" data-lovdata-URL="LTI/lov/2014-06-20-40/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse</span></h2><article class="legalP" id="paragraf-10-ledd-1">Loven trer i kraft fra den tid Kongen bestemmer. Kongen kan bestemme at de enkelte bestemmelsene skal tre i kraft til forskjellig tidspunkt.</article></article><article class="legalArticle" data-lovdata-URL="LTI/lov/2014-06-20-40/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Endringer i andre lover</span></h2><article class="legalP" id="paragraf-11-ledd-1">Fra det tidspunkt loven trer i kraft, skal lov 2. juli 1999 nr. 61 om spesialisthelsetjenesten m.m. § 5-5 nytt andre og tredje ledd lyde:</article><article class="legalP" id="paragraf-11-ledd-2">For inngrep omfattet av lov om rituell omskjæring av gutter skal det kreves egenbetaling. Egenbetaling skal kreves uavhengig av om inngrepet skjer i forbindelse med innleggelse i sykehus eller ved poliklinisk behandling ved institusjon. Egenbetaling skal kreves uavhengig av om inngrepet foretas av helseforetaket eller av spesialist med avtale med det regionale helseforetaket om å utføre inngrepet på vegne av helseforetaket.</article><article class="legalP" id="paragraf-11-ledd-3">Departementet kan ved forskrift gi nærmere bestemmelser om innholdet etter annet ledd, herunder fastsette størrelsen på egenbetalingen.</article></article></main></body></html>