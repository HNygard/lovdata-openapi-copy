<!DOCTYPE html><html lang="no"><head><title>Lov om endringer i plan- og bygningsloven (forenklinger mv. i plandelen)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2014-12-19-91</dd><dt class="dokid">DokumentID</dt><dd class="dokid">LTI/lov/2014-12-19-91</dd><dt class="ministry">Departement</dt><dd class="ministry"><ul><li>Kommunal- og moderniseringsdepartementet</li></ul></dd><dt class="publishedIn">Publisert i</dt><dd class="publishedIn">I 2014 hefte 17 s 2756</dd><dt class="dateInForce">I kraft fra</dt><dd class="dateInForce">Kongen bestemmer.</dd><dt class="changesToDocuments">Endrer</dt><dd class="changesToDocuments"><ul><li>lov/2008-06-27-71</li></ul></dd><dt class="legalArea">Rettsområde</dt><dd class="legalArea"><ul><li>Anskaffelser, avtaler, bygg og entrepriser &gt; Byggesaksbehandling</li> <li>Forvaltnings- og kommunalrett &gt; Offentlige reguleringer</li></ul></dd><dt class="dateOfPublication">Kunngjort</dt><dd class="dateOfPublication">2014-12-19 15:50</dd><dt class="journalNumber">Journalnummer</dt><dd class="journalNumber">2014-1071</dd><dt class="titleShort">Korttittel</dt><dd class="titleShort">Endringslov til plan- og bygningsloven</dd><dt class="title">Tittel</dt><dd class="title">Lov om endringer i plan- og bygningsloven (forenklinger mv. i plandelen)</dd><dt class="miscInformation">Annet om dokumentet</dt><dd class="miscInformation">Prop.121 L (2013–2014), Innst.47 L (2014–2015), Lovvedtak 4 (2014–2015). Stortingets første og andre gangs behandling hhv. 20. og 25. november 2014. Fremmet av Kommunal- og moderniseringsdepartementet.</dd><dt class="refid">RefID</dt><dd class="refid">lov/2014-12-19-91</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i plan- og bygningsloven (forenklinger mv. i plandelen)<ul class="tocSubUl"><li>I<ul class="tocSubUl"><li>§ 4-1. Planprogram</li><li>§ 5-6. Mekling og avgjørelse av departementet</li><li>§ 12-9. Behandling av planprogram for planer med vesentlige virkninger</li><li>§ 12-10. Behandling av reguleringsplanforslag</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/lov/2014-12-19-91" id="dokument"><h1>Lov om endringer i plan- og bygningsloven (forenklinger mv. i plandelen)</h1><article class="defaultP" data-text-size="small">Endringer i følgende lov:<ul class="defaultList" data-text-size="small"><li><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 27. juni 2008 nr. 71 om planlegging og byggesaksbehandling (plan- og bygningsloven).</article></article></li></ul></article><section class="section" data-name="kapI" id="kapittel-1" data-lovdata-URL="LTI/lov/2014-12-19-91/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I lov 27. juni 2008 nr. 71 om planlegging og byggesaksbehandling gjøres følgende endringer:</article> <article class="defaultP" margin-top="true">§ 1-8 femte ledd skal lyde:</article><article class="legalP" id="kapittel-1-ledd-2">For områder langs vassdrag som har betydning for natur-, kulturmiljø- og friluftsinteresser, skal kommunen i kommuneplanens arealdel etter § 11-11 nr. 5 vurdere å fastsette grense på inntil 100 meter der bestemte angitte tiltak mv. ikke skal være tillatt.</article> <article class="defaultP" margin-top="true">§ 3-1 første ledd bokstav g skal lyde:<ul class="defaultList"><li data-li-identifier="g)" data-name="g)"><article class="listArticle" id="kapittel-1-ledd-2-punkt-1"><article class="legalP" id="kapittel-1-ledd-2-punkt-1-ledd-1">ta klimahensyn, herunder gjennom løsninger for energiforsyning og areal og transport</article></article></li></ul></article> <article class="defaultP" margin-top="true">§ 3-6 andre ledd skal lyde:</article><article class="legalP" id="kapittel-1-ledd-3">Kongen kan ved forskrift fastsette nærmere hvilke oppgaver, områder og myndigheter dette gjelder, herunder at det til planer for større sammenhengende natur- og friluftsområder omkring byer og tettsteder kan fastsettes felles planbestemmelser om utøvelse av næringsvirksomhet og om ferdsel.</article> <article class="defaultP" margin-top="true">§ 4-1 skal lyde:</article><article class="futureLegalArticle" data-name="§4-1" id="kapittel-1-foreslåttparagraf-1"><span class="futureLegalArticleHeader">§ 4-1. <span class="legalArticleTitle">Planprogram</span></span><article class="legalP" id="kapittel-1-foreslåttparagraf-1-ledd-1">For alle regionale planer og kommuneplaner, og for reguleringsplaner som kan få vesentlige virkninger for miljø og samfunn, skal det som ledd i varsling av planoppstart utarbeides et planprogram som grunnlag for planarbeidet. Kongen kan ved forskrift gjøre unntak fra kravet om planprogram for reguleringsplaner.</article><article class="legalP" id="kapittel-1-foreslåttparagraf-1-ledd-2">Planprogrammet skal gjøre rede for formålet med planarbeidet, planprosessen med frister og deltakere, opplegget for medvirkning, spesielt i forhold til grupper som antas å bli særlig berørt, hvilke alternativer som vil bli vurdert og behovet for utredninger. Forslag til planprogram sendes på høring og legges ut til offentlig ettersyn senest samtidig med varsling av planoppstart. Planprogrammet fastsettes ordinært av planmyndigheten.</article><article class="legalP" id="kapittel-1-foreslåttparagraf-1-ledd-3">Dersom berørte regionale og statlige myndigheter på grunnlag av forslag til planprogram vurderer at planen kan komme i konflikt med nasjonale eller viktige regionale hensyn, skal dette framgå av uttalelsen til forslaget til planprogram.</article><article class="legalP" id="kapittel-1-foreslåttparagraf-1-ledd-4">Dersom planen kan få vesentlige miljøvirkninger i en annen stat, skal planmyndigheten sende forslag til program for planarbeidet til berørte myndigheter i denne staten til uttalelse.</article></article> <article class="defaultP" margin-top="true">§ 5-5 første ledd tredje punktum skal lyde:</article><article class="legalP" id="kapittel-1-ledd-4">Dersom kommunen og innsigelsesorganet er uenig om adgangen til å fremme innsigelse etter denne bestemmelsen er avskåret, avgjør departementet spørsmålet når innsigelsessaken er sendt til departementet.</article> <article class="defaultP" margin-top="true">§ 5-6 skal lyde:</article><article class="futureLegalArticle" data-name="§5-6" id="kapittel-1-foreslåttparagraf-2"><span class="futureLegalArticleHeader">§ 5-6. <span class="legalArticleTitle">Mekling og avgjørelse av departementet</span></span><article class="legalP" id="kapittel-1-foreslåttparagraf-2-ledd-1">Finner kommunen ikke å kunne ta hensyn til innsigelsen, skal det ordinært foretas mekling mellom partene. Dersom enighet ikke oppnås, treffer kommunen planvedtak og sender planen og innsigelsen, med meklerens tilråding, til departementet. Departementet avgjør om innsigelsen skal tas til følge og planen endres.</article><article class="legalP" id="kapittel-1-foreslåttparagraf-2-ledd-2">Kommunen skal innen to uker etter kommunestyrets vedtak oversende saken til fylkesmannen. Fylkesmannen bør innen fire uker etter at saken er mottatt fra kommunen, oversende innsigelsene til departementet. Fristen for fylkesmannen kan forlenges med ytterligere seks uker dersom det er nødvendig i store og kompliserte saker, og der det er behov for ytterligere avklaring mv.</article><article class="legalP" id="kapittel-1-foreslåttparagraf-2-ledd-3">Kongen avgjør hvem som skal være mekler.</article></article> <article class="defaultP" margin-top="true">§ 7-1 andre ledd skal lyde:</article><article class="legalP" id="kapittel-1-ledd-5">Planstrategien skal redegjøre for viktige regionale utviklingstrekk og utfordringer, vurdere langsiktige utviklingsmuligheter og ta stilling til langsiktige utviklingsmål og hvilke spørsmål som skal tas opp gjennom videre regional planlegging.</article> <article class="defaultP" margin-top="true">§ 8-1 tredje ledd skal lyde:</article><article class="legalP" id="kapittel-1-ledd-6">Som del av regional plan skal det samtidig utarbeides et handlingsprogram for gjennomføring av planen.</article> <article class="defaultP" margin-top="true">§ 8-4 andre ledd tredje punktum skal lyde:</article><article class="legalP" id="kapittel-1-ledd-7">Etter at planen er vedtatt, har fylkeskommunen ansvar for å avklare om innvendinger står ved lag og eventuelt sende planen videre til departementet.</article> <article class="defaultP" margin-top="true">§ 11-8 første ledd andre punktum skal lyde:</article><article class="legalP" id="kapittel-1-ledd-8">Hensyn og forhold som inngår i andre ledd bokstav a til f, kan markeres i arealdelen som hensynssoner med tilhørende retningslinjer og bestemmelser.</article> <article class="defaultP" margin-top="true">§ 11-8 tredje ledd bokstav e skal lyde:<ul class="defaultList"><li data-li-identifier="e)" data-name="e)"><article class="listArticle" id="kapittel-1-ledd-8-punkt-1"><article class="legalP" id="kapittel-1-ledd-8-punkt-1-ledd-1">Sone med krav om felles planlegging for flere eiendommer, herunder med særlige samarbeids- eller eierformer, samt omforming og fornyelse.</article><article class="legalP" id="kapittel-1-ledd-8-punkt-1-ledd-2">Bestemmelser til denne sonen kan fastsette at flere eiendommer i et område skal undergis felles planlegging og at det skal brukes særskilte gjennomføringsvirkemidler. Det kan også gis bestemmelser med hjemmel i § 11-9 nr. 3.</article></article></li></ul></article> <article class="defaultP" margin-top="true">§ 11-8 tredje ledd bokstav f skal lyde:<ul class="defaultList"><li data-li-identifier="f)" data-name="f)"><article class="listArticle" id="kapittel-1-ledd-8-punkt-2"><article class="legalP" id="kapittel-1-ledd-8-punkt-2-ledd-1">Sone hvor gjeldende reguleringsplan fortsatt skal gjelde uendret. Ved bruk av denne hensynssonen skal kommunen vurdere om reguleringsplanene er i samsvar med nasjonale og regionale interesser.</article></article></li></ul></article> <article class="defaultP" margin-top="true">§ 11-11 første ledd nr. 1 skal lyde:<ul class="defaultList"><li data-li-identifier="1." data-name="1."><article class="listArticle" id="kapittel-1-ledd-8-punkt-3"><article class="legalP" id="kapittel-1-ledd-8-punkt-3-ledd-1">omfang, lokalisering og utforming av bygninger og anlegg til landbruk og reindrift som nevnt i § 11-7 andre ledd nr. 5,</article></article></li></ul></article> <article class="defaultP" margin-top="true">§ 12-2 tredje ledd skal lyde:</article><article class="legalP" id="kapittel-1-ledd-9">For områderegulering som innebærer vesentlige endringer av vedtatt kommuneplan gjelder §§ 4-1 og 4-2 andre ledd.</article> <article class="defaultP" margin-top="true">§ 12-3 tredje ledd skal lyde:</article><article class="legalP" id="kapittel-1-ledd-10">Private forslag må innholdsmessig følge opp hovedtrekk og rammer i kommuneplanens arealdel og foreliggende områdereguleringer. Ved vesentlige avvik gjelder kravene i §§ 4-1 og 4-2 andre ledd.</article> <article class="defaultP" margin-top="true">§ 12-4 femte ledd skal lyde:</article><article class="legalP" id="kapittel-1-ledd-11">Er bygge- og anleggstiltak som hjemles i plan fremmet med bakgrunn i privat reguleringsforslag etter § 12-11, ikke satt i gang senest ti år etter at planen er vedtatt, skal kommunen før avgjørelse av byggesøknad for nye utbyggingsområder etter planen, påse at planen i nødvendig grad er oppdatert. Tiltakshaver er ansvarlig for å skaffe nødvendige opplysninger og dokumentasjon for kommunens vurdering.</article> <article class="defaultP" margin-top="true">§ 12-7 første ledd nr. 1 skal lyde:<ul class="defaultList"><li data-li-identifier="1." data-name="1."><article class="listArticle" id="kapittel-1-ledd-11-punkt-1"><article class="legalP" id="kapittel-1-ledd-11-punkt-1-ledd-1">grad av utnytting, utforming, herunder estetiske krav, og bruk av arealer, bygninger og anlegg i planområdet,</article></article></li></ul></article> <article class="defaultP" margin-top="true">§ 12-7 første ledd nr. 8 skal lyde:<ul class="defaultList"><li data-li-identifier="8." data-name="8."><article class="listArticle" id="kapittel-1-ledd-11-punkt-2"><article class="legalP" id="kapittel-1-ledd-11-punkt-2-ledd-1">krav om tilrettelegging for forsyning av vannbåren varme til ny bebyggelse og at det er tilknytningsplikt etter § 27-5,</article></article></li></ul></article> <article class="defaultP" margin-top="true">§ 12-9 skal lyde:</article><article class="futureLegalArticle" data-name="§12-9" id="kapittel-1-foreslåttparagraf-3"><span class="futureLegalArticleHeader">§ 12-9. <span class="legalArticleTitle">Behandling av planprogram for planer med vesentlige virkninger</span></span><article class="legalP" id="kapittel-1-foreslåttparagraf-3-ledd-1">For planer som kan få vesentlige virkninger for miljø og samfunn, skal det utarbeides planprogram etter reglene i § 4-1.</article><article class="legalP" id="kapittel-1-foreslåttparagraf-3-ledd-2">Forslag til planprogram skal sendes på høring og legges ut til offentlig ettersyn senest samtidig med varsel om oppstart av planarbeidet. Forslaget skal også gjøres tilgjengelig gjennom minst én avis som er alminnelig lest på stedet og elektroniske medier. Frist for å gi uttalelse skal være minst seks uker.</article><article class="legalP" id="kapittel-1-foreslåttparagraf-3-ledd-3">Kommunen avgjør om planprogram skal fastsettes. Planprogrammet fastsettes ordinært av kommunestyret. Kommunestyret kan delegere myndigheten til å fastsette planprogram i samsvar med kommunelovens regler.</article></article> <article class="defaultP" margin-top="true">§ 12-10 skal lyde:</article><article class="futureLegalArticle" data-name="§12-10" id="kapittel-1-foreslåttparagraf-4"><span class="futureLegalArticleHeader">§ 12-10. <span class="legalArticleTitle">Behandling av reguleringsplanforslag</span></span><article class="legalP" id="kapittel-1-foreslåttparagraf-4-ledd-1">Forslag til reguleringsplan sendes på høring og legges ut til offentlig ettersyn. Planforslaget gjøres tilgjengelig gjennom elektroniske medier. Frist for å gi uttalelse og eventuelt fremme innsigelse skal være minst seks uker. Dersom reguleringsplan er underlagt krav om konsekvensutredning etter § 4-2, skal konsekvensutredningen følge planforslaget.</article><article class="legalP" id="kapittel-1-foreslåttparagraf-4-ledd-2">Registrerte grunneiere og festere og så vidt mulig andre rettighetshavere i planområdet samt naboer, skal når de blir direkte berørt, på hensiktsmessig måte underrettes om forslag til reguleringsplan med opplysning om hvor det er tilgjengelig.</article><article class="legalP" id="kapittel-1-foreslåttparagraf-4-ledd-3">Når fristen er ute, tar kommunen saken opp til behandling med de merknader som er kommet inn. Forslaget bør være ferdigbehandlet for vedtak innen tolv uker. Fristen kan forlenges med ytterligere seks uker dersom det er nødvendig i store og kompliserte saker og der det er behov for ytterligere avklaring mv.</article><article class="legalP" id="kapittel-1-foreslåttparagraf-4-ledd-4">For private reguleringsforslag gjelder i tillegg § 12-11.</article></article> <article class="defaultP" margin-top="true">§ 12-11 tredje punktum skal lyde:</article><article class="legalP" id="kapittel-1-ledd-12">Finner ikke kommunen grunn til å fremme forslaget, skal forslagsstilleren innen tre uker underrettes ved brev.</article> <article class="defaultP" margin-top="true">§ 12-13 tredje ledd første punktum skal lyde:</article><article class="legalP" id="kapittel-1-ledd-13">Departementet kan, selv om det ikke er reist innsigelse, oppheve hele eller deler av planen eller gjøre de endringer som finnes påkrevd, dersom den strider mot nasjonale interesser eller regional plan.</article> <article class="defaultP" margin-top="true">§ 12-14 andre ledd andre punktum oppheves.</article></section><section class="section" data-name="kapII" id="kapittel-2" data-lovdata-URL="LTI/lov/2014-12-19-91/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Loven trer i kraft fra den tid Kongen bestemmer.</article></section></main></body></html>