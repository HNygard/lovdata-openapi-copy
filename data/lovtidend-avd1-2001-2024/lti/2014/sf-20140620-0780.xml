<!DOCTYPE html><html lang="no"><head><title>Forskrift om gebyr ved Norges utenriksstasjoner</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2014-06-20-780</dd><dt class="dokid">DokumentID</dt><dd class="dokid">LTI/forskrift/2014-06-20-780</dd><dt class="ministry">Departement</dt><dd class="ministry"><ul><li>Utenriksdepartementet</li></ul></dd><dt class="publishedIn">Publisert i</dt><dd class="publishedIn">I 2014 hefte 8 s 1220</dd><dt class="dateInForce">I kraft fra</dt><dd class="dateInForce">2014-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2013-01-25-58</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2002-05-03-13/§21</li><li>forskrift/2014-06-20-779</li></ul></dd><dt class="dateOfPublication">Kunngjort</dt><dd class="dateOfPublication">2014-06-20 15:50</dd><dt class="journalNumber">Journalnummer</dt><dd class="journalNumber">2014-0526</dd><dt class="titleShort">Korttittel</dt><dd class="titleShort">Forskrift om gebyr ved Norges utenriksstasjoner</dd><dt class="title">Tittel</dt><dd class="title">Forskrift om gebyr ved Norges utenriksstasjoner</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Utenriksdepartementet 20. juni 2014 med hjemmel i lov 3. mai 2002 nr. 13 om utenrikstjenesten § 21, jf. delegeringsvedtak 20. juni 2014 nr. 779.</dd><dt class="refid">RefID</dt><dd class="refid">forskrift/2014-06-20-780</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om gebyr ved Norges utenriksstasjoner<ul class="tocSubUl"><li>§ 1. Krav om gebyrer for tjenester ved norske utenriksstasjoner</li><li>§ 2. Særlig om gebyr fastsatt i utlendingsforskriften og statsborgerforskriften</li><li>§ 3. Tilleggsgebyr for tjenester som utføres utenfor kontorlokalene eller utenfor kontortiden</li><li>§ 4. Dekning av ekstrautgifter med å utføre tjenesten</li><li>§ 5. Gebyrfritak, nedsettelse og ettergivelse av gebyr eller utgiftsdekning</li><li>§ 6. Betalingen av gebyret</li><li>§ 7. Regnskap mv.</li><li>§ 8. Offentlighetens tilgang til forskriften</li><li>§ 9. Ikrafttredelse mv.</li><li>Vedlegg</li></ul></li></ul></dd></dl></header><main class="documentBody" data-lovdata-URL="LTI/forskrift/2014-06-20-780" id="dokument"><h1>Forskrift om gebyr ved Norges utenriksstasjoner</h1><article class="legalArticle" data-lovdata-URL="LTI/forskrift/2014-06-20-780/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Krav om gebyrer for tjenester ved norske utenriksstasjoner</span></h2><article class="legalP" id="paragraf-1-ledd-1">Den som mottar tjenester som fremgår av vedlegget til forskriften, skal betale gebyr til norske utenriksstasjoner etter satsene i vedlegget.</article><article class="legalP" id="paragraf-1-ledd-2">Det skal ikke betales gebyr for bistand som et annet nordisk lands utenriksstasjon yter norske borgere innen rammen av det nordiske konsulære samarbeidet. Gebyr for slik bistand betales etter dette landets gebyrplikter.</article></article><article class="legalArticle" data-lovdata-URL="LTI/forskrift/2014-06-20-780/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Særlig om gebyr fastsatt i utlendingsforskriften og statsborgerforskriften</span></h2><article class="legalP" id="paragraf-2-ledd-1">Gebyrer for tjenester etter utlendingsforskriften betales i samsvar med utlendingsforskriften.</article><article class="legalP" id="paragraf-2-ledd-2">Gebyrer for behandling av søknader om statsborgerskap betales i samsvar med statsborgerforskriften.</article></article><article class="legalArticle" data-lovdata-URL="LTI/forskrift/2014-06-20-780/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Tilleggsgebyr for tjenester som utføres utenfor kontorlokalene eller utenfor kontortiden</span></h2><article class="legalP" id="paragraf-3-ledd-1">Utføres en tjeneste utenfor kontorlokalene eller utenfor kontortiden, skal det kreves et tilleggsgebyr på 50 prosent av gebyret.</article><article class="legalP" id="paragraf-3-ledd-2">Tjenestemottakeren skal på forhånd gjøres kjent med tilleggsgebyret.</article></article><article class="legalArticle" data-lovdata-URL="LTI/forskrift/2014-06-20-780/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Dekning av ekstrautgifter med å utføre tjenesten</span></h2><article class="legalP" id="paragraf-4-ledd-1">Når gebyret ikke dekker utenriksstasjonens nødvendige utgifter for å utføre tjenesten, kan utenriksstasjonen kreve dekket ekstrautgifter med å yte tjenesten, for eksempel utgifter til porto, telefon, transport, tolk og fotokopier. Det kan kreves at tjenestemottakeren betaler et depositum eller stiller sikkerhet for slike utgifter.</article><article class="legalP" id="paragraf-4-ledd-2">Utføres gebyrpliktige tjenester utenfor kontorlokalene, kan stasjonen kreve at tjenestemottakeren dekker utgiftene til diett, nattillegg og reiseutgifter etter bestemmelsene i særavtalen om reiser utenlands for statens regning med satsene for reiser utland.</article><article class="legalP" id="paragraf-4-ledd-3">Utfører utenriksstasjonen tjenester som ikke er gebyrpliktige, kan stasjonen kreve at tjenestemottakeren dekker utgiftene etter første og andre ledd etter regning. Tjenestemottakeren skal på forhånd gjøres kjent med kravet.</article></article><article class="legalArticle" data-lovdata-URL="LTI/forskrift/2014-06-20-780/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Gebyrfritak, nedsettelse og ettergivelse av gebyr eller utgiftsdekning</span></h2><article class="legalP" id="paragraf-5-ledd-1">Det betales ikke gebyr når en tjeneste er gebyrfri etter avtale med en fremmed stat.</article><article class="legalP" id="paragraf-5-ledd-2">Når det på grunn av tjenestemottakerens økonomiske stilling, uforutsette hendelser i utlandet eller andre særlige grunner vil være urimelig å kreve gebyr, kan stasjonssjefen eller den stasjonssjefen gir fullmakt fastsette i enkeltvedtak at gebyret settes ned eller faller bort. Et krav om å dekke ekstra kostnader kan frafalles av de samme grunnene.</article></article><article class="legalArticle" data-lovdata-URL="LTI/forskrift/2014-06-20-780/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Betalingen av gebyret</span></h2><article class="legalP" id="paragraf-6-ledd-1">Gebyret regnes om fra norske kroner til fremmed valuta etter den offisielle kursen på tjenestestedet. Gebyret kan avrundes oppover eller nedover med inntil ti prosent.</article><article class="legalP" id="paragraf-6-ledd-2">Gebyret skal betales samtidig som tjenesten utføres, med mindre stasjonen av særlige grunner fastsetter en betalingsmåte som gir et annet betalingstidspunkt. Betaleren skal gis kvittering for at gebyret er betalt.</article></article><article class="legalArticle" data-lovdata-URL="LTI/forskrift/2014-06-20-780/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Regnskap mv.</span></h2><article class="legalP" id="paragraf-7-ledd-1">Utenriksstasjonen skal føre regnskap over gebyrene i samsvar med god regnskapsskikk og retningslinjer fastsatt av Utenriksdepartementet.</article><article class="legalP" id="paragraf-7-ledd-2">Fagstasjoner inntektsfører gebyrene til statskassen. Valgkonsulater inntektsfører gebyrene til stasjonen, og gebyrene skal dekke utgifter til driften av stasjonen. Utenriksdepartementet kan omfordele overskudd fra et valgkonsulat for å dekke underskudd på et eller flere andre valgkonsulater.</article></article><article class="legalArticle" data-lovdata-URL="LTI/forskrift/2014-06-20-780/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Offentlighetens tilgang til forskriften</span></h2><article class="legalP" id="paragraf-8-ledd-1">Forskriften skal være offentlig tilgjengelig på utenriksstasjonene.</article></article><article class="legalArticle" data-lovdata-URL="LTI/forskrift/2014-06-20-780/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse mv.</span></h2><article class="legalP" id="paragraf-9-ledd-1">Forskriften trer i kraft 1. juli 2014. Fra samme tidspunkt oppheves forskrift 25. januar 2013 nr. 58 om gebyrtariff for Norges utenriksstasjoner.</article></article><section class="section" id="kapittel-1" data-lovdata-URL="LTI/forskrift/2014-06-20-780/KAPITTEL_1"><h2>Vedlegg</h2><article class="defaultP"><table><thead><tr><th data-text-align="left" data-vertical-align="top"><i>Behandlingen av følgende gebyrpliktige tjenester</i></th><th data-text-align="center" data-vertical-align="top"><i>Gebyrets størrelse</i></th><th data-text-align="left" data-vertical-align="top" /></tr><tr><th data-text-align="left" data-vertical-align="top" /><th data-text-align="center" data-vertical-align="top"><i>NOK</i></th><th data-text-align="left" data-vertical-align="top"><i>I fremmed valuta, fastsatt av fagstasjon i samsvar med § 6</i></th></tr></thead><tbody><tr><td data-text-align="left" data-vertical-align="top"><i>A. Pass, utlendingssaker og statsborgerskap</i></td><td data-text-align="center" data-vertical-align="top" /><td data-text-align="left" data-vertical-align="top" /></tr><tr><td data-text-align="left" data-vertical-align="top">1. Utstedelse av vanlig reisepass (politipass)</td><td data-text-align="center" data-vertical-align="top" /><td data-text-align="left" data-vertical-align="top" /></tr><tr><td data-text-align="left" data-vertical-align="top">a) for personer over 16</td><td data-text-align="center" data-vertical-align="top">450</td><td data-text-align="left" data-vertical-align="top" /></tr><tr><td data-text-align="left" data-vertical-align="top">b) for personer under 16</td><td data-text-align="center" data-vertical-align="top">270</td><td data-text-align="left" data-vertical-align="top" /></tr><tr><td data-text-align="left" data-vertical-align="top">2. Tjenester etter utlendingsforskriften</td><td data-text-align="center" data-vertical-align="top">Se § 2</td><td data-text-align="left" data-vertical-align="top" /></tr><tr><td data-text-align="left" data-vertical-align="top">3. Behandling av søknad om statsborgerskap</td><td data-text-align="center" data-vertical-align="top">Se § 2</td><td data-text-align="left" data-vertical-align="top" /></tr><tr><td data-text-align="left" data-vertical-align="top"><i>B. Sjøfartssaker</i></td><td data-text-align="center" data-vertical-align="top" /><td data-text-align="left" data-vertical-align="top" /></tr><tr><td data-text-align="left" data-vertical-align="top">1. Utstedelse av midlertidig nasjonalitetsbevis etter sjøloven § 5 tredje ledd</td><td data-text-align="center" data-vertical-align="top">430</td><td data-text-align="left" data-vertical-align="top" /></tr><tr><td data-text-align="left" data-vertical-align="top">2. Utstedelse av midlertidig farts- eller sikkerhetssertifikat eller påtegning om forlenget gyldighet for sertifikat etter forskrift 15. juni 1987 nr. 506 om besiktelse for utstedelse av sertifikater til passasjer-, lasteskip og lektere, og om andre besiktelser m.m. § 27 (2) bokstav a og (3) eller forskrift 13. juni 2000 nr. 660 om konstruksjon, utstyr, drift og besiktelser for fiske- og fangstfartøy med største lengde på 15 meter og derover § 1-19</td><td data-text-align="center" data-vertical-align="top">430</td><td data-text-align="left" data-vertical-align="top" /></tr><tr><td data-text-align="left" data-vertical-align="top">3. Bekreftelse av å ha mottatt komplett søknad om midlertidig tjeneste i sertifikatpliktig stilling (Certificate of Receipt of Application – CRA) etter forskrift 22. desember 2011 nr. 1523 om kvalifikasjoner og sertifikater for sjøfolk § 86</td><td data-text-align="center" data-vertical-align="top">430</td><td data-text-align="left" data-vertical-align="top" /></tr><tr><td data-text-align="left" data-vertical-align="top"><i>C. Økonomisk bistand</i><br />Lån eller bistand ved pengeoverføringer</td><td data-text-align="center" data-vertical-align="top" /><td data-text-align="left" data-vertical-align="top" /></tr><tr><td data-text-align="left" data-vertical-align="top">10&#xa0;% av beløpet, men ikke mindre enn<br />og ikke mer enn</td><td data-text-align="center" data-vertical-align="top">300<br />5&#xa0;000</td><td data-text-align="left" data-vertical-align="top" /></tr><tr><td data-text-align="left" data-vertical-align="top"><i>D. Oversettelse, avskrift mv.</i></td><td data-text-align="center" data-vertical-align="top" /><td data-text-align="left" data-vertical-align="top" /></tr><tr><td data-text-align="left" data-vertical-align="top">1. Uoffisiell oversettelse, inklusive bekreftelse:</td><td data-text-align="center" data-vertical-align="top" /><td data-text-align="left" data-vertical-align="top" /></tr><tr><td data-text-align="left" data-vertical-align="top">Den betalingen som er vanlig på tjenestestedet, men for hver påbegynt gruppe av 100 ord ikke mindre enn</td><td data-text-align="center" data-vertical-align="top">215</td><td data-text-align="left" data-vertical-align="top" /></tr><tr><td data-text-align="left" data-vertical-align="top">2. Rett kopi eller utskrift av protokoll, inklusive bekreftelse:</td><td data-text-align="center" data-vertical-align="top" /><td data-text-align="left" data-vertical-align="top" /></tr><tr><td data-text-align="left" data-vertical-align="top">For hver side eller del av side<br />men ikke mindre enn</td><td data-text-align="center" data-vertical-align="top">50<br />215</td><td data-text-align="left" data-vertical-align="top" /></tr><tr><td data-text-align="left" data-vertical-align="top"><i>E. Notarialforretninger</i><br />Utstedelse av attester og bekreftelse av underskrifter</td><td data-text-align="center" data-vertical-align="top"><br />215</td><td data-text-align="left" data-vertical-align="top" /></tr><tr><td data-text-align="left" data-vertical-align="top"><i>F. Utstedelse av midlertidig nasjonalitetsbevis for luftfartøy</i> etter luftfartsloven § 3-14, jf. § 3-9</td><td data-text-align="center" data-vertical-align="top">2&#xa0;580</td><td data-text-align="left" data-vertical-align="top" /></tr><tr><td data-text-align="left" data-vertical-align="top"><i>G. For bistand i kommersielle saker utover fem timer kan det kreves følgende timesats:</i><br />Alle oppdrag skal kostnadsberegnes og oversendes oppdragsgiver for godkjenning før arbeidet påbegynnes.</td><td data-text-align="center" data-vertical-align="top">645</td><td data-text-align="left" data-vertical-align="top" /></tr><tr><td data-text-align="left" data-vertical-align="top"><i>H. Tilleggsgebyr og dekning av ekstra utgifter</i></td><td data-text-align="center" data-vertical-align="top">Se § 3 og § 4</td><td data-text-align="left" data-vertical-align="top" /></tr></tbody></table></article></section></main></body></html>