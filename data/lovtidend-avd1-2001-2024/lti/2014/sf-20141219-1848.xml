<!DOCTYPE html><html lang="no"><head><title>Forskrift om offentlig undersøkelse av luftfartsulykker og luftfartshendelser innen sivil luftfart</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2014-12-19-1848</dd><dt class="dokid">DokumentID</dt><dd class="dokid">LTI/forskrift/2014-12-19-1848</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">I 2014 hefte 18 s 3035</dd><dt class="dateInForce">I kraft fra</dt><dd class="dateInForce">2014-12-19</dd><dt class="changesToDocuments">Endrer</dt><dd class="changesToDocuments"><ul><li>forskrift/2002-01-22-61</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1993-06-11-101/§12-1</li><li>lov/1993-06-11-101/§12-3</li><li>lov/1993-06-11-101/§12-13</li><li>lov/1993-06-11-101/§12-18</li><li>lov/1993-06-11-101/§15-4</li></ul></dd><dt class="dateOfPublication">Kunngjort</dt><dd class="dateOfPublication">2015-01-07 15:20</dd><dt class="journalNumber">Journalnummer</dt><dd class="journalNumber">2014-1379</dd><dt class="titleShort">Korttittel</dt><dd class="titleShort">Forskrift om undersøkelse av luftfartsulykker mv.</dd><dt class="title">Tittel</dt><dd class="title">Forskrift om offentlig undersøkelse av luftfartsulykker og luftfartshendelser innen sivil luftfart</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Samferdselsdepartementet 19. desember 2014 med hjemmel i lov 11. juni 1993 nr. 101 om luftfart (luftfartsloven) § 12-1 fjerde ledd, § 12-3 fjerde ledd, § 12-13 fjerde ledd, § 12-18 tredje ledd og § 15-4. <br /><strong>EØS-henvisninger:</strong> EØS-avtalen vedlegg XIII nr. 66d (forordning (EU) nr. 996/2010) og 66da (kommisjonsbeslutning 2012/780/EU).</dd><dt class="refid">RefID</dt><dd class="refid">forskrift/2014-12-19-1848</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om offentlig undersøkelse av luftfartsulykker og luftfartshendelser innen sivil luftfart<ul class="tocSubUl"><li>§ 1. Virkeområde</li><li>§ 2. Gjennomføring av EØS-regler</li><li>§ 3. Undersøkelsesmyndighet</li><li>§ 4. Når undersøkelse skal foretas og undersøkelsens omfang</li><li>§ 5. Hva undersøkelsen ikke skal omfatte</li><li>§ 6. Internasjonale undersøkelser</li><li>§ 7. Innhenting og bruk av opplysninger</li><li>§ 8. Oppfølging av sikkerhetstilrådinger</li><li>§ 9. Håndheving</li><li>§ 10. Ikrafttredelse og overgangsbestemmelser</li></ul></li></ul></dd></dl></header><main class="documentBody" data-lovdata-URL="LTI/forskrift/2014-12-19-1848" id="dokument"><h1>Forskrift om offentlig undersøkelse av luftfartsulykker og luftfartshendelser innen sivil luftfart</h1><article class="legalArticle" data-lovdata-URL="LTI/forskrift/2014-12-19-1848/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften gjelder undersøkelse av luftfartsulykker og alvorlige luftfartshendelser i sivil luftfart, herunder situasjoner der både militære og sivile luftfartøyer er involvert, og der sivile ytere av flysikringstjenester har ytt tjenester til militære brukere.</article><article class="legalP" id="paragraf-1-ledd-2">Den sivile undersøkelsesmyndigheten og Forsvaret kan likevel inngå avtaler om å undersøke rent militære luftfartsulykker eller alvorlige luftfartshendelser, og avtaler som avklarer rollefordelingen dem imellom. Avtalene kan omfatte enkelthendelser eller være generelle, og inngås før eller etter at en ulykke eller hendelse har funnet sted.</article></article><article class="legalArticle" data-lovdata-URL="LTI/forskrift/2014-12-19-1848/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Gjennomføring av EØS-regler</span></h2><article class="legalP" id="paragraf-2-ledd-1">EØS-avtalen vedlegg XIII nr. 66d (forordning (EU) nr. 996/2010) om undersøkelse og forebygging av ulykker og hendelser innen sivil luftfart og om oppheving av direktiv 94/56/EF (heretter kalt «forordningen») gjelder som forskrift med de tilpasninger som følger av vedlegg XIII, protokoll 1 til avtalen og avtalen for øvrig.</article><article class="legalP" id="paragraf-2-ledd-2">EØS-avtalen vedlegg XIII nr. 66da (kommisjonsbeslutning 2012/780/EU) om tilgangsrett til det europeiske sentrale datalageret med sikkerhetstilrådinger og svarene på disse som er opprettet i henhold til artikkel 18 nr. 5 i europaparlaments- og rådsforordning (EU) nr. 996/2010 om undersøkelse og forebygging av ulykker og hendelser innen sivil luftfart og om oppheving av direktiv 94/56/EF gjelder som forskrift med de tilpasninger som følger av vedlegg XIII, protokoll 1 til avtalen og avtalen for øvrig.</article></article><article class="legalArticle" data-lovdata-URL="LTI/forskrift/2014-12-19-1848/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Undersøkelsesmyndighet</span></h2><article class="legalP" id="paragraf-3-ledd-1">Statens havarikommisjon for transport (SHT) er undersøkelsesmyndighet som nevnt i luftfartsloven § 12-1 første ledd, og nasjonal myndighet med ansvar for sikkerhetsundersøkelser innen sivil luftfart som nevnt i forordningen artikkel 4 nr. 1.</article><article class="legalP" id="paragraf-3-ledd-2">Undersøkelsesmyndigheten og de enkelte inspektørene utfører sine oppgaver på den måten og med den myndigheten og de forpliktelsene som fremgår av forordningens bestemmelser. De har den uavhengigheten som fremgår av forordningen artikkel 4, og kan ikke motta instrukser i faglige spørsmål.</article></article><article class="legalArticle" data-lovdata-URL="LTI/forskrift/2014-12-19-1848/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Når undersøkelse skal foretas og undersøkelsens omfang</span></h2><article class="legalP" id="paragraf-4-ledd-1">Undersøkelsesmyndigheten skal undersøke alle luftfartsulykker og alvorlige luftfartshendelser<ul class="defaultList"><li data-li-identifier="1." data-name="1."><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">som er omfattet av forordningen artikkel 5,</article></article></li><li data-li-identifier="2." data-name="2."><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">med fartøy som benyttes til tolltjeneste, polititjeneste og andre ikke-militære flygninger i statlig regi.</article></article></li></ul></article><article class="legalP" id="paragraf-4-ledd-2">Undersøkelsesmyndigheten kan undersøke andre luftfartsulykker og luftfartshendelser enn de som faller innenfor forordningen virkeområde, dersom den forventer å trekke lærdom av betydning for flysikkerheten av undersøkelsen. Samferdselsdepartementet kan pålegge undersøkelsesmyndigheten å undersøke andre luftfartsulykker og luftfartshendelser, eller andre særskilte sikkerhetsundersøkelser.</article><article class="legalP" id="paragraf-4-ledd-3">Undersøkelsesmyndigheten avgjør selv omfanget av undersøkelsen i tråd med forordningen artikkel 5 nr. 3.</article></article><article class="legalArticle" data-lovdata-URL="LTI/forskrift/2014-12-19-1848/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Hva undersøkelsen ikke skal omfatte</span></h2><article class="legalP" id="paragraf-5-ledd-1">Undersøkelsen skal ikke fordele sivilrettslig eller strafferettslig skyld eller ansvar, slik det fremgår av luftfartsloven § 12-1 tredje ledd og forordningen artikkel 5 nr. 5.</article></article><article class="legalArticle" data-lovdata-URL="LTI/forskrift/2014-12-19-1848/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Internasjonale undersøkelser</span></h2><article class="legalP" id="paragraf-6-ledd-1">For luftfartsulykker og luftfartshendelser som ikke kun omfatter norske forhold, gjelder reglene i vedlegg 13 til Chicago-konvensjonen som forskrift. For luftfartsulykker og alvorlige luftfartshendelser med tilknytning til EØS-medlemsstat gjelder i tillegg forordningens bestemmelser.</article></article><article class="legalArticle" data-lovdata-URL="LTI/forskrift/2014-12-19-1848/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Innhenting og bruk av opplysninger</span></h2><article class="legalP" id="paragraf-7-ledd-1">Medisinsk undersøkelse og obduksjon som nevnt i forordningen artikkel 11 nr. 2 bokstav d og e, foretas i overensstemmelse med bestemmelsene i luftfartsloven § 12-15.</article><article class="legalP" id="paragraf-7-ledd-2">Dersom det er nødvendig, kan forklaring av vitner som nevnt i forordningen artikkel 11 nr. 2 bokstav f skje som bevisopptak etter reglene i domstolsloven § 43.</article><article class="legalP" id="paragraf-7-ledd-3">Behandlingen av opplysninger som nevnt i forordningen artikkel 14 nr. 1 bokstav g og artikkel 14 nr. 3, skal skje i overensstemmelse med luftfartsloven § 12-10.</article></article><article class="legalArticle" data-lovdata-URL="LTI/forskrift/2014-12-19-1848/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Oppfølging av sikkerhetstilrådinger</span></h2><article class="legalP" id="paragraf-8-ledd-1">Luftfartstilsynet skal som luftfartsmyndighet foreta en selvstendig vurdering av om sikkerhetstilrådinger er tilstrekkelig fulgt opp av private aktører og av tilsynet selv uten å gripe inn i oppgavefordelingen etter forordningen artikkel 18. Tilsynet skal føre en oversikt over status for oppfølgingen av alle sikkerhetstilrådinger. Undersøkelsesmyndigheten og Luftfartstilsynet skal inngå en avtale som regulerer den praktiske oppgavefordelingen dem imellom ved forvaltningen av forordningen artikkel 18 og ved tilsynets oppfølging av forpliktelsene som følger av første punktum. Utkast til avtale sendes Samferdselsdepartementet for godkjenning.</article></article><article class="legalArticle" data-lovdata-URL="LTI/forskrift/2014-12-19-1848/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Håndheving</span></h2><article class="legalP" id="paragraf-9-ledd-1">Luftfartstilsynet fører tilsyn med de bestemmelsene i forordningen artikkel 20 og 21 som retter seg mot flyselskaper. Som ledd i tilsynet kan Luftfartstilsynet gi pålegg og ilegge tvangsmulkt som nevnt i luftfartsloven § 13a-3 og § 13a-4.</article><article class="legalP" id="paragraf-9-ledd-2">Politiet skal holde kontakt med de pårørende til personer om bord som nevnt i forordningen artikkel 20 nr. 2. Lister over personer om bord skal legges frem av flyselskapene for politiet.</article></article><article class="legalArticle" data-lovdata-URL="LTI/forskrift/2014-12-19-1848/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse og overgangsbestemmelser</span></h2><article class="legalP" id="paragraf-10-ledd-1">Forskriften trer i kraft straks.</article><article class="legalP" id="paragraf-10-ledd-2">Fra samme dato oppheves forskrift 22. januar 2002 nr. 61 om offentlige undersøkelser av luftfartsulykker og luftfartshendelser innen sivil luftfart.</article></article></main></body></html>