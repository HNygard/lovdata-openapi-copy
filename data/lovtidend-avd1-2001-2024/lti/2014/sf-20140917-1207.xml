<!DOCTYPE html><html lang="no"><head><title>Forskrift om fastsettelse av opplag i nyhets- og aktualitetsmedier</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2014-09-17-1207</dd><dt class="dokid">DokumentID</dt><dd class="dokid">LTI/forskrift/2014-09-17-1207</dd><dt class="ministry">Departement</dt><dd class="ministry"><ul><li>Kulturdepartementet</li></ul></dd><dt class="publishedIn">Publisert i</dt><dd class="publishedIn">I 2014 hefte 13 s 2008</dd><dt class="dateInForce">I kraft fra</dt><dd class="dateInForce">2014-09-17</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>forskrift/2014-03-25-332/§16</li></ul></dd><dt class="dateOfPublication">Kunngjort</dt><dd class="dateOfPublication">2014-09-23 14:00</dd><dt class="journalNumber">Journalnummer</dt><dd class="journalNumber">2014-0864</dd><dt class="titleShort">Korttittel</dt><dd class="titleShort">Forskrift om fastsettelse av opplag i nyhets- og aktualitetsmedier</dd><dt class="title">Tittel</dt><dd class="title">Forskrift om fastsettelse av opplag i nyhets- og aktualitetsmedier</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Medietilsynet 17. september 2014 med hjemmel i forskrift 25. mars 2014 nr. 332 om produksjonstilskudd til nyhets- og aktualitetsmedier § 16 og Stortingets årlige budsjettvedtak.</dd><dt class="refid">RefID</dt><dd class="refid">forskrift/2014-09-17-1207</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om fastsettelse av opplag i nyhets- og aktualitetsmedier<ul class="tocSubUl"><li>§ 1. Formål og virkeområde</li><li>§ 2. Definisjoner</li><li>§ 3. Fastsettelse av gjennomsnittlig nettoopplag</li><li>§ 4. Saksbehandling</li><li>§ 5. Kontroll</li><li>§ 6. Klageadgang</li><li>§ 7. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2014-09-17-1207" id="dokument"><h1>Forskrift om fastsettelse av opplag i nyhets- og aktualitetsmedier</h1><article class="legalArticle" data-lovdata-URL="LTI/forskrift/2014-09-17-1207/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål og virkeområde</span></h2><article class="legalP" id="paragraf-1-ledd-1">Denne forskriften gir regler for fastsettelse av gjennomsnittlig nettoopplag for nyhets- og aktualitetsmedier som er kvalifisert for produksjonstilskudd. Virkeområde er avgrenset til medier som fyller vilkårene i forskrift om produksjonstilskudd til nyhets- og aktualitetsmedier § 3.</article><article class="legalP" id="paragraf-1-ledd-2">Formålet med forskriften er å fastsette opplag for tildeling av produksjonstilskudd til tilskuddsberettigede nyhets- og aktualitetsmedier.</article></article><article class="legalArticle" data-lovdata-URL="LTI/forskrift/2014-09-17-1207/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" id="paragraf-2-ledd-1"><i>Opplag</i> er foregående års kontrollerte gjennomsnittlige nettoopplag fra ulike publiseringsplattformer, jf. forskrift om produksjonstilskudd til nyhets- og aktualitetsmedier § 2, femte ledd.</article><article class="legalP" id="paragraf-2-ledd-2"><i>Abonnement</i> er forhåndsbetaling for levering av et nyhets- og aktualitetsmedium for en avgrenset periode. Et abonnement skal være individuelt ønsket, bestilt og betalt av mottakeren.</article><article class="legalP" id="paragraf-2-ledd-3"><i>Løssalg</i> er eksemplarsalg av enkeltutgaver av et nyhets- og aktualitetsmedium.</article><article class="legalP" id="paragraf-2-ledd-4"><i>E-avis</i> er en tilnærmet identisk digital utgave av en papiravis. E-avisen skal være klart gjenkjennelig sammenlignet med papiravisen. Opplag for e-avis legges til opplaget for papiravisen.</article><article class="legalP" id="paragraf-2-ledd-5"><i>Nettoopplag</i> er fastsatt opplag etter reglene i denne forskriftens § 3. Nettoopplag omfatter eksemplarer solgt i abonnement og løssalg, frieksemplarer til avisbud og arbeidseksemplarer til eget bruk. Nettoopplag består av papirutgaver, digitale utgaver og kombinasjoner av disse. Nettoopplag for hverdager og søndager fastsettes hver for seg. Nettoopplag for hovedmediet og tilknyttede medieprodukter, jf. forskrift om produksjonstilskudd til nyhets- og aktualitetsmedier § 2, andre og tredje ledd, fastsettes hver for seg.</article><article class="legalP" id="paragraf-2-ledd-6"><i>Andre digitale utgaver</i> er digitale utgaver som skiller seg vesentlig fra hovedmediet. Opplag for andre digitale utgaver fastsettes for seg.</article></article><article class="legalArticle" data-lovdata-URL="LTI/forskrift/2014-09-17-1207/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Fastsettelse av gjennomsnittlig nettoopplag</span></h2><ul class="defaultList"><li data-li-identifier="1." data-name="1."><article class="listArticle" id="paragraf-3-punkt-1"><article class="legalP" id="paragraf-3-punkt-1-ledd-1"><i>Abonnement:</i> Opplag i abonnement er lik alle betalte abonnementsinntekter delt på mediets gjennomsnittlige abonnementspris samme år. Solgte abonnementer av papiraviser og e-aviser likebehandles ved beregning av opplag. Abonnement gitt som gave uten betingelser betalt av andre, skal telles med i opplaget. Tilbudsabonnement eller annet abonnement som delvis blir betalt av mottakeren og delvis av andre, eventuelt av avisen selv, teller i nettoopplaget bare med den delen som mottakeren betaler.</article><article class="legalP" id="paragraf-3-punkt-1-ledd-2">Avisen selv, morselskap, datterselskap eller søsterselskap kan ikke kjøpe opplag i avisen utover ordinære arbeidseksemplarer til eget bruk, jf. pkt. 5 under. Aksjonærer som eier over 50 prosent i ett av de forannevnte selskaper, kan heller ikke kjøpe abonnement eller løssalg som godkjennes som opplag.</article></article></li><li data-li-identifier="2." data-name="2."><article class="listArticle" id="paragraf-3-punkt-2"><article class="legalP" id="paragraf-3-punkt-2-ledd-1"><i>Løssalg:</i> Opplag solgt i løssalg er lik eksemplarer solgt i henhold til bokførte løssalgsinntekter delt på antall utgivelsesdager og gjennomsnittlig pris. Løssalg av papiraviser og e-aviser likebehandles ved beregning av opplag.</article></article></li><li data-li-identifier="3." data-name="3."><article class="listArticle" id="paragraf-3-punkt-3"><article class="legalP" id="paragraf-3-punkt-3-ledd-1"><i>Andre digitale utgaver:</i> Det beregnes opplag for andre digitale nyhetsmedier etter pkt. 1 og 2 over. Produktet skal være individuelt bestilt og betalt. En utgave er minimum ett døgns produksjon. Minimum 50 prosent av det redaksjonelle stoffet må være nytt fra en utgave til den neste. Det kan ikke beregnes prosenttillegg etter pkt. 4 og 5 under.</article></article></li><li data-li-identifier="4." data-name="4."><article class="listArticle" id="paragraf-3-punkt-4"><article class="legalP" id="paragraf-3-punkt-4-ledd-1"><i>Frieksemplarer til avisbud:</i> Frieksemplarer tilsvarende antall egne budruter og bekreftede faktisk utleverte budaviser i samarbeidende distribusjon (eksklusiv aviser distribuerte med posten) kan legges til opplaget. Alternativt kan nyhets- og aktualitetsmediet legge til én prosent av sitt papirabonnementsopplag.</article></article></li><li data-li-identifier="5." data-name="5."><article class="listArticle" id="paragraf-3-punkt-5"><article class="legalP" id="paragraf-3-punkt-5-ledd-1"><i>Arbeidseksemplarer til ansatte, annonsører, eiere, osv.:</i> Det skal legges til et prosenttillegg for eksemplarer distribuert til ansatte, annonsører, eiere, styremedlemmer, osv. etter tabellen under. Tillegget beregnes ut fra eksemplarer distribuert på papir. Prosenttillegget skal benyttes fullt ut, og høyeste tall benyttes. <table><tbody><tr><td data-text-align="left" data-vertical-align="top">Mindre enn</td><td data-text-align="left" data-vertical-align="top" /><td data-text-align="left" data-vertical-align="top">5&#xa0;000</td><td data-text-align="left" data-vertical-align="top">i opplag</td><td data-text-align="left" data-vertical-align="top">250</td><td data-text-align="left" data-vertical-align="top">ekspl. eller maks</td><td data-text-align="left" data-vertical-align="top">8,0&#xa0;%</td></tr><tr><td data-text-align="left" data-vertical-align="top">5&#xa0;000</td><td data-text-align="left" data-vertical-align="top">–</td><td data-text-align="left" data-vertical-align="top">9&#xa0;999</td><td data-text-align="left" data-vertical-align="top">i opplag</td><td data-text-align="left" data-vertical-align="top">400</td><td data-text-align="left" data-vertical-align="top">ekspl. eller maks</td><td data-text-align="left" data-vertical-align="top">7,0&#xa0;%</td></tr><tr><td data-text-align="left" data-vertical-align="top">10&#xa0;000</td><td data-text-align="left" data-vertical-align="top">–</td><td data-text-align="left" data-vertical-align="top">19&#xa0;999</td><td data-text-align="left" data-vertical-align="top">i opplag</td><td data-text-align="left" data-vertical-align="top">700</td><td data-text-align="left" data-vertical-align="top">ekspl. eller maks</td><td data-text-align="left" data-vertical-align="top">5,0&#xa0;%</td></tr><tr><td data-text-align="left" data-vertical-align="top">20&#xa0;000</td><td data-text-align="left" data-vertical-align="top">–</td><td data-text-align="left" data-vertical-align="top">49&#xa0;999</td><td data-text-align="left" data-vertical-align="top">i opplag</td><td data-text-align="left" data-vertical-align="top">1&#xa0;000</td><td data-text-align="left" data-vertical-align="top">ekspl. eller maks</td><td data-text-align="left" data-vertical-align="top">3,5&#xa0;%</td></tr><tr><td data-text-align="left" data-vertical-align="top">50&#xa0;000</td><td data-text-align="left" data-vertical-align="top">–</td><td data-text-align="left" data-vertical-align="top">199&#xa0;999</td><td data-text-align="left" data-vertical-align="top">i opplag</td><td data-text-align="left" data-vertical-align="top">1&#xa0;750</td><td data-text-align="left" data-vertical-align="top">ekspl. eller maks</td><td data-text-align="left" data-vertical-align="top">2,5&#xa0;%</td></tr><tr><td data-text-align="left" data-vertical-align="top">Mer enn</td><td data-text-align="left" data-vertical-align="top" /><td data-text-align="left" data-vertical-align="top">200&#xa0;000</td><td data-text-align="left" data-vertical-align="top">i opplag</td><td data-text-align="left" data-vertical-align="top">5&#xa0;000</td><td data-text-align="left" data-vertical-align="top">ekspl. eller maks</td><td data-text-align="left" data-vertical-align="top">1,9&#xa0;%</td></tr></tbody></table></article></article></li></ul><article class="legalP" id="paragraf-3-ledd-1">Nyhets- og aktualitetsmediet kan selges med rabatt inklusive eventuelle tilleggsytelser på inntil 25 prosent av ordinær pris uten at det får konsekvenser for beregning av opplag. Rabatterte eksemplarer kan på årsbasis ikke overstige 20 prosent av antall eksemplarer solgt i abonnement. Prisen for kombinasjoner av ulike produkttyper må være lik de offisielle prisene for det enkelte produkt i medieselskapets prisliste for å få fullt tellende opplag.</article><article class="legalP" id="paragraf-3-ledd-2">Ved reduksjon av prisen vil opplaget bli tilsvarende redusert.</article></article><article class="legalArticle" data-lovdata-URL="LTI/forskrift/2014-09-17-1207/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Saksbehandling</span></h2><article class="legalP" id="paragraf-4-ledd-1">Medier som mottar produksjonstilskudd må ha avgitt opplysninger om opplag på fastsatt skjema til Norsk Opplagskontroll AS. Tidsfrist for innlevering av skjema bekjentgjøres av Norsk Opplagskontroll. Norsk Opplagskontroll skal publisere en veiledning for utfylling av skjemaet. Norsk Opplagskontroll leverer innstilling til fastsettelse av opplag til Medietilsynet senest 1. mars det påfølgende året. Medietilsynet vedtar opplag for medieselskaper som søker om produksjonstilskudd samtidig som vedtak om tildelt produksjonstilskudd finner sted.</article><article class="legalP" id="paragraf-4-ledd-2">Forvaltningsloven kommer til anvendelse på Medietilsynets saksbehandling etter denne forskriften.</article></article><article class="legalArticle" data-lovdata-URL="LTI/forskrift/2014-09-17-1207/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Kontroll</span></h2><article class="legalP" id="paragraf-5-ledd-1">Medier som søker om produksjonstilskudd for første gang får stedlig kontroll gjennomført av Norsk Opplagskontroll de to første årene de er i tilskuddsordningen. Norsk Opplagskontroll skal gjennomføre stedlig kontroll hos alle medier som mottar produksjonstilskudd minst hvert sjette år.</article></article><article class="legalArticle" data-lovdata-URL="LTI/forskrift/2014-09-17-1207/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Klageadgang</span></h2><article class="legalP" id="paragraf-6-ledd-1">Enkeltvedtak truffet av Medietilsynet i henhold til denne forskriften kan påklages til Klagenemnda for mediesaker.</article></article><article class="legalArticle" data-lovdata-URL="LTI/forskrift/2014-09-17-1207/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Ikrafttredelse</span></h2><article class="legalP" id="paragraf-7-ledd-1">Denne forskriften trer i kraft straks og gjelder for behandling av søknader om produksjonstilskudd fra og med 2014.</article></article></main></body></html>