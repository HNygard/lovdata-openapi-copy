<!DOCTYPE html><html lang="no"><head><title>Forskrift om krav til bruk av elektronisk betalingsenhet i motorvogner over 3&#xa0;500 kg</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2014-10-10-1276</dd><dt class="dokid">DokumentID</dt><dd class="dokid">LTI/forskrift/2014-10-10-1276</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">I 2014 hefte 13 s 2122</dd><dt class="dateInForce">I kraft fra</dt><dd class="dateInForce">2015-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1965-06-18-4/§13</li><li>lov/1965-06-18-4/§31</li><li>lov/1965-06-18-4/§31a</li></ul></dd><dt class="dateOfPublication">Kunngjort</dt><dd class="dateOfPublication">2014-10-10 15:50</dd><dt class="journalNumber">Journalnummer</dt><dd class="journalNumber">2014-0925</dd><dt class="titleShort">Korttittel</dt><dd class="titleShort">Forskrift om elektronisk betalingsenhet i motorvogner</dd><dt class="title">Tittel</dt><dd class="title">Forskrift om krav til bruk av elektronisk betalingsenhet i motorvogner over 3&#xa0;500 kg</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 10. oktober 2014 med hjemmel i lov 18. juni 1965 nr. 4 om vegtrafikk (vegtrafikkloven) § 13, § 31 og § 31a. Fremmet av Samferdselsdepartementet.</dd><dt class="refid">RefID</dt><dd class="refid">forskrift/2014-10-10-1276</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om krav til bruk av elektronisk betalingsenhet i motorvogner over 3 500 kg<ul class="tocSubUl"><li>§ 1. Krav til bruk av elektronisk betalingsenhet</li><li>§ 2. Krav til betalingsenhet og avtale</li><li>§ 3. Ansvar</li><li>§ 4. Montering</li><li>§ 5. Overtredelsesgebyr</li><li>§ 6. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2014-10-10-1276" id="dokument"><h1>Forskrift om krav til bruk av elektronisk betalingsenhet i motorvogner over 3&#xa0;500 kg</h1><article class="legalArticle" data-lovdata-URL="LTI/forskrift/2014-10-10-1276/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Krav til bruk av elektronisk betalingsenhet</span></h2><article class="legalP" id="paragraf-1-ledd-1">Motorvogner med tillatt totalvekt over 3 500 kg som er registrert på foretak, stat, fylkeskommune eller kommune, eller som på annen måte hovedsakelig benyttes i næringsvirksomhet, skal ved all kjøring på offentlig veg være utstyrt med elektronisk betalingsenhet. Med næringsvirksomhet menes en vedvarende virksomhet som er egnet til å gi nettoinntekt.</article><article class="legalP" id="paragraf-1-ledd-2">Påbudet etter første ledd gjelder ikke traktorer og motorredskaper. Tilsvarende gjelder påbudet ikke kjøretøy som er tilknyttet NATOs militære hovedkvarter, utenlandske NATO-styrker og styrker som er med i Partnerskap for fred, og påbudet gjelder heller ikke kjøretøy tilpasset militært formål som er eid av forsvaret.</article></article><article class="legalArticle" data-lovdata-URL="LTI/forskrift/2014-10-10-1276/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Krav til betalingsenhet og avtale</span></h2><article class="legalP" id="paragraf-2-ledd-1">Med betalingsenhet etter § 1 menes en godkjent innretning i norske trafikantbetalingssystemer, som avleses når motorvognen passerer en bomstasjon eller et annet betalingssnitt på veg. Betalingsenheten skal være godkjent for bruk i hele Norge og være tilknyttet norsk eller utenlandsk utsteder av betalingsenheten ved gyldig avtale.</article><article class="legalP" id="paragraf-2-ledd-2">Avtalen og betalingsenheten skal være knyttet til den enkelte motorvogn, og motorvognen skal være knyttet til en gyldig avtale. Norsk utsteder av betalingsenheter kan fastsette generelle betingelser i avtalevilkårene om avtaleforholdet, avtaleperiode, endring av avtalen og oppsigelse og bestemmelser om brukerens ansvar knyttet til bruken av betalingsenheten, betaling av depositum for betalingsenheten og betalingsvilkår.</article></article><article class="legalArticle" data-lovdata-URL="LTI/forskrift/2014-10-10-1276/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Ansvar</span></h2><article class="legalP" id="paragraf-3-ledd-1">Eier av motorvognen etter § 1 er ansvarlig for at motorvognen er utstyrt med elektronisk betalingsenhet med gyldig avtale. Dersom fører av motorvognen ikke er den samme som registrert som eier, er føreren solidarisk ansvarlig.</article><article class="legalP" id="paragraf-3-ledd-2">Ved leasing regnes leasingtaker som eieren av motorvognen.</article></article><article class="legalArticle" data-lovdata-URL="LTI/forskrift/2014-10-10-1276/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Montering</span></h2><article class="legalP" id="paragraf-4-ledd-1">Betalingsenheten skal være montert godt synlig i frontruten på motorvognen og være plassert i samsvar med monteringsinstruksen som følger med betalingsenheten.</article></article><article class="legalArticle" data-lovdata-URL="LTI/forskrift/2014-10-10-1276/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Overtredelsesgebyr</span></h2><article class="legalP" id="paragraf-5-ledd-1">Politiet, tollvesenet og Statens vegvesens regionvegkontorer kan ilegge overtredelsesgebyr på kr 8 000 for følgende overtredelser:<ul class="defaultList"><li data-li-identifier="a)" data-name="a)"><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">unnlatt bruk av lesbar elektronisk betalingsenhet med en tilhørende gyldig avtale tilknyttet motorvognen</article></article></li><li data-li-identifier="b)" data-name="b)"><article class="listArticle" id="paragraf-5-ledd-1-punkt-2"><article class="legalP" id="paragraf-5-ledd-1-punkt-2-ledd-1">bruk av betalingsenhet med avtale tilknyttet feil takstgruppe.</article></article></li></ul></article><article class="legalP" id="paragraf-5-ledd-2">Overtredelsesgebyret kan ilegges eieren, føreren eller leasingtaker etter ansvaret i § 3.</article><article class="legalP" id="paragraf-5-ledd-3">Ved gjentakelse kan det ilegges dobbelt overtredelsesgebyr. Med gjentakelse menes at det for samme kjøretøy tidligere er ilagt et overtredelsesgebyr for overtredelse av første ledd bokstav a eller b. Dobbelt overtredelsesgebyr ilegges bare dersom det har gått mindre enn 2 år etter at den tidligere sanksjonen ble endelig.</article><article class="legalP" id="paragraf-5-ledd-4">Bestemmelsene i forskrift 17. september 1993 nr. 855 om gebyr for visse overtredelser av vegtrafikkloven § 3, § 5, § 6, § 7, § 8 og § 9 gjelder så langt de passer. For gebyrer som ilegges av tollvesenet, utfører tollvesenet myndigheten og oppgavene lagt til politiet og Statens vegvesens regionvegkontor etter disse bestemmelsene.</article><article class="legalP" id="paragraf-5-ledd-5">Overtredelsesgebyr ilegges normalt ikke dersom overtredelsen fremstår som særlig graverende eller av andre særlige grunner bør følges opp ved vanlig straffeprosessuell forfølgning etter vegtrafikkloven § 31 første ledd eller andre straffebud etter straffeloven, og vilkårene for ileggelse av straff ellers er oppfylt.</article></article><article class="legalArticle" data-lovdata-URL="LTI/forskrift/2014-10-10-1276/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Ikrafttredelse</span></h2><article class="legalP" id="paragraf-6-ledd-1">Forskriften trer i kraft 1. januar 2015.</article></article></main></body></html>