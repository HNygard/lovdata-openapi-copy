<!DOCTYPE html><html lang="no"><head><title>Forskrift til a-opplysningsloven § 12a om tilpasset innføring av a-ordningen</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2014-10-29-1364</dd><dt class="dokid">DokumentID</dt><dd class="dokid">LTI/forskrift/2014-10-29-1364</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2014 hefte 14 s 2276</dd><dt class="dateInForce">I kraft fra</dt><dd class="dateInForce">2014-10-29</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2012-06-22-43/§12a</li></ul></dd><dt class="dateOfPublication">Kunngjort</dt><dd class="dateOfPublication">2014-11-07 15:00</dd><dt class="journalNumber">Journalnummer</dt><dd class="journalNumber">2014-0976</dd><dt class="titleShort">Korttittel</dt><dd class="titleShort">Forskrift om tilpasset innføring av a-ordningen</dd><dt class="title">Tittel</dt><dd class="title">Forskrift til a-opplysningsloven § 12a om tilpasset innføring av a-ordningen</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Finansdepartementet 29. oktober 2014 med hjemmel i lov 22. juni 2012 nr. 43 om arbeidsgivers innrapportering av ansettelses- og inntektsforhold m.m. (a-opplysningsloven) § 12a.</dd><dt class="refid">RefID</dt><dd class="refid">forskrift/2014-10-29-1364</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift til a-opplysningsloven § 12a om tilpasset innføring av a-ordningen<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li><li>§ 5.</li><li>§ 6.</li><li>§ 7.</li><li>§ 8.</li></ul></li></ul></dd></dl></header><main class="documentBody" data-lovdata-URL="LTI/forskrift/2014-10-29-1364" id="dokument"><h1>Forskrift til a-opplysningsloven § 12a om tilpasset innføring av a-ordningen</h1><article class="legalArticle" data-lovdata-URL="LTI/forskrift/2014-10-29-1364/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>.</h2><article class="legalP" id="paragraf-1-ledd-1">Tilpasset innføring innebærer at det i en overgangsfase gis utsettelse med innleveringsfristen for opplysninger som skal leveres etter a-opplysningsloven § 3, jf. a-opplysningsloven § 4.</article><article class="legalP" id="paragraf-1-ledd-2">Når perioden med tilpasset innføring er avsluttet, skal den opplysningspliktige gi opplysninger etter a-opplysningsloven § 3 innen den frist og på den måte Skattedirektoratet bestemmer.</article></article><article class="legalArticle" data-lovdata-URL="LTI/forskrift/2014-10-29-1364/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>.</h2><article class="legalP" id="paragraf-2-ledd-1">Opplysningspliktige som bruker et lønnssystem, kan innvilges tilpasset innføring.</article><article class="legalP" id="paragraf-2-ledd-2">Tilpasset innføring er ment for virksomheter hvor det vil være uforholdsmessig byrdefullt å oppfylle opplysningsplikten etter reglene i a-opplysningsloven fra iverksettelse av ordningen. I vurderingen av om tilpasset innføring skal innvilges kan det legges vekt på følgende:<ul class="defaultList"><li data-li-identifier="-" data-name="-"><article class="listArticle" id="paragraf-2-ledd-2-punkt-1"><article class="legalP" id="paragraf-2-ledd-2-punkt-1-ledd-1">virksomhetens kompleksitet, herunder f.eks. om virksomheten har flere forretningsområder, geografisk spredning og ulike lønnsordninger,</article></article></li><li data-li-identifier="-" data-name="-"><article class="listArticle" id="paragraf-2-ledd-2-punkt-2"><article class="legalP" id="paragraf-2-ledd-2-punkt-2-ledd-1">den tid og kompetanse virksomheten har til rådighet for utvikling av nødvendige tilpasninger i system eller organisasjon,</article></article></li><li data-li-identifier="-" data-name="-"><article class="listArticle" id="paragraf-2-ledd-2-punkt-3"><article class="legalP" id="paragraf-2-ledd-2-punkt-3-ledd-1">om virksomheten har skatterestanser.</article></article></li></ul></article></article><article class="legalArticle" data-lovdata-URL="LTI/forskrift/2014-10-29-1364/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>.</h2><article class="legalP" id="paragraf-3-ledd-1">Skattedirektoratet kan oppstille nærmere vilkår før tilpasset innføring innvilges, herunder vilkår om:<ul class="defaultList"><li data-li-identifier="-" data-name="-"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">dialog med systemleverandør,</article></article></li><li data-li-identifier="-" data-name="-"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">rapportering av arbeidet med tilrettelegging for rapportering etter a-opplysningsloven,</article></article></li><li data-li-identifier="-" data-name="-"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">gjennomføring av tester før ordinær rapportering igangsettes.</article></article></li></ul></article></article><article class="legalArticle" data-lovdata-URL="LTI/forskrift/2014-10-29-1364/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>.</h2><article class="legalP" id="paragraf-4-ledd-1">Den som er trekkpliktig etter skattebetalingsloven § 5-4 annet og tredje ledd og som innvilges tilpasset innføring, skal sende opplysninger som viser forskuddstrekket i de to foregående måneder innen fristen for betaling i skattebetalingsloven § 10-10. Det skal samtidig gis opplysninger om beregnet arbeidsgiveravgift etter folketrygdloven § 24-3 første ledd første punktum. Opplysningene skal gis til det sted og på den måte Skattedirektoratet bestemmer.</article></article><article class="legalArticle" data-lovdata-URL="LTI/forskrift/2014-10-29-1364/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>.</h2><article class="legalP" id="paragraf-5-ledd-1">Den som er innvilget tilpasset innføring, skal gi opplysninger om arbeidsforhold til Arbeidsgiver- og arbeidstakerregisteret etter folketrygdloven § 25-1.</article><article class="legalP" id="paragraf-5-ledd-2">Det skal gis opplysninger om:<ul class="defaultList"><li data-li-identifier="-" data-name="-"><article class="listArticle" id="paragraf-5-ledd-2-punkt-1"><article class="legalP" id="paragraf-5-ledd-2-punkt-1-ledd-1">inntak av en arbeidstaker i tjeneste dersom arbeidsforholdet skal vare i minst sju dager og det trolig vil innebære gjennomsnittlig minst fire timers arbeid per uke,</article></article></li><li data-li-identifier="-" data-name="-"><article class="listArticle" id="paragraf-5-ledd-2-punkt-2"><article class="legalP" id="paragraf-5-ledd-2-punkt-2-ledd-1">arbeidstaker som gjenopptar arbeid etter endt permisjon/permittering,</article></article></li><li data-li-identifier="-" data-name="-"><article class="listArticle" id="paragraf-5-ledd-2-punkt-3"><article class="legalP" id="paragraf-5-ledd-2-punkt-3-ledd-1">ansettelse av arbeidstaker til sjøs på fartøy eller flyttbar innretning, inkludert hvilket skipsregister fartøyet eller innretningen er registrert i (NOR, NIS eller utenlandsk register), og hvilken type fart fartøyet går i (innenriks-, utenriksfart, turistskip eller oljeboring).</article></article></li></ul></article><article class="legalP" id="paragraf-5-ledd-3">Arbeidsforhold anses å ta til den første dag arbeidstakeren har rett eller plikt til å utføre arbeid.</article><article class="legalP" id="paragraf-5-ledd-4">Det skal videre sendes melding om opphør når:<ul class="defaultList"><li data-li-identifier="-" data-name="-"><article class="listArticle" id="paragraf-5-ledd-4-punkt-1"><article class="legalP" id="paragraf-5-ledd-4-punkt-1-ledd-1">arbeidsforholdet opphører, eller ved permisjoner/permitteringer med eller uten lønn utover 14 dager,</article></article></li><li data-li-identifier="-" data-name="-"><article class="listArticle" id="paragraf-5-ledd-4-punkt-2"><article class="legalP" id="paragraf-5-ledd-4-punkt-2-ledd-1">gjennomsnittlig arbeidstid per uke i et sammenhengende tidsrom på minst to uker er lavere enn 4 timer per uke,</article></article></li><li data-li-identifier="-" data-name="-"><article class="listArticle" id="paragraf-5-ledd-4-punkt-3"><article class="legalP" id="paragraf-5-ledd-4-punkt-3-ledd-1">arbeidstakeren har vært sammenhengende sykmeldt i 12 måneder,</article></article></li><li data-li-identifier="-" data-name="-"><article class="listArticle" id="paragraf-5-ledd-4-punkt-4"><article class="legalP" id="paragraf-5-ledd-4-punkt-4-ledd-1">arbeidstaker overføres til arbeid som ikke omfattes av forskriften her.</article></article></li></ul></article><article class="legalP" id="paragraf-5-ledd-5">Opphørsmelding skal ikke sendes ved permisjoner/permitteringer der den permitterte har tillitsverv med lønn fra arbeidsgiveren i permisjonstiden. Det skal heller ikke meldes fra dersom arbeidstakeren er inne til repetisjonsøvelse i forsvaret.</article><article class="legalP" id="paragraf-5-ledd-6">Arbeidsforhold anses å opphøre fra det tidspunkt retten eller plikten til å utføre arbeid er falt bort.</article><article class="legalP" id="paragraf-5-ledd-7">Det skal sendes endringsmelding dersom arbeidstakeren skifter yrke, overføres til en annen virksomhet innenfor samme enhet eller endrer avtalt arbeidstid. Hvis en arbeidstaker som er bosatt i Norge forlater landet for mer enn tolv måneder i forbindelse med tjenesten, skal arbeidsgiveren gi særskilt melding om dette. Det samme gjelder selv om oppholdet i utlandet varer mindre enn tolv måneder, men lønnen fra Norge opphører.</article><article class="legalP" id="paragraf-5-ledd-8">For arbeidstakere til sjøs på fartøy skal det i tillegg sendes endringsmelding dersom arbeidstakeren skifter tjeneste til et fartøy som er registrert i et annet skipsregister (NOR, NIS eller utenlandsk register) eller går i annen type fart (innenriks- eller utenriksfart, turistskip eller oljeboring).</article><article class="legalP" id="paragraf-5-ledd-9">Det skal sendes endringsmelding dersom det skjer endringer i de persondata som framgår av maritim blankett for melding om endring til Arbeidsgiver- og arbeidstakerregisteret, med mindre arbeidstakeren er norsk statsborger og bosatt i Norge. Er arbeidstakeren norsk statsborger og bosatt i Norge, skal endringer meldes til Det sentrale folkeregister.</article><article class="legalP" id="paragraf-5-ledd-10">Meldingen skal inneholde enhetens eller virksomhetens organisasjonsnummer og sendes på elektronisk skjema fastsatt av Arbeids- og velferdsdirektoratet. Meldinger kan sendes på maskinlesbart medium i henhold til kravspesifikasjon fastsatt av Arbeids- og velferdsdirektoratet. Meldinger på maskinlesbart medium må leveres minst en gang per måned.</article></article><article class="legalArticle" data-lovdata-URL="LTI/forskrift/2014-10-29-1364/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>.</h2><article class="legalP" id="paragraf-6-ledd-1">Ved brudd på vilkår satt av Skattedirektoratet og/eller opplysningsplikten etter § 4 og § 5 gjelder reglene etter a-opplysningsloven.</article></article><article class="legalArticle" data-lovdata-URL="LTI/forskrift/2014-10-29-1364/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>.</h2><article class="legalP" id="paragraf-7-ledd-1">Skattedirektoratet kan bestemme at en opplysningspliktig kan få tilpasset innføring av opplysningsplikten etter a-opplysningsloven.</article><article class="legalP" id="paragraf-7-ledd-2">Opplysningspliktige kan søke om tilpasset innføring frem til første leveringsfrist etter a-opplysningsloven. Vedtaket skal normalt ikke gjelde for en periode som overstiger 6 måneder.</article></article><article class="legalArticle" data-lovdata-URL="LTI/forskrift/2014-10-29-1364/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>.</h2><article class="legalP" id="paragraf-8-ledd-1">Forskriften trer i kraft straks.</article></article></main></body></html>