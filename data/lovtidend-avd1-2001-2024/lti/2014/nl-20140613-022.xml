<!DOCTYPE html><html lang="no"><head><title>Lov om endringer i åndsverkloven (gjennomføring av endringer i EUs vernetidsdirektiv)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2014-06-13-22</dd><dt class="dokid">DokumentID</dt><dd class="dokid">LTI/lov/2014-06-13-22</dd><dt class="ministry">Departement</dt><dd class="ministry"><ul><li>Kulturdepartementet</li></ul></dd><dt class="publishedIn">Publisert i</dt><dd class="publishedIn">I 2014 hefte 7 s 956</dd><dt class="dateInForce">I kraft fra</dt><dd class="dateInForce">Kongen bestemmer.</dd><dt class="changesToDocuments">Endrer</dt><dd class="changesToDocuments"><ul><li>lov/1961-05-12-2</li></ul></dd><dt class="legalArea">Rettsområde</dt><dd class="legalArea"><ul><li>Immaterialrett &gt; Opphavsrett</li></ul></dd><dt class="dateOfPublication">Kunngjort</dt><dd class="dateOfPublication">2014-06-13 15:40</dd><dt class="lastupdated">Rettet</dt><dd class="lastupdated">2014-06-17 (EØS-henvisning tilføyd).</dd><dt class="journalNumber">Journalnummer</dt><dd class="journalNumber">2014-0460</dd><dt class="titleShort">Korttittel</dt><dd class="titleShort">Endringslov til åndsverkloven</dd><dt class="title">Tittel</dt><dd class="title">Lov om endringer i åndsverkloven (gjennomføring av endringer i EUs vernetidsdirektiv)</dd><dt class="miscInformation">Annet om dokumentet</dt><dd class="miscInformation">Prop.54 L (2013–2014), Innst.201 L (2013–2014), Lovvedtak 52 (2013–2014). Stortingets første og andre gangs behandling hhv. 27. mai og 5. juni 2014. Fremmet av Kulturdepartementet. Jf. EØS-avtalen vedlegg XVII nr. 9f (direktiv 2006/116/EF endret ved direktiv 2011/77/EU).</dd><dt class="refid">RefID</dt><dd class="refid">lov/2014-06-13-22</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i åndsverkloven (gjennomføring av endringer i EUs vernetidsdirektiv)<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/lov/2014-06-13-22" id="dokument"><h1>Lov om endringer i åndsverkloven (gjennomføring av endringer i EUs vernetidsdirektiv)</h1><article class="defaultP" data-text-size="small">Endringer i følgende lov:<ul class="defaultList" data-text-size="small"><li><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 12. mai 1961 nr. 2 om opphavsrett til åndsverk m.v. (åndsverkloven).</article></article></li></ul></article><section class="section" data-name="kapI" id="kapittel-1" data-lovdata-URL="LTI/lov/2014-06-13-22/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I lov 12. mai 1961 nr. 2 om opphavsrett til åndsverk m.v. gjøres følgende endringer:</article> <article class="defaultP" margin-top="true">§ 40 skal lyde:</article><article class="legalP" id="kapittel-1-ledd-2">Opphavsretten varer i opphavsmannens levetid og 70 år etter utløpet av hans dødsår. For de verk som er nevnt i § 6, regnes de 70 årene fra utløpet av den lengstlevende opphavsmanns dødsår. For filmverk regnes de 70 årene fra utløpet av dødsåret for den lengstlevende av hovedregissøren, forfatteren av filmmanuskript, dialogforfatteren og komponisten av musikk som er frembrakt med henblikk på filminnspillingen. For musikkverk der både tekst og musikk er frembrakt med henblikk på verket, regnes de 70 årene fra utløpet av dødsåret for den lengstlevende av tekstforfatteren og komponisten.</article> <article class="defaultP" margin-top="true">§ 42 andre ledd skal lyde:</article><article class="legalP" id="kapittel-1-ledd-3">Vernet etter denne bestemmelse varer i 50 år etter utløpet av det året fremføringen fant sted. Dersom en film utgis eller offentliggjøres i løpet av tidsrommet nevnt i første punktum i leddet her, varer vernet i 50 år etter utløpet av det året opptaket første gang ble utgitt eller offentliggjort. Dersom et lydopptak utgis eller offentliggjøres i løpet av tidsrommet nevnt i første punktum i leddet her, varer vernet i 70 år etter utløpet av det året opptaket første gang ble utgitt eller offentliggjort.</article> <article class="defaultP" margin-top="true">Ny § 42a skal lyde:</article><article class="legalP" id="kapittel-1-ledd-4">En utøvende kunstner som har overdratt rettigheter til et lydopptak til en tilvirker, kan heve avtalen når det er gått 50 år etter utløpet av det året lydopptaket første gang ble utgitt, eller dersom utgivelse ikke har funnet sted, etter utløpet av det året lydopptaket på annen måte ble offentliggjort, hvis tilvirkeren ikke:<ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-4-punkt-1"><article class="legalP" id="kapittel-1-ledd-4-punkt-1-ledd-1">tilbyr et tilstrekkelig antall eksemplar av lydopptaket for salg, og</article></article></li><li data-li-identifier="b)" data-name="b)"><article class="listArticle" id="kapittel-1-ledd-4-punkt-2"><article class="legalP" id="kapittel-1-ledd-4-punkt-2-ledd-1">stiller lydopptaket til rådighet på en slik måte at allmennheten selv kan velge tid og sted for tilgang til opptaket.</article></article></li></ul></article><article class="legalP" id="kapittel-1-ledd-5">Den utøvende kunstneren må varsle tilvirkeren om at han vil benytte seg av hevingsretten etter paragrafen her. Dersom tilvirkeren ikke utfører handlingene som nevnt i første ledd bokstav a og b innen ett år etter å ha mottatt varsel, kan avtalen heves.</article><article class="legalP" id="kapittel-1-ledd-6">Hvis flere utøvende kunstnere medvirker på et lydopptak, må alle være enig om det dersom avtalen skal heves. Når flere har medvirket på et lydopptak skal tilvirkeren, dersom en utøvende kunstner anmoder om det, gi opplysninger om hvem som har rettigheter til opptaket.</article><article class="legalP" id="kapittel-1-ledd-7">Hvis en avtale heves etter denne bestemmelse, opphører tilvirkerens rettigheter etter § 45 og § 45b til lydopptaket som avtalen gjelder.</article><article class="legalP" id="kapittel-1-ledd-8">Det kan ikke gis avkall på retten til å heve avtalen etter paragrafen her.</article> <article class="defaultP" margin-top="true">Ny § 42b skal lyde:</article><article class="legalP" id="kapittel-1-ledd-9">En utøvende kunstner som har overdratt rettigheter til et lydopptak til en tilvirker og har avtalt engangsvederlag, har rett til et tilleggsvederlag fra tilvirkeren for hvert hele år som følger når det er gått 50 år etter utløpet av det året lydopptaket første gang ble utgitt, eller dersom utgivelse ikke har funnet sted, etter utløpet av det året lydopptaket på annen måte ble offentliggjort.</article><article class="legalP" id="kapittel-1-ledd-10">For hvert lydopptak skal det samlede årlige tilleggsvederlaget svare til 20 prosent av tilvirkerens inntekter fra eksemplarfremstilling og tilgjengeliggjøring av lydopptaket i året forut for det år som vederlaget skal betales for. Inntekter fra utleie, kompensasjon for eksemplarfremstilling til privat bruk etter § 12 første ledd og vederlag for offentlig fremføring etter § 45b tas ikke med i beregningen av vederlaget.</article><article class="legalP" id="kapittel-1-ledd-11">Overfor de vederlagspliktige må vederlaget gjøres gjeldende gjennom en oppkrevings- og fordelingsorganisasjon som er godkjent av departementet og som representerer en vesentlig del av utøvende kunstnere som medvirker på lydopptak som brukes i Norge. Departementet kan i forskrift gi nærmere regler om godkjenning av oppkrevings- og fordelingsorganisasjon og administrering av ordningen.</article><article class="legalP" id="kapittel-1-ledd-12">Etter anmodning fra en utøvende kunstner eller godkjent oppkrevings- og fordelingsorganisasjon skal en tilvirker av lydopptak utlevere enhver opplysning som er nødvendig for å sikre at det årlige tilleggsvederlaget blir betalt.</article><article class="legalP" id="kapittel-1-ledd-13">Det kan ikke gis avkall på retten til tilleggsvederlag etter paragrafen her.</article> <article class="defaultP" margin-top="true">Ny § 42c skal lyde:</article><article class="legalP" id="kapittel-1-ledd-14">Hvis en utøvende kunstner har overdratt rettigheter til et lydopptak til en tilvirker og avtalt løpende vederlag, skal verken forskuddsbetaling eller kontraktsmessige fradrag trekkes fra løpende vederlag for tiden som følger når det er gått 50 år etter utløpet av det året lydopptaket første gang ble utgitt, eller dersom utgivelse ikke har funnet sted, etter utløpet av det året lydopptaket på annen måte ble offentliggjort. Fradrag kan likevel skje dersom kunstneren uttrykkelig har godkjent det.</article> <article class="defaultP" margin-top="true">§ 45 andre ledd skal lyde:</article><article class="legalP" id="kapittel-1-ledd-15">Vernet etter denne bestemmelse varer i 50 år etter utløpet av det året innspillingen fant sted. Dersom en film i løpet av tidsrommet nevnt i første punktum i leddet her, utgis eller offentliggjøres, varer vernet i 50 år etter utløpet av det året opptaket første gang ble utgitt eller offentliggjort. Dersom et lydopptak i løpet av tidsrommet nevnt i første punktum i leddet her utgis, varer vernet i 70 år etter utløpet av det året opptaket første gang ble utgitt. For lydopptak som ikke utgis, men i samme tidsrom på annen måte offentliggjøres, varer vernet i 70 år etter utløpet av det året opptaket første gang ble offentliggjort.</article> <article class="defaultP" margin-top="true">§ 45b første ledd første punktum skal lyde:</article><article class="legalP" id="kapittel-1-ledd-16">Lydopptak av utøvende kunstneres prestasjoner kan mot vederlag gjøres tilgjengelig for allmennheten ved offentlig fremføring.</article> <article class="defaultP" margin-top="true">§ 45b nytt sjette ledd skal lyde:</article><article class="legalP" id="kapittel-1-ledd-17">Vederlagsplikt etter denne paragraf gjelder i 70 år etter utløpet av det året opptaket første gang ble utgitt eller offentliggjort.</article> <article class="defaultP" margin-top="true">§ 51 første punktum skal lyde:</article><article class="legalP" id="kapittel-1-ledd-18">Departementet kan for godkjenning etter §§ 13b, 38a, 38c, 42b og 45b gi forskrift om saksbehandlingsregler til utfylling av reglene i tjenesteloven, herunder om saksbehandlingsfrist og rettsvirkninger av fristoverskridelse.</article></section><section class="section" data-name="kapII" id="kapittel-2" data-lovdata-URL="LTI/lov/2014-06-13-22/KAPITTEL_2"><h2 data-text-align="center">II</h2><ul class="defaultList"><li data-li-identifier="1." data-name="1."><article class="listArticle" id="kapittel-2-punkt-1"><article class="legalP" id="kapittel-2-punkt-1-ledd-1">Loven gjelder fra den tid Kongen bestemmer. De enkelte bestemmelsene kan settes i kraft til ulik tid.</article></article></li><li data-li-identifier="2." data-name="2."><article class="listArticle" id="kapittel-2-punkt-2"><article class="legalP" id="kapittel-2-punkt-2-ledd-1">Endringene i § 40 gjelder bare for musikkverk med tekst der enten musikken eller teksten var vernet i en stat innenfor Det europeiske økonomiske samarbeidsområdet 1. november 2013, og for musikkverk med tekst som er skapt etter 1. november 2013.</article></article></li><li data-li-identifier="3." data-name="3."><article class="listArticle" id="kapittel-2-punkt-3"><article class="legalP" id="kapittel-2-punkt-3-ledd-1">Endringene i §§ 42, 42a, 42b, 42c, 45 og 45b gjelder bare for utøvende kunstneres rettigheter til lydopptak og tilvirkeres rettigheter til lydopptak som var vernet 1. november 2013, og for slike lydopptak som er innspilt etter 1. november 2013.</article></article></li><li data-li-identifier="4." data-name="4."><article class="listArticle" id="kapittel-2-punkt-4"><article class="legalP" id="kapittel-2-punkt-4-ledd-1">Endringene i loven her gjelder ikke for handlinger som er utført eller rettigheter som er ervervet før loven har trådt i kraft.</article></article></li><li data-li-identifier="5." data-name="5."><article class="listArticle" id="kapittel-2-punkt-5"><article class="legalP" id="kapittel-2-punkt-5-ledd-1">Dersom et verk eller et lydopptak inngår i et annet opptak som er innspilt når verket eller lydopptaket etter de eldre regler ikke var vernet, kan opptaket uten hensyn til de nye vernetider offentlig fremføres frem til 1. januar 2020.</article></article></li><li data-li-identifier="6." data-name="6."><article class="listArticle" id="kapittel-2-punkt-6"><article class="legalP" id="kapittel-2-punkt-6-ledd-1">Med mindre annet er angitt i avtalen, skal en avtale om overdragelse av rettigheter til lydopptak som er inngått mellom en utøvende kunstner og en tilvirker før loven har trådt i kraft, gjelde i den forlengede vernetiden som følger av endringene i loven her.</article></article></li></ul></section></main></body></html>