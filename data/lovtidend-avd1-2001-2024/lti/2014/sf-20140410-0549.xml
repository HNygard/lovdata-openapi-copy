<!DOCTYPE html><html lang="no"><head><title>Forskrift om endring i forskrift om et nasjonalt personregister for introduksjonsordning og opplæring i norsk og samfunnskunnskap for nyankomne innvandrere (Nasjonalt introduksjonsregister)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2014-04-10-549</dd><dt class="dokid">DokumentID</dt><dd class="dokid">LTI/forskrift/2014-04-10-549</dd><dt class="ministry">Departement</dt><dd class="ministry"><ul><li>Barne- og likestillingsdepartementet</li></ul></dd><dt class="publishedIn">Publisert i</dt><dd class="publishedIn">I 2014 hefte 5 s 704</dd><dt class="dateInForce">I kraft fra</dt><dd class="dateInForce">2014-04-10</dd><dt class="changesToDocuments">Endrer</dt><dd class="changesToDocuments"><ul><li>forskrift/2005-04-20-342</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2003-07-04-80/§25</li></ul></dd><dt class="dateOfPublication">Kunngjort</dt><dd class="dateOfPublication">2014-04-16 13:30</dd><dt class="journalNumber">Journalnummer</dt><dd class="journalNumber">2014-0319</dd><dt class="titleShort">Korttittel</dt><dd class="titleShort">Endr. i forskrift om NIR</dd><dt class="title">Tittel</dt><dd class="title">Forskrift om endring i forskrift om et nasjonalt personregister for introduksjonsordning og opplæring i norsk og samfunnskunnskap for nyankomne innvandrere (Nasjonalt introduksjonsregister)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Barne-, likestillings- og inkluderingsdepartementet 10. april 2014 med hjemmel i lov 4. juli 2003 nr. 80 om introduksjonsordning og norskopplæring for nyankomne innvandrere (introduksjonsloven) § 25 tredje og fjerde ledd.</dd><dt class="refid">RefID</dt><dd class="refid">forskrift/2014-04-10-549</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om et nasjonalt personregister for introduksjonsordning og opplæring i norsk og samfunnskunnskap for nyankomne innvandrere (Nasjonalt introduksjonsregister)<ul class="tocSubUl"><li>I<ul class="tocSubUl"><li>§ 10. Fylkesmannens tilgang til NIR</li><li>§ 11. Lagring og overføring av opplysninger</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2014-04-10-549" id="dokument"><h1>Forskrift om endring i forskrift om et nasjonalt personregister for introduksjonsordning og opplæring i norsk og samfunnskunnskap for nyankomne innvandrere (Nasjonalt introduksjonsregister)</h1><section class="section" data-name="kapI" id="kapittel-1" data-lovdata-URL="LTI/forskrift/2014-04-10-549/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 20. april 2005 nr. 342 om et nasjonalt personregister for introduksjonsordning og opplæring i norsk og samfunnskunnskap for nyankomne innvandrere (Nasjonalt introduksjonsregister) gjøres følgende endringer:</article> <article class="defaultP" margin-top="true">§ 1 Formål, skal lyde:</article><article class="legalP" id="kapittel-1-ledd-2">Formålet med et nasjonalt personregister for introduksjonsordning og opplæring i norsk og samfunnskunnskap for nyankomne innvandrere (Nasjonalt introduksjonsregister) er å dokumentere enkeltpersoners deltakelse i introduksjonsprogram, opplæring i norsk og samfunnskunnskap og norskopplæring for asylsøkere. Personregisteret er nødvendig for at kommunen skal kunne gjennomføre introduksjonsprogram, opplæring i norsk og samfunnskunnskap og norskopplæring for asylsøkere, for utlendingsmyndighetenes behandling av søknader om permanent oppholdstillatelse og norsk statsborgerskap og til evaluering av ordningene.</article> <article class="defaultP" margin-top="true">§ 2 Virkeområde, skal lyde:</article><article class="legalP" id="kapittel-1-ledd-3">Forskriften gir regler om behandling av personopplysninger om personer som omfattes av introduksjonsordningen, opplæring i norsk og samfunnskunnskap, norskopplæring for asylsøkere, og som inngår i Nasjonalt introduksjonsregister (NIR).</article> <article class="defaultP" margin-top="true">§ 3 Opprettelsen av Nasjonalt introduksjonsregister første ledd, skal lyde:</article><article class="legalP" id="kapittel-1-ledd-4">Nasjonalt introduksjonsregister opprettes med hjemmel i introduksjonsloven § 25 tredje ledd. Forvaltningen av registeret legges til Integrerings- og mangfoldsdirektoratet (IMDi). I denne forskriften omtales heretter IMDi som «direktoratet».</article> <article class="defaultP" margin-top="true">§ 5 Generelle opplysninger, skal lyde:</article><article class="legalP" id="kapittel-1-ledd-5">Direktoratet skal legge inn og oppdatere personopplysninger i NIR om personer som omfattes av introduksjonsordningen, opplæring i norsk og samfunnskunnskap og norskopplæring for asylsøkere. Opplysningene skal knyttes til personnummer eller registreringsnummer i Datasystemet for utlendings- og flyktningsaker (DUF-nummer). Opplysninger hentes fra Utlendingsdatabasen (UDB) eller fra Det sentrale Folkeregisteret (folkeregisteret). Følgende opplysninger skal registreres om personer som omfattes av introduksjonsprogram og/eller opplæring i norsk og samfunnskunnskap:<ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-5-punkt-1"><article class="legalP" id="kapittel-1-ledd-5-punkt-1-ledd-1">Navn.</article></article></li><li data-li-identifier="b)" data-name="b)"><article class="listArticle" id="kapittel-1-ledd-5-punkt-2"><article class="legalP" id="kapittel-1-ledd-5-punkt-2-ledd-1">Kjønn.</article></article></li><li data-li-identifier="c)" data-name="c)"><article class="listArticle" id="kapittel-1-ledd-5-punkt-3"><article class="legalP" id="kapittel-1-ledd-5-punkt-3-ledd-1">Fødselsdato.</article></article></li><li data-li-identifier="d)" data-name="d)"><article class="listArticle" id="kapittel-1-ledd-5-punkt-4"><article class="legalP" id="kapittel-1-ledd-5-punkt-4-ledd-1">Personnummer.</article></article></li><li data-li-identifier="e)" data-name="e)"><article class="listArticle" id="kapittel-1-ledd-5-punkt-5"><article class="legalP" id="kapittel-1-ledd-5-punkt-5-ledd-1">Adresse.</article></article></li><li data-li-identifier="f)" data-name="f)"><article class="listArticle" id="kapittel-1-ledd-5-punkt-6"><article class="legalP" id="kapittel-1-ledd-5-punkt-6-ledd-1">Bosettingsdato.</article></article></li><li data-li-identifier="g)" data-name="g)"><article class="listArticle" id="kapittel-1-ledd-5-punkt-7"><article class="legalP" id="kapittel-1-ledd-5-punkt-7-ledd-1">Bosettingskommune/bydel.</article></article></li><li data-li-identifier="h)" data-name="h)"><article class="listArticle" id="kapittel-1-ledd-5-punkt-8"><article class="legalP" id="kapittel-1-ledd-5-punkt-8-ledd-1">Tilflyttingsdato til nåværende bostedskommune registrert i folkeregisteret.</article></article></li><li data-li-identifier="i)" data-name="i)"><article class="listArticle" id="kapittel-1-ledd-5-punkt-9"><article class="legalP" id="kapittel-1-ledd-5-punkt-9-ledd-1">Statsborgerskap.</article></article></li><li data-li-identifier="j)" data-name="j)"><article class="listArticle" id="kapittel-1-ledd-5-punkt-10"><article class="legalP" id="kapittel-1-ledd-5-punkt-10-ledd-1">Vedtaksdato for innvilget oppholdstillatelse, samt oppholdsgrunnlag og varighet på tillatelsen, herunder tidligere tillatelser og om det er søkt om fornyet tillatelse.</article></article></li><li data-li-identifier="k)" data-name="k)"><article class="listArticle" id="kapittel-1-ledd-5-punkt-11"><article class="legalP" id="kapittel-1-ledd-5-punkt-11-ledd-1">Registrert første ankomsttidspunkt ut over visumbesøk.</article></article></li></ul></article><article class="legalP" id="kapittel-1-ledd-6">Ved endringer i opplysningene som nevnt i første ledd, skal de nye opplysningene overføres fra UDB og folkeregisteret til NIR.</article><article class="legalP" id="kapittel-1-ledd-7">Følgende opplysninger skal registreres for personer som omfattes av norskopplæring for asylsøkere:<ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-7-punkt-1"><article class="legalP" id="kapittel-1-ledd-7-punkt-1-ledd-1">Dato for når personen ble omfattet av målgruppen for norskopplæring.</article></article></li><li data-li-identifier="b)" data-name="b)"><article class="listArticle" id="kapittel-1-ledd-7-punkt-2"><article class="legalP" id="kapittel-1-ledd-7-punkt-2-ledd-1">DUF-nummer.</article></article></li><li data-li-identifier="c)" data-name="c)"><article class="listArticle" id="kapittel-1-ledd-7-punkt-3"><article class="legalP" id="kapittel-1-ledd-7-punkt-3-ledd-1">Statsborgerskap.</article></article></li><li data-li-identifier="d)" data-name="d)"><article class="listArticle" id="kapittel-1-ledd-7-punkt-4"><article class="legalP" id="kapittel-1-ledd-7-punkt-4-ledd-1">Fødselsdato.</article></article></li><li data-li-identifier="e)" data-name="e)"><article class="listArticle" id="kapittel-1-ledd-7-punkt-5"><article class="legalP" id="kapittel-1-ledd-7-punkt-5-ledd-1">Kjønn.</article></article></li><li data-li-identifier="f)" data-name="f)"><article class="listArticle" id="kapittel-1-ledd-7-punkt-6"><article class="legalP" id="kapittel-1-ledd-7-punkt-6-ledd-1">Etternavn.</article></article></li><li data-li-identifier="g)" data-name="g)"><article class="listArticle" id="kapittel-1-ledd-7-punkt-7"><article class="legalP" id="kapittel-1-ledd-7-punkt-7-ledd-1">Fornavn.</article></article></li><li data-li-identifier="h)" data-name="h)"><article class="listArticle" id="kapittel-1-ledd-7-punkt-8"><article class="legalP" id="kapittel-1-ledd-7-punkt-8-ledd-1">Navn på mottak.</article></article></li><li data-li-identifier="i)" data-name="i)"><article class="listArticle" id="kapittel-1-ledd-7-punkt-9"><article class="legalP" id="kapittel-1-ledd-7-punkt-9-ledd-1">Mottaksadresse.</article></article></li></ul></article> <article class="defaultP" margin-top="true">§ 6 Opplysninger om deltakelse i introduksjonsprogram, skal lyde:</article><article class="legalP" id="kapittel-1-ledd-8">Kommunen skal innen to måneder registrere følgende personopplysninger om deltakere i kommunens introduksjonsprogram knyttet til personnummer eller DUF-nummer:<ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-8-punkt-1"><article class="legalP" id="kapittel-1-ledd-8-punkt-1-ledd-1">Dato for kommunens tilbud om introduksjonsprogram eller for framsatt krav om introduksjonsprogram.</article></article></li><li data-li-identifier="b)" data-name="b)"><article class="listArticle" id="kapittel-1-ledd-8-punkt-2"><article class="legalP" id="kapittel-1-ledd-8-punkt-2-ledd-1">Vedtaksdato for tildeling av introduksjonsprogram og omfang og varighet av de ulike tiltakene, eller vedtaksdato for avslag og begrunnelse for avslag.</article></article></li><li data-li-identifier="c)" data-name="c)"><article class="listArticle" id="kapittel-1-ledd-8-punkt-3"><article class="legalP" id="kapittel-1-ledd-8-punkt-3-ledd-1">Tidspunkt for start på introduksjonsprogram.</article></article></li><li data-li-identifier="d)" data-name="d)"><article class="listArticle" id="kapittel-1-ledd-8-punkt-4"><article class="legalP" id="kapittel-1-ledd-8-punkt-4-ledd-1">Tidspunkt for avslutning av introduksjonsprogram og sluttårsak.</article></article></li><li data-li-identifier="e)" data-name="e)"><article class="listArticle" id="kapittel-1-ledd-8-punkt-5"><article class="legalP" id="kapittel-1-ledd-8-punkt-5-ledd-1">Vedtaksdato for innvilgelse av permisjon og varighet på permisjonen, jf. forskrift 18. juli 2003 nr. 973 om fravær og permisjon ved nyankomne innvandreres deltakelse i introduksjonsordningen herunder årsak til fravær etter endt permisjon ved fødsel og adopsjon.</article></article></li><li data-li-identifier="f)" data-name="f)"><article class="listArticle" id="kapittel-1-ledd-8-punkt-6"><article class="legalP" id="kapittel-1-ledd-8-punkt-6-ledd-1">Omfang av fravær, jf. forskrift om fravær og permisjon ved nyankomne innvandreres deltakelse i introduksjonsordningen,</article></article></li><li data-li-identifier="g)" data-name="g)"><article class="listArticle" id="kapittel-1-ledd-8-punkt-7"><article class="legalP" id="kapittel-1-ledd-8-punkt-7-ledd-1">Vedtaksdato for stansing av introduksjonsprogram.</article></article></li><li data-li-identifier="h)" data-name="h)"><article class="listArticle" id="kapittel-1-ledd-8-punkt-8"><article class="legalP" id="kapittel-1-ledd-8-punkt-8-ledd-1">Klager jf. introduksjonsloven § 21, og forskrift 18. juli 2003 nr. 973 om fravær og permisjon ved nyankomne innvandreres deltakelse i introduksjonsordningen § 7-2, og utfallet av klagebehandlingen.</article></article></li></ul></article><article class="legalP" id="kapittel-1-ledd-9">Kommunen avgir personopplysninger etter første ledd til NIR, jf. introduksjonsloven § 25 tredje ledd.</article> <article class="defaultP" margin-top="true">§ 7 Opplysninger om deltakelse i opplæring i norsk og samfunnskunnskap, skal lyde:</article><article class="legalP" id="kapittel-1-ledd-10">Kommunen skal innen to måneder registrere følgende personopplysninger om personer i kommunen som omfattes av introduksjonslovens bestemmelser om opplæring i norsk og samfunnskunnskap knyttet til personnummer eller DUF-nummer:<ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-10-punkt-1"><article class="legalP" id="kapittel-1-ledd-10-punkt-1-ledd-1">Dato for framsatt krav om opplæring i norsk og samfunnskunnskap.</article></article></li><li data-li-identifier="b)" data-name="b)"><article class="listArticle" id="kapittel-1-ledd-10-punkt-2"><article class="legalP" id="kapittel-1-ledd-10-punkt-2-ledd-1">Vedtaksdato for tildeling av rett og plikt til deltakelse i opplæring i norsk og samfunnskunnskap, opplæringens omfang, eller vedtaksdato for avslag og begrunnelser for avslag.</article></article></li><li data-li-identifier="c)" data-name="c)"><article class="listArticle" id="kapittel-1-ledd-10-punkt-3"><article class="legalP" id="kapittel-1-ledd-10-punkt-3-ledd-1">Morsmål og andre opplæringsspråk, samt hvilket opplæringsspor deltakeren følger.</article></article></li><li data-li-identifier="d)" data-name="d)"><article class="listArticle" id="kapittel-1-ledd-10-punkt-4"><article class="legalP" id="kapittel-1-ledd-10-punkt-4-ledd-1">Tidspunkt for når avsluttende prøver i norsk og i samfunnskunnskap er avlagt, og resultat av delprøver i norsk og prøve i samfunnskunnskap.</article></article></li><li data-li-identifier="e)" data-name="e)"><article class="listArticle" id="kapittel-1-ledd-10-punkt-5"><article class="legalP" id="kapittel-1-ledd-10-punkt-5-ledd-1">Tidspunkt for start på opplæringen, opplæringens omfang og målsettingen i den individuelle planen.</article></article></li><li data-li-identifier="f)" data-name="f)"><article class="listArticle" id="kapittel-1-ledd-10-punkt-6"><article class="legalP" id="kapittel-1-ledd-10-punkt-6-ledd-1">Tidspunkt for avslutning av opplæringen.</article></article></li><li data-li-identifier="g)" data-name="g)"><article class="listArticle" id="kapittel-1-ledd-10-punkt-7"><article class="legalP" id="kapittel-1-ledd-10-punkt-7-ledd-1">Antall timer deltatt i opplæringen, herunder antall timer i norsk, antall timer samfunnskunnskap og antall timer norsk ut over 600 timer.</article></article></li><li data-li-identifier="h)" data-name="h)"><article class="listArticle" id="kapittel-1-ledd-10-punkt-8"><article class="legalP" id="kapittel-1-ledd-10-punkt-8-ledd-1">Vedtaksdato for innvilgelse av permisjon og varigheten av permisjonen, jf. forskrift 20. april 2005 nr. 341 om opplæring i norsk og samfunnskunnskap for nyankomne innvandrere, herunder årsak til fravær etter endt permisjon ved fødsel og adopsjon.</article></article></li><li data-li-identifier="i)" data-name="i)"><article class="listArticle" id="kapittel-1-ledd-10-punkt-9"><article class="legalP" id="kapittel-1-ledd-10-punkt-9-ledd-1">Vedtaksdato for fritak fra plikt til å delta i opplæring i norsk og samfunnskunnskap eller fritak fra plikt til å avlegge avsluttende prøve i norsk og samfunnskunnskap, og hjemmelen for fritaket.</article></article></li><li data-li-identifier="j)" data-name="j)"><article class="listArticle" id="kapittel-1-ledd-10-punkt-10"><article class="legalP" id="kapittel-1-ledd-10-punkt-10-ledd-1">Omfang av fravær, jf. forskrift 20. april 2005 nr. 341 om opplæring i norsk og samfunnskunnskap for nyankomne innvandrere .</article></article></li><li data-li-identifier="k)" data-name="k)"><article class="listArticle" id="kapittel-1-ledd-10-punkt-11"><article class="legalP" id="kapittel-1-ledd-10-punkt-11-ledd-1">Klager jf. introduksjonsloven § 21, og forskrift 20. april 2005 nr. 341 om opplæring i norsk og samfunnskunnskap for nyankomne innvandrere § 27 og § 29, og utfallet av klagebehandlingen.</article></article></li><li data-li-identifier="l)" data-name="l)"><article class="listArticle" id="kapittel-1-ledd-10-punkt-12"><article class="legalP" id="kapittel-1-ledd-10-punkt-12-ledd-1">Vedtaksdato for stansing av opplæring i norsk og samfunnskunnskap.</article></article></li></ul></article><article class="legalP" id="kapittel-1-ledd-11">Kommunen skal innen to måneder registrere følgende personopplysninger om personer i kommunen som omfattes av norskopplæring for asylsøkere:<ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-11-punkt-1"><article class="legalP" id="kapittel-1-ledd-11-punkt-1-ledd-1">Antall timer gjennomført norskopplæring per uke.</article></article></li><li data-li-identifier="b)" data-name="b)"><article class="listArticle" id="kapittel-1-ledd-11-punkt-2"><article class="legalP" id="kapittel-1-ledd-11-punkt-2-ledd-1">Hvilket spor asylsøkeren plasseres på etter læreplanen i norsk og samfunnskunnskap for voksne innvandrere.</article></article></li><li data-li-identifier="c)" data-name="c)"><article class="listArticle" id="kapittel-1-ledd-11-punkt-3"><article class="legalP" id="kapittel-1-ledd-11-punkt-3-ledd-1">Tidspunkt for når avsluttende prøve i norsk og samfunnskunnskap er avlagt, og resultat av delprøver i norsk og prøve i samfunnskunnskap.</article></article></li></ul></article><article class="legalP" id="kapittel-1-ledd-12">Kommunen avgir personopplysninger etter første og annet ledd til NIR, jf. introduksjonsloven § 25 tredje ledd.</article> <article class="defaultP" margin-top="true">§ 8 Direktoratets ansvar, skal lyde:</article><article class="legalP" id="kapittel-1-ledd-13">Direktoratet skal legge inn personopplysninger knyttet til personer som omfattes av introduksjonsloven og norskopplæring for asylsøkere slik det følger av introduksjonsloven § 25 tredje og fjerde ledd og § 5 i denne forskriften. Direktoratet er ansvarlig for at opplysninger om resultatet på prøver for personer i målgruppen for norskopplæring etter introduksjonsloven automatisk overføres fra ansvarlig for prøvene til NIR. Direktoratet skal registrere hvilke personer det er utbetalt tilskudd for. Direktoratet er også ansvarlig for at egen behandling av personopplysninger ikke er i strid med formålene som framgår av § 1 av denne forskriften.</article><article class="legalP" id="kapittel-1-ledd-14">Direktoratet er behandlingsansvarlig for alle behandlinger av personopplysninger tilknyttet denne forskriften.</article><article class="legalP" id="kapittel-1-ledd-15">Direktoratet skal gjennom systematiske tiltak sørge for tilfredsstillende informasjonssikkerhet for registeret, jf. personopplysningsloven § 13, herunder oppfylle kravene til konfidensialitet, integritet og tilgjengelighet. Kravet til konfidensialitet skal sikre at personopplysningene ikke blir gjort tilgjengelig for uvedkommende. Kravet til integritet skal sikre at personopplysninger ikke endres utilsiktet eller av uvedkommende. Kravet til tilgjengelighet skal sikre at personopplysninger er tilgjengelige for rettmessige brukere, når de trenger dem for å kunne utføre sine oppgaver.</article><article class="legalP" id="kapittel-1-ledd-16">I tillegg skal direktoratet etablere og holde ved like nødvendige, planlagte og systematiske tiltak for å sikre at kravene personopplysningsloven stiller til behandling av opplysninger blir etterlevd, jf. personopplysningsloven § 14.</article><article class="legalP" id="kapittel-1-ledd-17">Direktoratet er ansvarlig for å inngå en databehandleravtale med hver kommune, jf. personopplysningsloven § 15. Avtalen skal inneholde en angivelse av kommunens plikt til å gjennomføre nødvendige sikkerhetstiltak etter personopplysningsloven. Direktoratet skal også inngå databehandleravtaler med avgivere av personopplysninger til NIR, og mottakere av personopplysninger fra NIR, jf. personopplysningsloven § 15.</article> <article class="defaultP" margin-top="true">§ 9 Kommunens ansvar første ledd, skal lyde:</article><article class="legalP" id="kapittel-1-ledd-18">Kommunen er ansvarlig for innsamling og registrering av personopplysninger om personer i kommunen som omfattes av introduksjonsloven og norskopplæring for asylsøkere, slik det følger av introduksjonsloven og denne forskriften § 6 og § 7. Kommunen er også ansvarlig for at kommunens behandling av personopplysninger ikke er i strid med formålene i denne forskriften, jf. introduksjonsloven § 25 tredje og fjerde ledd og denne forskriften § 1.</article> <article class="defaultP" margin-top="true">Ny § 10 skal lyde:</article><article class="futureLegalArticle" data-name="§10" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 10</span>. <span class="legalArticleTitle">Fylkesmannens tilgang til NIR</span></span><article class="legalP" id="kapittel-1-foreslåttparagraf-1-ledd-1">Fylkesmannen gis gjennom NIR lesetilgang til opplysninger om personer som deltar i introduksjonsordningen, opplæring i norsk og samfunnskunnskap og norskopplæring for asylsøkere.</article></article> <article class="defaultP" margin-top="true">§ 10 – § 12 blir § 11 – § 13.</article> <article class="defaultP" margin-top="true">§ 11 skal lyde:</article><article class="futureLegalArticle" data-name="§11" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 11</span>. <span class="legalArticleTitle">Lagring og overføring av opplysninger</span></span><article class="legalP" id="kapittel-1-foreslåttparagraf-2-ledd-1">Direktoratet kan lagre personopplysninger om en person i NIR i til sammen ti år, beregnet fra tidspunkt for påbegynt introduksjonsprogram eller opplæring i norsk og samfunnskunnskap. Direktoratet kan lagre personopplysninger om personer som omfattes av norskopplæring for asylsøkere i til sammen fem år beregnet fra tidspunkt for påbegynt opplæring.</article><article class="legalP" id="kapittel-1-foreslåttparagraf-2-ledd-2">Direktoratet skal overføre opplysninger om antall timer gjennomført norskopplæring for asylsøkere per uke til felles register for alle landets asylmottak.</article><article class="legalP" id="kapittel-1-foreslåttparagraf-2-ledd-3">Direktoratet skal for behandling av søknader om permanent oppholdstillatelse og norsk statsborgerskap overføre følgende opplysninger til UDB:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-2-ledd-3-punkt-1"><article class="legalP" id="kapittel-1-foreslåttparagraf-2-ledd-3-punkt-1-ledd-1">om gjennomføring av pliktig opplæring i norsk og samfunnskunnskap,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-2-ledd-3-punkt-2"><article class="legalP" id="kapittel-1-foreslåttparagraf-2-ledd-3-punkt-2-ledd-1">om fritak fra plikt til å delta i opplæring i norsk og samfunnskunnskap eller fritak fra plikt til å avlegge avsluttende prøve i norsk og samfunnskunnskap, eller</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-2-ledd-3-punkt-3"><article class="legalP" id="kapittel-1-foreslåttparagraf-2-ledd-3-punkt-3-ledd-1">om dokumentasjon av tilstrekkelige kunnskaper i norsk eller samisk.</article></article></li></ul></article><article class="legalP" id="kapittel-1-foreslåttparagraf-2-ledd-4">Direktoratet skal overføre opplysningene så snart de foreligger i registeret.</article><article class="legalP" id="kapittel-1-foreslåttparagraf-2-ledd-5">Direktoratet skal før sletting av opplysninger etter hhv. ti og fem år, jf. første ledd, overføre til UDB de opplysninger om en person som framgår av tredje ledd.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2014-04-10-549/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft straks.</article></section></main></body></html>