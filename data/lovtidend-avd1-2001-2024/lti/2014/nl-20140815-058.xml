<!DOCTYPE html><html lang="no"><head><title>Lov om endringer i patentloven (gjennomføring av London-overenskomsten 17. oktober 2000 om anvendelsen av artikkel 65 i konvensjonen om meddelelse av europeiske patenter og nasjonale patenter på engelsk)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2014-08-15-58</dd><dt class="dokid">DokumentID</dt><dd class="dokid">LTI/lov/2014-08-15-58</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="publishedIn">Publisert i</dt><dd class="publishedIn">I 2014 hefte 11 s 1627</dd><dt class="dateInForce">I kraft fra</dt><dd class="dateInForce">Kongen bestemmer.</dd><dt class="changesToDocuments">Endrer</dt><dd class="changesToDocuments"><ul><li>lov/1967-12-15-9</li></ul></dd><dt class="legalArea">Rettsområde</dt><dd class="legalArea"><ul><li>EU/EØS-rett &gt; Finansielle tjenester</li> <li>Immaterialrett &gt; Patent</li></ul></dd><dt class="dateOfPublication">Kunngjort</dt><dd class="dateOfPublication">2014-08-15 16:30</dd><dt class="journalNumber">Journalnummer</dt><dd class="journalNumber">2014-0529</dd><dt class="titleShort">Korttittel</dt><dd class="titleShort">Endringslov til patentloven</dd><dt class="title">Tittel</dt><dd class="title">Lov om endringer i patentloven (gjennomføring av London-overenskomsten 17. oktober 2000 om anvendelsen av artikkel 65 i konvensjonen om meddelelse av europeiske patenter og nasjonale patenter på engelsk)</dd><dt class="miscInformation">Annet om dokumentet</dt><dd class="miscInformation">Prop.76 L (2013–2014), Innst.259 L (2013–2014), Lovvedtak 65 (2013–2014). Stortingets første og andre gangs behandling hhv. 16. og 20. juni 2014. Fremmet av Justis- og beredskapsdepartementet.</dd><dt class="refid">RefID</dt><dd class="refid">lov/2014-08-15-58</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i patentloven (gjennomføring av London-overenskomsten 17. oktober 2000 om anvendelsen av artikkel 65 i konvensjonen om meddelelse av europeiske patenter og nasjonale patenter på engelsk)<ul class="tocSubUl"><li>I<ul class="tocSubUl"><li>§ 63 e.</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/lov/2014-08-15-58" id="dokument"><h1>Lov om endringer i patentloven (gjennomføring av London-overenskomsten 17. oktober 2000 om anvendelsen av artikkel 65 i konvensjonen om meddelelse av europeiske patenter og nasjonale patenter på engelsk)</h1><article class="defaultP" data-text-size="small">Endringer i følgende lov:<ul class="defaultList" data-text-size="small"><li><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 15. desember 1967 nr. 9 om patenter (patentloven).</article></article></li></ul></article><section class="section" data-name="kapI" id="kapittel-1" data-lovdata-URL="LTI/lov/2014-08-15-58/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I lov 15. desember 1967 nr. 9 om patenter gjøres følgende endringer:</article> <article class="defaultP" margin-top="true">§ 21 skal lyde:</article><article class="legalP" id="kapittel-1-ledd-2">Når meddelelsesavgift etter § 20 er betalt eller fritak for avgiften er gitt, skal søknaden imøtekommes dersom det fortsatt ikke finnes å foreligge hinder for patent. Avgjørelsen skal kunngjøres.</article><article class="legalP" id="kapittel-1-ledd-3">Når avgjørelsen om å imøtekomme søknaden er kunngjort, er patentet meddelt. Patent kan meddeles på norsk eller engelsk.</article><article class="legalP" id="kapittel-1-ledd-4">Samtidig med at patentet meddeles, skal Patentstyret utgi et patentskrift. Patentskriftet skal inneholde beskrivelse, patentkrav og sammendrag, samt patenthaverens og oppfinnerens navn. Når et patent meddeles på engelsk, skal patentskriftet inneholde en oversettelse av patentkravene til norsk. Samsvarer ikke oversettelsen med teksten på engelsk, gjelder patentvernet bare så langt som det er samsvar mellom oversettelsen og teksten på engelsk. I sak om begrensning av eller gyldigheten av et patent som er meddelt på engelsk, skal kun patentkravene på engelsk legges til grunn for avgjørelsen. Patenthaveren kan sende inn en rettelse av oversettelse som nevnt i tredje punktum. Når patenthaveren har betalt fastsatt gebyr, skal Patentstyret kunngjøre at rettet oversettelse er innsendt, og holde den tilgjengelig for enhver. Deretter gjelder den rettede oversettelsen. Ved innsendelse av rettet oversettelse gjelder § 66 j annet ledd tilsvarende.</article><article class="legalP" id="kapittel-1-ledd-5">Ved meddelelsen av patentet skal et patentbrev utferdiges.</article><article class="legalP" id="kapittel-1-ledd-6">Meddelte patenter innføres i patentregisteret, som føres av Patentstyret. Enhver har rett til å få se patentregisteret, få bekreftet utskrift av det og få kopi av patentsøknad med bilag som etter § 22 er tilgjengelig for enhver.</article> <article class="defaultP" margin-top="true">§ 24 nytt syvende ledd skal lyde:</article><article class="legalP" id="kapittel-1-ledd-7">Dersom patentet som det er fremsatt innsigelse mot, er meddelt på engelsk, kan Patentstyret pålegge patenthaveren å sende inn en oversettelse av patentskriftet til norsk. Sender ikke patenthaveren inn oversettelse innen den frist Patentstyret fastsetter, kan Patentstyret få patentskriftet oversatt for patenthaverens regning.</article> <article class="defaultP" margin-top="true">Nåværende syvende ledd blir åttende ledd.</article> <article class="defaultP" margin-top="true">§ 27 fjerde ledd nytt annet punktum skal lyde:</article><article class="legalP" id="kapittel-1-ledd-8">§ 24 syvende ledd gjelder tilsvarende for Klagenemnden ved klage over Patentstyrets avgjørelse av en innsigelse.</article> <article class="defaultP" margin-top="true">§ 31 første og annet ledd skal lyde:</article><article class="legalP" id="kapittel-1-ledd-9">Vil søkeren videreføre en internasjonal patentsøknad i Norge, skal han innen 31 måneder fra den internasjonale inngivelsesdagen eller hvis prioritet er begjært, den dagen som prioritet er begjært fra, inngi til Patentstyret en oversettelse av den internasjonale søknaden til norsk eller engelsk i den utstrekning Kongen fastsetter, eller når søknaden er på norsk eller engelsk, en kopi av den. Søkeren skal betale fastsatt gebyr til Patentstyret.</article><article class="legalP" id="kapittel-1-ledd-10">Oversettelsen eller kopien kan inngis innen en ytterligere frist på to måneder mot at det betales en fastsatt avgift.</article> <article class="defaultP" margin-top="true">§ 33 tredje og fjerde ledd skal lyde:</article><article class="legalP" id="kapittel-1-ledd-11">§ 22 får anvendelse også før søknaden videreføres, når søkeren har oppfylt sin plikt etter § 31 til å inngi oversettelse av søknaden eller, om søknaden er på norsk eller engelsk, når søkeren har inngitt en kopi til Patentstyret.</article><article class="legalP" id="kapittel-1-ledd-12">Ved anvendelsen av §§ 48 og 56 anses en internasjonal patentsøknad å være gjort tilgjengelig for enhver når den er gjort tilgjengelig etter tredje ledd. En internasjonal søknad som er på engelsk, og som er gjort tilgjengelig etter tredje ledd, anses bare å være gjort tilgjengelig for enhver ved anvendelsen av § 60 første ledd når søkeren har sendt inn en oversettelse av patentkravene til norsk, og Patentstyret har kunngjort at slik oversettelse er innsendt, jf. § 60 annet ledd første til tredje punktum.</article> <article class="defaultP" margin-top="true">§ 52 b nytt niende ledd skal lyde:</article><article class="legalP" id="kapittel-1-ledd-13">§ 24 syvende ledd gjelder tilsvarende for Patentstyret ved administrativ overprøving.</article> <article class="defaultP" margin-top="true">§ 52 e nytt fjerde ledd skal lyde:</article><article class="legalP" id="kapittel-1-ledd-14">§ 24 syvende ledd gjelder tilsvarende for Klagenemnden ved administrativ overprøving.</article> <article class="defaultP" margin-top="true">§ 60 nytt annet ledd skal lyde:</article><article class="legalP" id="kapittel-1-ledd-15">Når patentsøknaden er på engelsk, kan søkeren sende inn en oversettelse av patentkravene i søknaden til norsk. Patentstyret skal kunngjøre at oversettelse er sendt inn når dokumentene i søknadssaken er tilgjengelige for enhver etter § 22. Fra kunngjøringen gjelder første ledd tilsvarende for søknad på engelsk. Dersom det ikke er samsvar mellom oversettelsen og teksten på engelsk, gjelder vernet bare så langt som det er samsvar mellom tekstene. Søkeren kan sende inn en rettelse av oversettelse som nevnt i første punktum. Patentstyret skal kunngjøre at rettet oversettelse er innsendt, og holde den tilgjengelig for enhver når søkeren har betalt fastsatt gebyr. Deretter gjelder den rettede oversettelsen. Ved innsendelse av rettet oversettelse gjelder § 66 j annet ledd tilsvarende.</article> <article class="defaultP" margin-top="true">Nåværende annet ledd blir tredje ledd.</article> <article class="defaultP" margin-top="true">Ny § 63 e skal lyde:</article><article class="futureLegalArticle" data-name="§63e" id="kapittel-1-foreslåttparagraf-1"><span class="futureLegalArticleHeader">§ 63 e.</span><article class="legalP" id="kapittel-1-foreslåttparagraf-1-ledd-1">Dersom det ikke foreligger en fullstendig oversettelse av patentsøknaden eller patentskriftet til norsk hos Patentstyret, kan retten i søksmål som nevnt i § 63 første ledd pålegge en patentsøker, en patenthaver eller en lisenshaver å legge frem en slik oversettelse. Når patentsøkeren, patenthaveren eller lisenshaveren er saksøker, kan søksmålet avvises dersom et pålegg om å legge frem oversettelse ikke etterkommes. Er patentsøkeren, patenthaveren eller lisenshaveren saksøkt, kan retten beslutte at oversettelse skal innhentes for dennes regning dersom et pålegg om å legge frem oversettelse ikke etterkommes.</article><article class="legalP" id="kapittel-1-foreslåttparagraf-1-ledd-2">Paragrafen her gjelder tilsvarende i søksmål som gjelder supplerende beskyttelsessertifikater som nevnt i §§ 62 a og 62 b.</article></article> <article class="defaultP" margin-top="true">§ 66 c skal lyde:</article><article class="legalP" id="kapittel-1-ledd-16">For at et europeisk patent skal få virkning her i riket, må patenthaveren senest innen tre måneder etter den dagen Det europeiske patentverket har kunngjort sin avgjørelse om å meddele patent, sende inn til Patentstyret en slik oversettelse som bestemt i annet ledd av teksten som ligger til grunn for avgjørelsen og betale fastsatt gebyr. Det samme gjelder når Det europeiske patentverket beslutter at et europeisk patent skal opprettholdes i endret form etter innsigelses- eller klagebehandling eller ved sentralisert patentbegrensning. Bestemmelsene i § 72 første ledd gjelder tilsvarende ved oversittelse av frister etter leddet her. Besluttes det at en fristoversittelse ikke skal få virkning, skal Patentstyret kunngjøre det.</article><article class="legalP" id="kapittel-1-ledd-17">Ved innsendelse av oversettelse etter første ledd første eller annet punktum skal det alltid sendes inn en oversettelse av patentkravene til norsk. Er patentet meddelt på fransk eller tysk, skal det i tillegg sendes inn en oversettelse av beskrivelsen til norsk eller engelsk. Når patent er meddelt på engelsk, kan det sendes inn en oversettelse av beskrivelsen til norsk.</article><article class="legalP" id="kapittel-1-ledd-18">Oversettelser skal holdes tilgjengelige for enhver. Dette gjelder likevel ikke før en europeisk patentsøknad er blitt publisert av Det europeiske patentverket.</article><article class="legalP" id="kapittel-1-ledd-19">Når Det europeiske patentverket har kunngjort sin beslutning om å meddele patent og vilkårene i første ledd er oppfylt, skal Patentstyret kunngjøre at patentet gjelder her i riket. Det samme gjelder når et europeisk patent etter beslutning fra Det europeiske patentverket skal opprettholdes i endret form.</article> <article class="defaultP" margin-top="true">§ 66 j første ledd annet punktum skal lyde:</article><article class="legalP" id="kapittel-1-ledd-20">§ 66 c tredje ledd gjelder tilsvarende.</article> <article class="defaultP" margin-top="true">§ 66 m annet ledd første punktum skal lyde:</article><article class="legalP" id="kapittel-1-ledd-21">Dersom vilkårene i første ledd er oppfylt, skal Patentstyret ta søknaden under behandling når søkeren innen en frist fastsatt av Kongen betaler fastsatt gebyr og sender inn en oversettelse av søknaden til norsk eller engelsk, eller en kopi av søknaden dersom den er på engelsk.</article> <article class="defaultP" margin-top="true">§ 69 første ledd første punktum skal lyde:</article><article class="legalP" id="kapittel-1-ledd-22">Kongen kan i forskrift gi nærmere bestemmelser om patentsøknader og innsigelser og behandlingen av dem, om begjæringer om patentbegrensning og behandlingen av dem, om patentregisteret, om den tidende Patentstyret utgir, om språkkrav for søknader og andre dokumenter til Patentstyret og Klagenemnden og om saksbehandlingsspråk for Patentstyret og Klagenemnden, samt om gjennomføringen av loven her for øvrig.</article></section><section class="section" data-name="kapII" id="kapittel-2" data-lovdata-URL="LTI/lov/2014-08-15-58/KAPITTEL_2"><h2 data-text-align="center">II</h2><ul class="defaultList"><li data-li-identifier="1." data-name="1."><article class="listArticle" id="kapittel-2-punkt-1"><article class="legalP" id="kapittel-2-punkt-1-ledd-1">Loven gjelder fra den tid Kongen bestemmer.</article></article></li><li data-li-identifier="2." data-name="2."><article class="listArticle" id="kapittel-2-punkt-2"><article class="legalP" id="kapittel-2-punkt-2-ledd-1">Endringene i patentloven § 66 c gjelder bare for patenter der Det europeiske patentverkets kunngjøring av at patentet er meddelt, finner sted etter at loven har trådt i kraft.</article></article></li><li data-li-identifier="3." data-name="3."><article class="listArticle" id="kapittel-2-punkt-3"><article class="legalP" id="kapittel-2-punkt-3-ledd-1">Endringene i patentloven §§ 21, 31, 60 og 66 m gjelder bare for patentsøknader som leveres eller videreføres etter at loven har trådt i kraft.</article></article></li><li data-li-identifier="4." data-name="4."><article class="listArticle" id="kapittel-2-punkt-4"><article class="legalP" id="kapittel-2-punkt-4-ledd-1">Endringene i patentloven § 33 gjelder bare for søknader som er inngitt etter at loven har trådt i kraft.</article></article></li><li data-li-identifier="5." data-name="5."><article class="listArticle" id="kapittel-2-punkt-5"><article class="legalP" id="kapittel-2-punkt-5-ledd-1">Kongen kan gi nærmere overgangsregler.</article></article></li></ul></section></main></body></html>