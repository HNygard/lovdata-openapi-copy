<!DOCTYPE html><html lang="no"><head><title>Forskrift om endring i forskrift til utfylling og gjennomføring mv. av skatteloven av 26. mars 1999 nr. 14</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2014-12-19-1890</dd><dt class="dokid">DokumentID</dt><dd class="dokid">LTI/forskrift/2014-12-19-1890</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2015 hefte 1 s 37</dd><dt class="dateInForce">I kraft fra</dt><dd class="dateInForce">2014-12-19 med virkning fra inntektsåret 2015</dd><dt class="changesToDocuments">Endrer</dt><dd class="changesToDocuments"><ul><li>forskrift/1999-11-19-1158</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1999-03-26-14/§10-44</li><li>lov/1999-03-26-14/§10-48</li><li>lov/1999-03-26-14/§10-49</li><li>lov/1999-03-26-14/§10-80</li></ul></dd><dt class="dateOfPublication">Kunngjort</dt><dd class="dateOfPublication">2015-01-12 15:45</dd><dt class="journalNumber">Journalnummer</dt><dd class="journalNumber">2014-1410</dd><dt class="titleShort">Korttittel</dt><dd class="titleShort">Endr. i FSFIN forskrift til skatteloven</dd><dt class="title">Tittel</dt><dd class="title">Forskrift om endring i forskrift til utfylling og gjennomføring mv. av skatteloven av 26. mars 1999 nr. 14</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Finansdepartementet 19. desember 2014 med hjemmel i lov 26. mars 1999 nr. 14 om skatt av formue og inntekt (skatteloven) § 10-44, § 10-48, § 10-49 og § 10-80.</dd><dt class="refid">RefID</dt><dd class="refid">forskrift/2014-12-19-1890</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift til utfylling og gjennomføring mv. av skatteloven av 26. mars 1999 nr. 14<ul class="tocSubUl"><li>I<ul class="tocSubUl"><li>§ 10-42-2. Avkortning av skjermingsgrunnlaget i stiftelsesåret</li><li>§ 10-44-2. Skattemessig oppløsning</li><li>§ 10-48-1. Ektefeller som selvstendige deltakere</li><li>§ 10-80. Forskriftsfullmakt</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2014-12-19-1890" id="dokument"><h1>Forskrift om endring i forskrift til utfylling og gjennomføring mv. av skatteloven av 26. mars 1999 nr. 14</h1><section class="section" data-name="kapI" id="kapittel-1" data-lovdata-URL="LTI/forskrift/2014-12-19-1890/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 19. november 1999 nr. 1158 til utfylling og gjennomføring mv. av skatteloven av 26. mars 1999 nr. 14 gjøres følgende endringer:</article> <article class="defaultP" margin-top="true">§ 10-42-2 skal lyde:</article><article class="futureLegalArticle" data-name="§10-42-2" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 10-42-2</span>. <span class="legalArticleTitle">Avkortning av skjermingsgrunnlaget i stiftelsesåret</span></span><article class="legalP" id="kapittel-1-foreslåttparagraf-1-ledd-1">I selskapets stiftelsesår avkortes verdien av skjermingsgrunnlaget forholdsmessig. Avkortning gis for antall måneder i stiftelsesåret før stiftelsesmåneden.</article></article> <article class="defaultP" margin-top="true">§ 10-43 oppheves.</article> <article class="defaultP" margin-top="true">Ny § 10-44-2 skal lyde:</article><article class="futureLegalArticle" data-name="§10-44-2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 10-44-2</span>. <span class="legalArticleTitle">Skattemessig oppløsning</span></span><article class="legalP" id="kapittel-1-foreslåttparagraf-2-ledd-1">Et deltakerlignet selskap anses skattemessig oppløst når:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-2-ledd-1-punkt-1"><article class="legalP" id="kapittel-1-foreslåttparagraf-2-ledd-1-punkt-1-ledd-1">selskapet er registrert i Foretaksregisteret og det er gjennomført en formell oppløsning og avvikling etter reglene i selskapsloven.</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-2-ledd-1-punkt-2"><article class="legalP" id="kapittel-1-foreslåttparagraf-2-ledd-1-punkt-2-ledd-1">selskapet er registrert i Foretaksregisteret, virksomheten har opphørt og selskapet i de to foregående inntektsår ikke har levert selskapsoppgave eller annen oppgave som nevnt i ligningsloven § 4-9.</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-2-ledd-1-punkt-3"><article class="legalP" id="kapittel-1-foreslåttparagraf-2-ledd-1-punkt-3-ledd-1">selskapet ikke er registrert i Foretaksregisteret og virksomheten har opphørt.</article></article></li><li data-li-identifier="d." data-name="d."><article class="listArticle" id="kapittel-1-foreslåttparagraf-2-ledd-1-punkt-4"><article class="legalP" id="kapittel-1-foreslåttparagraf-2-ledd-1-punkt-4-ledd-1">andeler skifter eier på en slik måte at det etterpå bare er igjen en eier til det tidligere selskapets eiendeler/virksomhet. Det gjelder likevel ikke dersom den gjenværende eier overdrar deler av selskapet til en annen innen åtte måneder etter eierskiftet. Har gjenværende eier overtatt andeler som følge av arv, anses eierskiftet å finne sted på tidspunktet for utlodning eller udelt boovertakelse.</article></article></li><li data-li-identifier="e." data-name="e."><article class="listArticle" id="kapittel-1-foreslåttparagraf-2-ledd-1-punkt-5"><article class="legalP" id="kapittel-1-foreslåttparagraf-2-ledd-1-punkt-5-ledd-1">selskapet tas under konkursbehandling. Oppløsning anses å finne sted på det tidspunkt konkursbehandlingen åpnes.</article></article></li></ul></article></article> <article class="defaultP" margin-top="true">Ny § 10-48 skal lyde:</article><span class="futuretitle" id="kapittel-1-foreslåttittel-1">§ 10-48. Ektefeller</span><article class="futureLegalArticle" data-name="§10-48-1" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 10-48-1</span>. <span class="legalArticleTitle">Ektefeller som selvstendige deltakere</span></span><article class="numberedLegalP" data-numerator="1" id="kapittel-1-foreslåttparagraf-3-nummer-1">(1) Ektefeller anses som selvstendige deltakere i deltakerlignet selskap når samtlige av følgende vilkår er oppfylt:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-3-nummer-1-punkt-1"><article class="legalP" id="kapittel-1-foreslåttparagraf-3-nummer-1-punkt-1-ledd-1">Det er inngått selskapsavtale etter selskapsloven § 2-3 hvor begge ektefellene er oppført som selvstendige deltakere.</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-3-nummer-1-punkt-2"><article class="legalP" id="kapittel-1-foreslåttparagraf-3-nummer-1-punkt-2-ledd-1">Selskapsavtalen er registrert i Foretaksregisteret.</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-3-nummer-1-punkt-3"><article class="legalP" id="kapittel-1-foreslåttparagraf-3-nummer-1-punkt-3-ledd-1">Begge ektefellene er registrert som deltakere i Foretaksregisteret.</article></article></li></ul></article><article class="numberedLegalP" data-numerator="2" id="kapittel-1-foreslåttparagraf-3-nummer-2">(2) Når vilkårene i første ledd er oppfylt, gjelder følgende:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-3-nummer-2-punkt-1"><article class="legalP" id="kapittel-1-foreslåttparagraf-3-nummer-2-punkt-1-ledd-1">Overskudd i selskapet fordeles likt mellom ektefellene dersom ikke en annen fordeling følger av selskapsavtale registrert i Foretaksregisteret. Dersom en annen fordeling følger av den registrerte selskapsavtalen, legges denne til grunn. Underskudd fordeles på tilsvarende måte.</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-3-nummer-2-punkt-2"><article class="legalP" id="kapittel-1-foreslåttparagraf-3-nummer-2-punkt-2-ledd-1">Formue i selskapet fordeles mellom ektefellene etter ektefellenes eierandel ved utgangen av året, eller eventuelt annen spesifisert fordeling.</article></article></li></ul></article><article class="numberedLegalP" data-numerator="3" id="kapittel-1-foreslåttparagraf-3-nummer-3">(3) De foregående ledd gjelder ikke for indre selskap. Ektefeller som er deltakere i indre selskap uten andre deltakere, behandles under ett. Ektefellene behandles under ett også når det er andre deltakere enn ektefellene, og ektefellene har levert felles deltakeroppgave.</article><article class="numberedLegalP" data-numerator="4" id="kapittel-1-foreslåttparagraf-3-nummer-4">(4) Skatteloven § 9-2 tredje ledd d og e får ikke anvendelse når ektefellene omdanner et enkeltpersonforetak til deltakerlignet selskap som ektefellene driver alene sammen, og hvor vilkårene i første ledd er oppfylt. Omdanning kan skje skattefritt på vanlige vilkår etter skatteloven § 11-20.</article><article class="numberedLegalP" data-numerator="5" id="kapittel-1-foreslåttparagraf-3-nummer-5">(5) Dersom to som i fellesskap driver et deltakerlignet selskap som ikke er registrert i Foretaksregisteret, inngår ekteskap, skal selskapet anses oppløst fra og med det år atskilt ligning av ektefellene opphører. Det samme gjelder når vilkårene i første ledd ikke er oppfylt. Selskapet skal likevel ikke anses oppløst dersom vilkårene i først ledd blir oppfylt innen åtte måneder etter at ekteskapet ble inngått.</article></article> <article class="defaultP" margin-top="true">Nåværende § 10-48 blir ny § 10-49.</article> <article class="defaultP" margin-top="true">§ 10-80 skal lyde:</article><article class="futureLegalArticle" data-name="§10-80" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 10-80</span>. <span class="legalArticleTitle">Forskriftsfullmakt</span></span><article class="legalP" id="kapittel-1-foreslåttparagraf-4-ledd-1">Bestemmelser fastsatt med hjemmel i skatteloven § 10-80 er gitt i denne forskrift § 10-32 og § 10-42.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2014-12-19-1890/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene under I trer i kraft straks, med virkning fra og med inntektsåret 2015.</article><article class="legalP" id="kapittel-2-ledd-2">Ved ikrafttredelse av endringene i § 10-48 gjelder følgende overgangsregler:</article> <article class="defaultP" margin-top="true"><i>Overgangsregel A:</i></article><article class="legalP" id="kapittel-2-ledd-3">Ektefeller som driver et ansvarlig selskap, kommandittselskap eller partrederi sammen og som i inntektsåret 2014 har vært lignet som selvstendig næringsdrivende i enkeltpersonforetak, kan velge å videreføre en slik ligningsmåte i 2015 og 2016. Skal ektefellene lignes som selvstendig næringsdrivende i enkeltpersonforetak i senere inntektsår, må selskapet være slettet i Foretaksregisteret innen 1. januar 2017.</article> <article class="defaultP" margin-top="true"><i>Overgangsregel B:</i></article><article class="legalP" id="kapittel-2-ledd-4">To personer som driver deltakerlignet selskap sammen uten andre deltakere og som gifter seg etter 1. januar 2014, skal ikke ha endret ligningsmåte på grunn av ekteskapet når vilkårene i § 10-48-1 første ledd blir oppfylt innen 1. september 2015.</article></section></main></body></html>