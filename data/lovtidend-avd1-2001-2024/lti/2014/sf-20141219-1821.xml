<!DOCTYPE html><html lang="no"><head><title>Forskrift om tilskot til avløysing ved sjukdom og fødsel mv.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2014-12-19-1821</dd><dt class="dokid">DokumentID</dt><dd class="dokid">LTI/forskrift/2014-12-19-1821</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="publishedIn">Publisert i</dt><dd class="publishedIn">I 2014 hefte 18 s 2967</dd><dt class="dateInForce">I kraft fra</dt><dd class="dateInForce">2015-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2006-11-08-1227</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-23/§3</li><li>lov/1995-05-12-23/§18</li></ul></dd><dt class="dateOfPublication">Kunngjort</dt><dd class="dateOfPublication">2015-01-06 11:00</dd><dt class="journalNumber">Journalnummer</dt><dd class="journalNumber">2014-1351</dd><dt class="titleShort">Korttittel</dt><dd class="titleShort">Forskrift om tilskot til avløysing ved sjukdom mv.</dd><dt class="title">Tittel</dt><dd class="title">Forskrift om tilskot til avløysing ved sjukdom og fødsel mv.</dd><dt class="miscInformation">Annet om dokumentet</dt><dd class="miscInformation"><strong>Heimel:</strong> Fastsett av Landbruks- og matdepartementet 19. desember 2014 med heimel i lov 12. mai 1995 nr. 23 om jord (jordlova) § 3 og § 18.</dd><dt class="refid">RefID</dt><dd class="refid">forskrift/2014-12-19-1821</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskot til avløysing ved sjukdom og fødsel mv.<ul class="tocSubUl"><li>§ 1. Føremål</li><li>§ 2. Forholdet til jordbruksoppgjeret</li><li>§ 3. Generelle vilkår</li><li>§ 4. Tilskot ved sjukdom</li><li>§ 5. Tilskot ved svangerskap, fødsel, adopsjon og omsorgsovertaking av barn</li><li>§ 6. Tilskot ved sjukdom hos barn</li><li>§ 7. Tilskot ved dødsfall</li><li>§ 8. Søknad</li><li>§ 9. Administrasjon, dispensasjon og klage</li><li>§ 10. Opplysningsplikt og kontroll</li><li>§ 11. Avkorting ved regelverksbrot</li><li>§ 12. Avkorting ved feilopplysningar</li><li>§ 13. Tilbakebetaling og renter mv.</li><li>§ 14. Iverksetjing</li></ul></li></ul></dd></dl></header><main class="documentBody" data-lovdata-URL="LTI/forskrift/2014-12-19-1821" id="dokument"><h1>Forskrift om tilskot til avløysing ved sjukdom og fødsel mv.</h1><article class="legalArticle" data-lovdata-URL="LTI/forskrift/2014-12-19-1821/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Føremål</span></h2><article class="legalP" id="paragraf-1-ledd-1">Føremålet med tilskott etter denne forskrifta er å medverke til å dekkje kostnadene til avløysing ved eigen eller barns sjukdom, svangerskap, fødsel, adopsjon eller omsorgsovertaking, og ved dødsfall.</article></article><article class="legalArticle" data-lovdata-URL="LTI/forskrift/2014-12-19-1821/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Forholdet til jordbruksoppgjeret</span></h2><article class="legalP" id="paragraf-2-ledd-1">Tilskotet vert utrekna med grunnlag i føresegner om satsar, definisjonar, utmålingsreglar m.m. fastsett i medhald av jordbruksoppgjeret.</article></article><article class="legalArticle" data-lovdata-URL="LTI/forskrift/2014-12-19-1821/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Generelle vilkår</span></h2><article class="legalP" id="paragraf-3-ledd-1">Tilskot etter denne forskrifta kan gjevast til føretak som er registrert i Einingsregisteret og som driv vanleg jordbruksproduksjon.</article><article class="legalP" id="paragraf-3-ledd-2">Den personen som det vert søkt tilskot for må ha hatt ei gjennomsnittleg næringsinntekt frå jordbruk, gartneri mv. frå føretaket på minimum ½ G i dei to siste inntektsåra som føretaket har fått skatteoppgjer for pr. 1. januar i det året avløysinga finn stad.</article><article class="legalP" id="paragraf-3-ledd-3">Tilskotet kan gjevast til dekking av dokumenterte utgifter til avløysing.</article><article class="legalP" id="paragraf-3-ledd-4">Som avløysing reknast ikkje arbeid utført av person som<ul class="defaultList"><li data-li-identifier="1." data-name="1."><article class="listArticle" id="paragraf-3-ledd-4-punkt-1"><article class="legalP" id="paragraf-3-ledd-4-punkt-1-ledd-1">har næringsinntekt frå føretaket,</article></article></li><li data-li-identifier="2." data-name="2."><article class="listArticle" id="paragraf-3-ledd-4-punkt-2"><article class="legalP" id="paragraf-3-ledd-4-punkt-2-ledd-1">er ektefelle eller sambuar til nokon som har næringsinntekt frå føretaket, eller</article></article></li><li data-li-identifier="3." data-name="3."><article class="listArticle" id="paragraf-3-ledd-4-punkt-3"><article class="legalP" id="paragraf-3-ledd-4-punkt-3-ledd-1">er under 15 år.</article></article></li></ul></article></article><article class="legalArticle" data-lovdata-URL="LTI/forskrift/2014-12-19-1821/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Tilskot ved sjukdom</span></h2><article class="legalP" id="paragraf-4-ledd-1">Det kan gjevast tilskot dersom den personen som det vert søkt tilskot for er sjukemeldt frå arbeid i føretaket.</article><article class="legalP" id="paragraf-4-ledd-2">Når den det søkjast tilskot for har vore sjukemeldt i til saman 365 dagar dei tre siste åra, opphøyrer retten til tilskot. Tilskotet kan på ny gjevast når den som det vert søkt tilskot for har vore heilt arbeidsfør i 26 veker.</article></article><article class="legalArticle" data-lovdata-URL="LTI/forskrift/2014-12-19-1821/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Tilskot ved svangerskap, fødsel, adopsjon og omsorgsovertaking av barn</span></h2><article class="legalP" id="paragraf-5-ledd-1">Det kan gjevast tilskot når den personen det vert søkt tilskot for er gravid og tek i mot svangerskapspengar.</article><article class="legalP" id="paragraf-5-ledd-2">Det kan gjevast tilskot når den det vert søkt tilskot for tek i mot foreldrepengar eller eingongsstønad etter folketrygdlova kapittel 14.</article><article class="legalP" id="paragraf-5-ledd-3">I samband med fødsel kan det gjevast tilskot for avløysing av faren i inntil 14 samanhengande dagar dersom han bur saman med mora til barnet og føretaket ikkje tek i mot tilskot for avløysing av mor i desse dagane. Der adoptivforeldre og fosterforeldre tek over omsorga kan det òg ytast slikt tilskot til ein av foreldra. Dette gjeld likevel ikkje ved stebarnsadopsjon eller der barnet er over 15 år.</article></article><article class="legalArticle" data-lovdata-URL="LTI/forskrift/2014-12-19-1821/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Tilskot ved sjukdom hos barn</span></h2><article class="legalP" id="paragraf-6-ledd-1">Det kan gjevast tilskot når den personen det vert søkt tilskot for følgjer barn til legeundersøking eller anna oppfølging i samband med sjukdom eller skade. Tilskotet kan gjevast til og med det kalenderåret barnet fyller 12 år.</article><article class="legalP" id="paragraf-6-ledd-2">Det kan gjevast tilskot når den personen det vert søkt tilskot for har barn med kronisk sjukdom, langvarig sjukdom eller har nedsett funksjonsevne og det derfor er ei markert auke i risikoen for at personen får fråvær frå arbeidet sitt i føretaket. Tilskotet kan gjevast til og med det kalenderåret barnet fyller 18 år. Det kan òg gjevast tilskot for å kunne delta i opplæring ved godkjend helseinstitusjon eller offentleg kompetansesenter for å kunne ta seg av og behandle barnet.</article><article class="legalP" id="paragraf-6-ledd-3">Tilskotet kan gjevast inntil 20 dagar pr. år for kvar av foreldra. For einslege foreldre kan det gjevast tilskot i inntil 40 dagar pr. år.</article></article><article class="legalArticle" data-lovdata-URL="LTI/forskrift/2014-12-19-1821/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Tilskot ved dødsfall</span></h2><article class="legalP" id="paragraf-7-ledd-1">Attlevande ektemake/sambuar, barn eller foreldre til ein avdød person som dreiv eit føretak med vanleg jordbruksproduksjon, kan gjevast tilskot til avløysing i inntil 8 veker etter dødsfallet. Avdøde må ha hatt ei gjennomsnittleg næringsinntekt frå jordbruk, gartneri mv. frå føretaket på minimum ½ G dei to siste inntektsåra som føretaket har fått skatteoppgjør for pr. 1. januar i dødsåret.</article><article class="legalP" id="paragraf-7-ledd-2">Reglane i § 3 første og andre ledd gjeld ikkje for attlevande som nemnt i første ledd i paragrafen her.</article></article><article class="legalArticle" data-lovdata-URL="LTI/forskrift/2014-12-19-1821/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Søknad</span></h2><article class="legalP" id="paragraf-8-ledd-1">Føretak som søkjer tilskot skal nytte søknadsskjema fastsett av Landbruksdirektoratet.</article><article class="legalP" id="paragraf-8-ledd-2">Søknadsfristen er 3 månader etter siste dag i perioden avløysinga fann stad.</article><article class="legalP" id="paragraf-8-ledd-3">Tilskotet kan ikkje overdragast til eige eller pant.</article></article><article class="legalArticle" data-lovdata-URL="LTI/forskrift/2014-12-19-1821/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Administrasjon, dispensasjon og klage</span></h2><article class="legalP" id="paragraf-9-ledd-1">Landbruksdirektoratet administrerer tilskot etter denne forskrifta. Vedtak om tilskot gjerast av kommunen.</article><article class="legalP" id="paragraf-9-ledd-2">Landbruksdirektoratet og fylkesmannen kan i særskilte høve dispensera frå reglane i § 3 andre ledd, § 4 t.o.m. § 7 samt § 8 andre ledd.</article><article class="legalP" id="paragraf-9-ledd-3">Vedtak som er gjort av kommunen kan klagast til fylkesmannen. Vedtak som er gjort av fylkesmannen kan klagast til Landbruksdirektoratet.</article></article><article class="legalArticle" data-lovdata-URL="LTI/forskrift/2014-12-19-1821/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Opplysningsplikt og kontroll</span></h2><article class="legalP" id="paragraf-10-ledd-1">Søkjaren av tilskot pliktar å gje alle opplysningar som kommunen, fylkesmannen og Landbruksdirektoratet finn naudsynt for å kunne forvalte ordninga.</article><article class="legalP" id="paragraf-10-ledd-2">Kommunen, fylkesmannen og Landbruksdirektoratet kontrollerer at utbetaling av tilskot er rett. Søkjaren pliktar å utlevere all bokføring, korrespondanse og oppteikningar som vedkjem tilskotet. Opplysningar gitt i samband med søknad om tilskot kan òg kontrollerast ved teljing og måling på dei eigedomar som føretaket nyttar i drifta.</article></article><article class="legalArticle" data-lovdata-URL="LTI/forskrift/2014-12-19-1821/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Avkorting ved regelverksbrot</span></h2><article class="legalP" id="paragraf-11-ledd-1">Dersom føretaket aktlaust eller forsettleg driv eller har drive verksemda si i strid med anna regelverk for jordbruksverksemd, kan heile eller delar av det tilskotet som tilfell føretaket avkortast.</article></article><article class="legalArticle" data-lovdata-URL="LTI/forskrift/2014-12-19-1821/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Avkorting ved feilopplysningar</span></h2><article class="legalP" id="paragraf-12-ledd-1">Dersom føretaket aktlaust eller forsettleg har gjeve feil opplysningar i søknaden som har eller ville danna grunnlag for ei urettmessig utbetaling av tilskot, kan heile eller delar av det tilskotet som tilfell føretaket avkortast. Tilskotet kan også avkortast dersom føretaket ikkje følgjer fristar som kommunen, fylkesmannen eller Landbruksdirektoratet har sett for å kunne utføre kontrolloppgåvene i medhald av § 10.</article></article><article class="legalArticle" data-lovdata-URL="LTI/forskrift/2014-12-19-1821/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Tilbakebetaling og renter mv.</span></h2><article class="legalP" id="paragraf-13-ledd-1">Dersom føretaket som følgje av manglande oppfylling av vilkåra i denne forskrifta eller av andre grunnar har motteke ei utbetaling som ikkje var rettmessig, kan det feilutbetalte beløpet krevjast tilbakebetalt frå mottakaren eller motreknast i seinare utbetalingar av tilskot. Tilsvarande gjeld differansen mellom utbetalt beløp og redusert tilskot som følgje av vedtak om avkorting etter § 11 og § 12.</article><article class="legalP" id="paragraf-13-ledd-2">For tilbakebetalingskrav kan det krevjast renter når kravet ikkje vert innfridd ved forfall. Ved grov aktløyse eller forsett kan renter krevjast frå tidspunktet for utbetalinga av det urettmessige tilskotet. Størrelsen på renta følgjer rentesatsen fastsett med heimel i lov 17. desember 1976 nr. 100 om renter ved forsinka betaling m.m.</article><article class="legalP" id="paragraf-13-ledd-3">Krav frå offentlege styresmakter som spring ut av jordbruksverksemda til føretaket kan motreknast i seinare tilskotsutbetalingar til føretaket.</article></article><article class="legalArticle" data-lovdata-URL="LTI/forskrift/2014-12-19-1821/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Iverksetjing</span></h2><article class="legalP" id="paragraf-14-ledd-1">Forskrifta gjeld frå 1. januar 2015. Frå same tid blir forskrift 8. november 2006 nr. 1227 om tilskot til avløysing oppheva.</article></article></main></body></html>