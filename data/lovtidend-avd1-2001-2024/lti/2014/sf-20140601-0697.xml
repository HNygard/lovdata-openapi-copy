<!DOCTYPE html><html lang="no"><head><title>Forskrift om medvirkning og tillitsperson</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2014-06-01-697</dd><dt class="dokid">DokumentID</dt><dd class="dokid">LTI/forskrift/2014-06-01-697</dd><dt class="ministry">Departement</dt><dd class="ministry"><ul><li>Barne- og likestillingsdepartementet</li></ul></dd><dt class="publishedIn">Publisert i</dt><dd class="publishedIn">I 2014 hefte 7 s 1058</dd><dt class="dateInForce">I kraft fra</dt><dd class="dateInForce">2014-06-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1992-07-17-100/§4-1</li></ul></dd><dt class="dateOfPublication">Kunngjort</dt><dd class="dateOfPublication">2014-06-06 15:30</dd><dt class="journalNumber">Journalnummer</dt><dd class="journalNumber">2014-0446</dd><dt class="titleShort">Korttittel</dt><dd class="titleShort">Forskrift om medvirkning og tillitsperson</dd><dt class="title">Tittel</dt><dd class="title">Forskrift om medvirkning og tillitsperson</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Barne-, likestillings- og inkluderingsdepartementet 1. juni 2014 med hjemmel i lov 17. juli 1992 nr. 100 om barneverntjenester (barnevernloven) § 4-1 annet ledd.</dd><dt class="refid">RefID</dt><dd class="refid">forskrift/2014-06-01-697</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om medvirkning og tillitsperson<ul class="tocSubUl"><li>Kapittel 1. Generelle bestemmelser<ul class="tocSubUl"><li>§ 1. Formål</li><li>§ 2. Virkeområde</li></ul></li><li>Kapittel 2. Barn og unges medvirkning i barnevernet<ul class="tocSubUl"><li>§ 3. Definisjon av medvirkning</li><li>§ 4. Informasjon til barnet</li><li>§ 5. Barnet skal gis mulighet til å medvirke</li><li>§ 6. Barnevernets ansvar for å legge til rette for barnets medvirkning</li><li>§ 7. Dokumentasjon</li></ul></li><li>Kapittel 3. Barnets tillitsperson<ul class="tocSubUl"><li>§ 8. Formål med bruk av tillitsperson</li><li>§ 9. Barnet kan ha en tillitsperson</li><li>§ 10. Krav til tillitsperson</li><li>§ 11. Tillitspersonens oppgaver</li><li>§ 12. Barneverntjenestens oppgaver når det gjelder tillitsperson</li><li>§ 13. Taushetserklæring</li><li>§ 14. Politiattest</li></ul></li><li>Kapittel 4. Ikrafttredelse<ul class="tocSubUl"><li>§ 15. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2014-06-01-697" id="dokument"><h1>Forskrift om medvirkning og tillitsperson</h1><section class="section" data-name="kap1" id="kapittel-1" data-lovdata-URL="LTI/forskrift/2014-06-01-697/KAPITTEL_1"><h2>Kapittel 1. Generelle bestemmelser</h2><article class="legalArticle" data-lovdata-URL="LTI/forskrift/2014-06-01-697/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Formålet med denne forskriften er å styrke barn og unges medvirkning og innflytelse i barnevernet. Medvirkning fra barn og unge skal få frem barnets perspektiv og bidra til at avgjørelser som fattes er til barnets beste. Medvirkning skal styrke barnets posisjon og gi bedre rettssikkerhet for barnet.</article></article><article class="legalArticle" data-lovdata-URL="LTI/forskrift/2014-06-01-697/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Forskriften gjelder for alle instanser som har oppgaver etter barnevernloven.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2014-06-01-697/KAPITTEL_2"><h2>Kapittel 2. Barn og unges medvirkning i barnevernet</h2><article class="legalArticle" data-lovdata-URL="LTI/forskrift/2014-06-01-697/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjon av medvirkning</span></h3><article class="legalP" id="kapittel-2-paragraf-1-ledd-1">Med medvirkning forstås at barnet skal få tilstrekkelig og tilpasset informasjon og gis mulighet til fritt å gi uttrykk for sine synspunkter. Barnet skal bli lyttet til og barnets synspunkter skal tillegges vekt i samsvar med barnets alder og modenhet.</article><article class="legalP" id="kapittel-2-paragraf-1-ledd-2">Barn kan medvirke i egen sak ved å uttrykke sin forståelse, valg og preferanser gjennom verbal og ikke-verbal kommunikasjon. Medvirkningen skal ivareta barnets etniske, religiøse, kulturelle og språklige bakgrunn, herunder samiske barns språk og kultur.</article></article><article class="legalArticle" data-lovdata-URL="LTI/forskrift/2014-06-01-697/§4" data-name="§4" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Informasjon til barnet</span></h3><article class="legalP" id="kapittel-2-paragraf-2-ledd-1">Barneverntjenesten skal sørge for at barnet så tidlig som tilrådelig blir informert på en måte som barnet forstår om:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-2-ledd-1-punkt-1"><article class="legalP" id="kapittel-2-paragraf-2-ledd-1-punkt-1-ledd-1">situasjoner der han eller hun kan utrykke sine synspunkter</article></article></li><li data-li-identifier="b)" data-name="b)"><article class="listArticle" id="kapittel-2-paragraf-2-ledd-1-punkt-2"><article class="legalP" id="kapittel-2-paragraf-2-ledd-1-punkt-2-ledd-1">saken og egen situasjon</article></article></li><li data-li-identifier="c)" data-name="c)"><article class="listArticle" id="kapittel-2-paragraf-2-ledd-1-punkt-3"><article class="legalP" id="kapittel-2-paragraf-2-ledd-1-punkt-3-ledd-1">tjenestetilbud</article></article></li><li data-li-identifier="d)" data-name="d)"><article class="listArticle" id="kapittel-2-paragraf-2-ledd-1-punkt-4"><article class="legalP" id="kapittel-2-paragraf-2-ledd-1-punkt-4-ledd-1">rettigheter</article></article></li><li data-li-identifier="e)" data-name="e)"><article class="listArticle" id="kapittel-2-paragraf-2-ledd-1-punkt-5"><article class="legalP" id="kapittel-2-paragraf-2-ledd-1-punkt-5-ledd-1">hvilke valg og beslutninger som må treffes og konsekvenser av disse.</article></article></li></ul></article></article><article class="legalArticle" data-lovdata-URL="LTI/forskrift/2014-06-01-697/§5" data-name="§5" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Barnet skal gis mulighet til å medvirke</span></h3><article class="legalP" id="kapittel-2-paragraf-3-ledd-1">Barns medvirkning er en prosess som må utøves under hele sakens forløp i barnevernet. Barnet skal gis mulighet til å medvirke i alle forhold som angår barnet. Barnet skal ikke utsettes for press til å medvirke.</article></article><article class="legalArticle" data-lovdata-URL="LTI/forskrift/2014-06-01-697/§6" data-name="§6" id="kapittel-2-paragraf-4"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Barnevernets ansvar for å legge til rette for barnets medvirkning</span></h3><article class="legalP" id="kapittel-2-paragraf-4-ledd-1">Barnevernet har ansvar for å sikre at barnets mulighet til å medvirke skjer i trygge rammer for barnet. Medvirkningen skal tilrettelegges utfra barnets alder og modenhet. Den som er ansvarlig for å høre barnet må snakke med ham eller henne. Det skal legges særskilt vekt på at muligheten til å medvirke blir gjennomført for barn som har problemer med å forstå og få utrykt sine synspunkter i beslutningsprosesser.</article><article class="legalP" id="kapittel-2-paragraf-4-ledd-2">Barnets perspektiv og meninger skal inkluderes i vurderingen av hva som er barnets beste. Barnets synspunkter skal tillegges vekt i samsvar med barnets alder og modenhet. Barnet skal informeres om de ulike avgjørelser som er truffet og hvilke vurderinger som ligger til grunn for disse.</article></article><article class="legalArticle" data-lovdata-URL="LTI/forskrift/2014-06-01-697/§7" data-name="§7" id="kapittel-2-paragraf-5"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Dokumentasjon</span></h3><article class="legalP" id="kapittel-2-paragraf-5-ledd-1">Barnevernet skal i sin saksbehandling dokumentere barnets medvirkning. Det skal dokumenteres hvorvidt barnet har fått anledning til å medvirke, hva barnet er blitt hørt om og hva som var barnets syn.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2014-06-01-697/KAPITTEL_3"><h2>Kapittel 3. Barnets tillitsperson</h2><article class="legalArticle" data-lovdata-URL="LTI/forskrift/2014-06-01-697/§8" data-name="§8" id="kapittel-3-paragraf-1"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Formål med bruk av tillitsperson</span></h3><article class="legalP" id="kapittel-3-paragraf-1-ledd-1">Formålet med en egen tillitsperson er å gi barnet en trygghet slik at han eller hun lettere kan gi utrykk for sine synspunkter i egen barnevernssak. Ordningen med tillitsperson endrer ikke andre aktørers ansvar og oppgaver etter barnevernloven.</article></article><article class="legalArticle" data-lovdata-URL="LTI/forskrift/2014-06-01-697/§9" data-name="§9" id="kapittel-3-paragraf-2"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Barnet kan ha en tillitsperson</span></h3><article class="legalP" id="kapittel-3-paragraf-2-ledd-1">Barn som barnevernet har overtatt omsorgen for kan gis anledning til å ha med seg en person barnet har særlig tillit til i kontakten med barnevernet. Barnet skal informeres så tidlig som mulig om denne adgangen.</article></article><article class="legalArticle" data-lovdata-URL="LTI/forskrift/2014-06-01-697/§10" data-name="§10" id="kapittel-3-paragraf-3"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Krav til tillitsperson</span></h3><article class="legalP" id="kapittel-3-paragraf-3-ledd-1">Barnet velger selv hvem som skal være barnets tillitsperson. Tillitspersonen må være 18 år eller eldre. Foreldre som er fratatt omsorgen for barnet kan ikke være tillitspersoner. I kraft av sitt omsorgsansvar kan barneverntjenesten bestemme at personer som kan skade barnets interesser ikke kan være tillitsperson.</article></article><article class="legalArticle" data-lovdata-URL="LTI/forskrift/2014-06-01-697/§11" data-name="§11" id="kapittel-3-paragraf-4"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Tillitspersonens oppgaver</span></h3><article class="legalP" id="kapittel-3-paragraf-4-ledd-1">Tillitspersonen skal være en støtte for barnet og bidra til at barnets perspektiv og opplevelse av situasjonen kommer frem. Tillitspersonen skal hjelpe barnet til lettere å gi uttrykk for barnets synspunkter.</article></article><article class="legalArticle" data-lovdata-URL="LTI/forskrift/2014-06-01-697/§12" data-name="§12" id="kapittel-3-paragraf-5"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Barneverntjenestens oppgaver når det gjelder tillitsperson</span></h3><article class="legalP" id="kapittel-3-paragraf-5-ledd-1">Barneverntjenesten skal så tidlig som mulig informere barnet om muligheten til å ha en tillitsperson. Barneverntjenesten skal legge barnets ønske om valg av tillitsperson til grunn med mindre denne personen ikke er egnet, jf. § 10. Barneverntjenesten skal samarbeide med tillitspersonen og legge til rette for at tillitspersonen skal kunne utøve rollen sin.</article><article class="legalP" id="kapittel-3-paragraf-5-ledd-2">Barneverntjenesten skal dokumentere om barnet er<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-5-ledd-2-punkt-1"><article class="legalP" id="kapittel-3-paragraf-5-ledd-2-punkt-1-ledd-1">Informert om muligheten til å ha med seg en tillitsperson</article></article></li><li data-li-identifier="b)" data-name="b)"><article class="listArticle" id="kapittel-3-paragraf-5-ledd-2-punkt-2"><article class="legalP" id="kapittel-3-paragraf-5-ledd-2-punkt-2-ledd-1">Om barnet ønsker å ha med seg en tillitsperson.</article></article></li></ul></article><article class="legalP" id="kapittel-3-paragraf-5-ledd-3">Tillitspersonen skal ikke ansettes eller administreres av barneverntjenesten. Barneverntjenesten skal ikke yte økonomisk kompensasjon til tillitspersonen.</article></article><article class="legalArticle" data-lovdata-URL="LTI/forskrift/2014-06-01-697/§13" data-name="§13" id="kapittel-3-paragraf-6"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Taushetserklæring</span></h3><article class="legalP" id="kapittel-3-paragraf-6-ledd-1">Tillitspersonen skal undertegne en taushetserklæring om de opplysninger vedkommende blir kjent med gjennom sin rolle som tillitsperson. Barneverntjenesten utarbeider taushetserklæringen.</article></article><article class="legalArticle" data-lovdata-URL="LTI/forskrift/2014-06-01-697/§14" data-name="§14" id="kapittel-3-paragraf-7"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Politiattest</span></h3><article class="legalP" id="kapittel-3-paragraf-7-ledd-1">Tillitspersonen skal fremvise politiattest i samsvar med barnevernloven § 6-10 og forskrift om politiattest i henhold til barnevernloven.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2014-06-01-697/KAPITTEL_4"><h2>Kapittel 4. Ikrafttredelse</h2><article class="legalArticle" data-lovdata-URL="LTI/forskrift/2014-06-01-697/§15" data-name="§15" id="kapittel-4-paragraf-1"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Ikrafttredelse</span></h3><article class="legalP" id="kapittel-4-paragraf-1-ledd-1">Forskriften trer i kraft 1. juni 2014.</article></article></section></main></body></html>