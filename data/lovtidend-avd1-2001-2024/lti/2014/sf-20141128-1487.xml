<!DOCTYPE html><html lang="no"><head><title>Retningslinjer for lokalisering av statlege arbeidsplassar og statleg tenesteproduksjon</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2014-11-28-1487</dd><dt class="dokid">DokumentID</dt><dd class="dokid">LTI/forskrift/2014-11-28-1487</dd><dt class="ministry">Departement</dt><dd class="ministry"><ul><li>Kommunal- og moderniseringsdepartementet</li></ul></dd><dt class="publishedIn">Publisert i</dt><dd class="publishedIn">I 2014 hefte 15 s 2420</dd><dt class="dateInForce">I kraft fra</dt><dd class="dateInForce">2014-11-28</dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">2014-12-02 15:10</dd><dt class="journalNumber">Journalnummer</dt><dd class="journalNumber">2014-1092</dd><dt class="titleShort">Korttittel</dt><dd class="titleShort">Retningslinjer for lokalisering av statlege arbeidsplassar mv.</dd><dt class="title">Tittel</dt><dd class="title">Retningslinjer for lokalisering av statlege arbeidsplassar og statleg tenesteproduksjon</dd><dt class="miscInformation">Annet om dokumentet</dt><dd class="miscInformation"><strong>Heimel:</strong> Fastsett ved kgl.res. 28. november 2014. Fremja av Kommunal- og moderniseringsdepartementet.</dd><dt class="refid">RefID</dt><dd class="refid">forskrift/2014-11-28-1487</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Retningslinjer for lokalisering av statlege arbeidsplassar og statleg tenesteproduksjon<ul class="tocSubUl"><li>1. Innleiing</li><li>2. Formål</li><li>3. Ansvar og prosedyrar</li><li>4. Virkeområde</li><li>5. Krav til vurdering ved lokalisering av statlege arbeidsplassar.<ul class="tocSubUl"><li>5.1. Formelle krav til vurderinga</li><li>5.2. Vurdering av alternative stader for lokalisering<ul class="tocSubUl"><li>5.2.1. Vilkår for lokalisering<ul class="tocSubUl"><li>1. Krav til nærleik til tenesta</li><li>2. Kompetansekrav til dei som skal utføre arbeidsoppgåvene</li><li>3. Krav til infrastruktur, nærleik til andre typar fagmiljø, offentlege styresmakter m.m.</li></ul></li><li>5.2.2. Særskilt om formålet med lokaliseringspolitikken</li><li>5.2.3. Kostnadseffektivitet og effektiv oppgåveløysing</li></ul></li><li>5.3. Særskilt om å gjere greie for konsekvensane for arbeidsmarknadar som mistar statlege arbeidsplassar</li></ul></li><li>6. Rapportering</li></ul></li></ul></dd></dl></header><main class="documentBody" data-lovdata-URL="LTI/forskrift/2014-11-28-1487" id="dokument"><h1>Retningslinjer for lokalisering av statlege arbeidsplassar og statleg tenesteproduksjon</h1><article class="legalP" id="ledd-1">Retningslinjene erstattar tidlegare retningslinjer, jf. kgl.res. 16. september 2011.<sup class="footnotereference" data-footnotereferencevalue="1" data-unique-footnote-counter="1">1</sup></article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Ikkje kunngjort i Norsk Lovtidend.</article></footer><section class="section" data-name="kap1" id="kapittel-1" data-lovdata-URL="LTI/forskrift/2014-11-28-1487/KAPITTEL_1"><h2>1. Innleiing</h2><article class="legalP" id="kapittel-1-ledd-1">Retningslinjene fastset formål for den statlege lokaliseringspolitikken, og vurderings- og prosedyrekrav i samband med lokalisering av statlege arbeidsplassar og statleg tenesteproduksjon.</article></section><section class="section" data-name="kap2" id="kapittel-2" data-lovdata-URL="LTI/forskrift/2014-11-28-1487/KAPITTEL_2"><h2>2. Formål</h2><article class="legalP" id="kapittel-2-ledd-1">Den statlege lokaliseringspolitikken skal, ved oppfølginga av desse retningslinjene, medverke til<ul class="defaultList"><li data-li-identifier="-" data-name="-"><article class="listArticle" id="kapittel-2-ledd-1-punkt-1"><article class="legalP" id="kapittel-2-ledd-1-punkt-1-ledd-1">ei fordeling av statlege arbeidsplassar som bidreg til å utvikle robuste arbeidsmarknader i alle delar av landet</article></article></li><li data-li-identifier="-" data-name="-"><article class="listArticle" id="kapittel-2-ledd-1-punkt-2"><article class="legalP" id="kapittel-2-ledd-1-punkt-2-ledd-1">lokalisering av statleg tenesteproduksjon som i størst mogleg grad sikrar befolkninga i alle delar av landet god tilgang til statlege tenester</article></article></li><li data-li-identifier="-" data-name="-"><article class="listArticle" id="kapittel-2-ledd-1-punkt-3"><article class="legalP" id="kapittel-2-ledd-1-punkt-3-ledd-1">at nye og omlokaliserte statlege verksemder i hovudsak blir lokaliserte utanfor Oslo</article></article></li><li data-li-identifier="-" data-name="-"><article class="listArticle" id="kapittel-2-ledd-1-punkt-4"><article class="legalP" id="kapittel-2-ledd-1-punkt-4-ledd-1">at kostnadseffektivitet og effektiv oppgåveløysing vert inkludert i vurderinga av lokaliseringsalternativ.</article></article></li></ul></article></section><section class="section" data-name="kap3" id="kapittel-3" data-lovdata-URL="LTI/forskrift/2014-11-28-1487/KAPITTEL_3"><h2>3. Ansvar og prosedyrar</h2><article class="legalP" id="kapittel-3-ledd-1">Kommunal- og moderniseringsdepartementet (KMD) har det overordna ansvaret for å tolke og gi informasjon om retningslinjene.</article><article class="legalP" id="kapittel-3-ledd-2">Fagdepartementa har det overordna ansvaret for at retningslinjene blir gjort kjende i underliggjande verksemder som er omfatta av retningslinjene, og for at retningslinjene blir følgde.</article><article class="legalP" id="kapittel-3-ledd-3">Fagdepartementet skal gjere endeleg vedtak om lokalisering av underliggjande verksemder som er omfatta av retningslinjene. Dette gjeld ikkje universitet og høgskule, der styra kan gjere endeleg vedtak med heimel i universitets- og høyskoleloven. Ved avgjerd om lokalisering ved større strukturendringar og ved nyoppretting av statleg verksemd, skal saka leggjast føre regjeringa.</article><article class="legalP" id="kapittel-3-ledd-4">Fagdepartementet skal varsla KMD ved oppstart av prosessar innan eige ansvarsområde som er omfatta av retningslinjene.</article><article class="legalP" id="kapittel-3-ledd-5">Vurderingar av lokaliseringsalternativ i tråd med retningslinjene, jf. pkt. 5, skal sendast KMD før endeleg avgjerd blir teken. Fagdepartementa har ansvar for å sikre at dette skjer. KMD skal få ein rimelig frist på å avklare og gi tilbakemelding på om vurderingane oppfyller krava i retningslinjene.</article></section><section class="section" data-name="kap4" id="kapittel-4" data-lovdata-URL="LTI/forskrift/2014-11-28-1487/KAPITTEL_4"><h2>4. Virkeområde</h2><article class="legalP" id="kapittel-4-ledd-1">Retningslinjene gjeld for statsforvaltinga, det vil seie ordinære forvaltingsorgan, forvaltingsorgan med særskilde fullmakter og forvaltingsverksemder. Departementas eigen organisasjon er unnateken.</article><article class="legalP" id="kapittel-4-ledd-2">Retningslinjene gjeld ikkje for statlege stiftingar, statsføretak, særlovsselskap, statsselskap eller andre føretak som staten eig. Retningslinjene gjeld ikkje for Forsvaret si operative verksemd.</article><article class="legalP" id="kapittel-4-ledd-3">Retningslinjene gjeld ved<ul class="defaultList"><li data-li-identifier="-" data-name="-"><article class="listArticle" id="kapittel-4-ledd-3-punkt-1"><article class="legalP" id="kapittel-4-ledd-3-punkt-1-ledd-1">oppretting av nye verksemder, inkludert nye statlege verksemder som blir etablerte på grunnlag av personale frå eksisterande verksemder</article></article></li><li data-li-identifier="-" data-name="-"><article class="listArticle" id="kapittel-4-ledd-3-punkt-2"><article class="legalP" id="kapittel-4-ledd-3-punkt-2-ledd-1">omlokalisering av verksemder og oppgåver som følgje av bl.a. strukturendringar og rasjonalisering</article></article></li><li data-li-identifier="-" data-name="-"><article class="listArticle" id="kapittel-4-ledd-3-punkt-3"><article class="legalP" id="kapittel-4-ledd-3-punkt-3-ledd-1">etablering av nye einingar eller utviding som følgje av nye oppgåver, under eksisterande verksemder.</article></article></li></ul></article><article class="legalP" id="kapittel-4-ledd-4">Det kan gjerast unntak frå dei to siste punkta ved mindre endringar og justeringar i eiga verksemd.</article><article class="legalP" id="kapittel-4-ledd-5">Retningslinjene gjeld ikkje<ul class="defaultList"><li data-li-identifier="-" data-name="-"><article class="listArticle" id="kapittel-4-ledd-5-punkt-1"><article class="legalP" id="kapittel-4-ledd-5-punkt-1-ledd-1">for klart tidsavgrensa eller mellombels oppretta arbeidsplassar</article></article></li><li data-li-identifier="-" data-name="-"><article class="listArticle" id="kapittel-4-ledd-5-punkt-2"><article class="legalP" id="kapittel-4-ledd-5-punkt-2-ledd-1">for kollegiale organ som råd og utval</article></article></li><li data-li-identifier="-" data-name="-"><article class="listArticle" id="kapittel-4-ledd-5-punkt-3"><article class="legalP" id="kapittel-4-ledd-5-punkt-3-ledd-1">ved omlokalisering som følgje av leigekontraktar som er utgåtte.</article></article></li></ul></article></section><section class="section" data-name="kap5" id="kapittel-5" data-lovdata-URL="LTI/forskrift/2014-11-28-1487/KAPITTEL_5"><h2>5. Krav til vurdering ved lokalisering av statlege arbeidsplassar.</h2><section class="section" data-name="kap5.1" id="kapittel-5-kapittel-1" data-lovdata-URL="LTI/forskrift/2014-11-28-1487/KAPITTEL_5-1"><h3>5.1. Formelle krav til vurderinga</h3><article class="legalP" id="kapittel-5-kapittel-1-ledd-1">Ved prosessar som er omfatta av retningslinjene, skal ei skriftleg vurdering liggje til grunn for val av lokalisering. Ved oppretting av ny verksemd eller nye einingar skal vurderinga innehalde alternative stader til lokalisering. Minst tre alternativ bør vurderast, unntak frå dette skal grunngjevast. Ved omlokalisering av verksemder eller oppgåver som følgje av strukturendringar og rasjonalisering, skal moglegheitene i eksisterande regionstruktur vurderast.</article></section><section class="section" data-name="kap5.2" id="kapittel-5-kapittel-2" data-lovdata-URL="LTI/forskrift/2014-11-28-1487/KAPITTEL_5-2"><h3>5.2. Vurdering av alternative stader for lokalisering</h3><article class="legalP" id="kapittel-5-kapittel-2-ledd-1">Som grunnlag for val av og vurdering av alternative stader for lokalisering, skal vilkår for lokalisering, formålet med lokaliseringspolitikken og kostnadseffektivitet og effektiv oppgåveløysing leggjast til grunn. Dei ulike omsyna skal vegast mot kvarandre, og det skal gå fram av vurderinga korleis dei ulike omsyna påverkar kvarandre og på kva måte motstridande omsyn er tekne hand om.</article><section class="section" data-name="kap5.2.1" id="kapittel-5-kapittel-2-kapittel-1" data-lovdata-URL="LTI/forskrift/2014-11-28-1487/KAPITTEL_5-2-1"><h4>5.2.1. Vilkår for lokalisering</h4><section class="section" data-name="kap1" id="kapittel-5-kapittel-2-kapittel-1-kapittel-1" data-lovdata-URL="LTI/forskrift/2014-11-28-1487/KAPITTEL_5-2-1-1"><h5>1. Krav til nærleik til tenesta</h5><article class="legalP" id="kapittel-5-kapittel-2-kapittel-1-kapittel-1-ledd-1">Det er naturleg å skilje mellom staduavhengige og stadavhengige tenester etter kva grad tenesta krev fysisk nærleik til brukarane. Før avgjerd om (ny) lokalisering av verksemd, skal type og hyppigheit av publikumskontakt dokumenterast. Jo meir avhengig verksemda er av direkte kontakt med brukarane, desto nærare brukarane må verksemda vere lokalisert.</article></section><section class="section" data-name="kap2" id="kapittel-5-kapittel-2-kapittel-1-kapittel-2" data-lovdata-URL="LTI/forskrift/2014-11-28-1487/KAPITTEL_5-2-1-2"><h5>2. Kompetansekrav til dei som skal utføre arbeidsoppgåvene</h5><article class="legalP" id="kapittel-5-kapittel-2-kapittel-1-kapittel-2-ledd-1">I kor stor grad verksemda vil vere i stand til å rekruttere og ta vare på kvalifisert arbeidskraft, er eit viktig moment når ein skal ta stilling til lokaliseringa. Verksemda sitt kompetansebehov skal dokumenterast og grunngjevast. Dette må vurderast opp mot potensialet for at aktuelle lokaliseringsalternativ kan tilfredsstille verksemda sitt kompetansebehov.</article></section><section class="section" data-name="kap3" id="kapittel-5-kapittel-2-kapittel-1-kapittel-3" data-lovdata-URL="LTI/forskrift/2014-11-28-1487/KAPITTEL_5-2-1-3"><h5>3. Krav til infrastruktur, nærleik til andre typar fagmiljø, offentlege styresmakter m.m.</h5><article class="legalP" id="kapittel-5-kapittel-2-kapittel-1-kapittel-3-ledd-1">Enkelte verksemder stiller særskilde krav til fysisk og digital infrastruktur. Det kan til dømes vere nærleik til flyplass, jernbane, eller annan kommunikasjon. Ein del verksemder kan også ha behov for nærleik til særskilde offentlege styresmakter, forskingsmiljø osb. Verksemda sitt behov for nærleik til særskild infrastruktur eller spesielle typar fagmiljø, offentlege styresmakter eller anna skal dokumenterast og grunngjevast.</article></section></section><section class="section" data-name="kap5.2.2" id="kapittel-5-kapittel-2-kapittel-2" data-lovdata-URL="LTI/forskrift/2014-11-28-1487/KAPITTEL_5-2-2"><h4>5.2.2. Særskilt om formålet med lokaliseringspolitikken</h4><article class="legalP" id="kapittel-5-kapittel-2-kapittel-2-ledd-1">Ved oppretting av nye eller ved omlokalisering av statlege verksemder, skal det leggjast vekt på lokalisering i regionale sentra der verksemda har størst potensial for å bidra til det lokale tilbodet av arbeidsplassar, både med omsyn til omfang og breidde.</article><article class="legalP" id="kapittel-5-kapittel-2-kapittel-2-ledd-2">Nye statlege verksemder skal som hovudregel ikkje lokaliserast i Oslo kommune. Unntak frå dette skal vere særleg grunna. Dersom særlege grunnar tilseier lokalisering i Oslo, skal verksemda søkast lokalisert i Groruddalen, eller i tilsvarande område der verksemda vil gi størst bidrag til byutviklinga. Dette gjeld også når det er aktuelt å etablere nye arbeidsoppgåver og einingar på område der det allereie finst verksemder i Oslo. Ved omlokalisering av statleg verksemd som ligg utanfor Oslo, skal ho som hovudregel ikkje flyttast til Oslo.</article><article class="legalP" id="kapittel-5-kapittel-2-kapittel-2-ledd-3">Forslag om å etablere eller flytte statlege verksemder til Oslo skal alltid leggjast føre regjeringa.</article></section><section class="section" data-name="kap5.2.3" id="kapittel-5-kapittel-2-kapittel-3" data-lovdata-URL="LTI/forskrift/2014-11-28-1487/KAPITTEL_5-2-3"><h4>5.2.3. Kostnadseffektivitet og effektiv oppgåveløysing</h4><article class="legalP" id="kapittel-5-kapittel-2-kapittel-3-ledd-1">Eit av dei overordna måla for statleg forvalting er at ho skal vere kostnadseffektiv. Ved val av (ny) lokalisering av statleg verksemd skal kostnadene ved dei ulike lokaliseringsalternativa dokumenterast. Dette kan mellom anna vere kostnader knytt til husleige, løn, kvalitet i tenesta, men òg produktivitetsforbetringar gjennom realisering av potensielle effektiviseringsgevinstar ved omorganisering og utskifting av tilsette.</article></section></section><section class="section" data-name="kap5.3" id="kapittel-5-kapittel-3" data-lovdata-URL="LTI/forskrift/2014-11-28-1487/KAPITTEL_5-3"><h3>5.3. Særskilt om å gjere greie for konsekvensane for arbeidsmarknadar som mistar statlege arbeidsplassar</h3><article class="legalP" id="kapittel-5-kapittel-3-ledd-1">Ved forslag om å endre lokalisering av eksisterande statleg verksemd skal det gjerast greie for konsekvensane for arbeidsmarknaden(e) som mistar statlege arbeidsplassar.</article><article class="legalP" id="kapittel-5-kapittel-3-ledd-2">Ved større strukturendringar har fagdepartementet ansvar for å vurdere behov for avbøtande tiltak.</article></section></section><section class="section" data-name="kap6" id="kapittel-6" data-lovdata-URL="LTI/forskrift/2014-11-28-1487/KAPITTEL_6"><h2>6. Rapportering</h2><article class="legalP" id="kapittel-6-ledd-1">KMD har ansvar for å rapportere på ein formålstenleg måte til regjering og storting om utviklinga i den regionale fordelinga av statlege arbeidsplassar.</article><article class="legalP" id="kapittel-6-ledd-2">KMD har ansvar for å orientere regjeringa om pågåande endringsprosessar som i sum kan ha konsekvensar for dei overordna formåla med lokaliseringspolitikken.</article></section></main></body></html>