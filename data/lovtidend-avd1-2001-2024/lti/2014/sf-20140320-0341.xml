<!DOCTYPE html><html lang="no"><head><title>Midlertidig forskrift om politiattest ved opptak til høyere utdanning</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2014-03-20-341</dd><dt class="dokid">DokumentID</dt><dd class="dokid">LTI/forskrift/2014-03-20-341</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="publishedIn">Publisert i</dt><dd class="publishedIn">I 2014 hefte 4 s 579</dd><dt class="dateInForce">I kraft fra</dt><dd class="dateInForce">2014-03-20 – 2014-06-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§4-9</li><li>forskrift/2005-10-07-1107</li></ul></dd><dt class="dateOfPublication">Kunngjort</dt><dd class="dateOfPublication">2014-04-01 15:45</dd><dt class="journalNumber">Journalnummer</dt><dd class="journalNumber">2014-0234</dd><dt class="titleShort">Korttittel</dt><dd class="titleShort">Midl. forskrift om politiattest ved høyere utdanning</dd><dt class="title">Tittel</dt><dd class="title">Midlertidig forskrift om politiattest ved opptak til høyere utdanning</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kunnskapsdepartementet 20. mars 2014 med hjemmel i lov 1. april 2005 nr. 15 om universiteter og høyskoler (universitets- og høyskoleloven) § 4-9, jf. delegeringsvedtak 7. oktober 2005 nr. 1107.</dd><dt class="refid">RefID</dt><dd class="refid">forskrift/2014-03-20-341</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Midlertidig forskrift om politiattest ved opptak til høyere utdanning<ul class="tocSubUl"><li>§ 6-1. Generelt</li><li>§ 6-2. Utdanninger der det kreves politiattest tilsvarende slik politiattest som kreves for yrkesutøvelse</li><li>§ 6-3. Utdanninger der det kreves politiattest som gjelder straffebestemmelser om sedelighet og vold. Politiattestens innhold</li><li>§ 6-4. Andre utdanninger der det kreves politiattest. Politiattestens innhold</li><li>§ 6-5. Utstedelse av politiattest</li><li>§ 6-6. Tidspunkt for fremleggelse av politiattest</li><li>§ 6-7. Bekreftelse ved opptak</li><li>§ 6-8. Ny politiattest i løpet av utdanningen</li><li>§ 6-9. Følger av at politiattest ikke fremlegges</li><li>§ 6-10. Følger av at studenten ikke kan delta i praksisopplæring/klinisk undervisning</li><li>§ 6-11. Behandling av politiattesten ved utdanningsinstitusjonen</li><li>§ 6-12. Den nasjonale nemnda for politiattest</li><li>§ 6-13. Taushetsplikt</li><li>§ 6-14. Oppbevaring av politiattest</li><li>§ 6-15. Ikrafttredelse</li><li>§ 6-16. Opphør</li></ul></li></ul></dd></dl></header><main class="documentBody" data-lovdata-URL="LTI/forskrift/2014-03-20-341" id="dokument"><h1>Midlertidig forskrift om politiattest ved opptak til høyere utdanning</h1><article class="legalArticle" data-lovdata-URL="LTI/forskrift/2014-03-20-341/§6-1" data-name="§6-1" id="paragraf-1"><h2 class="legalArticleHeader"><span class="legalArticleValue">§ 6-1</span>. <span class="legalArticleTitle">Generelt</span></h2><article class="legalP" id="paragraf-1-ledd-1">Søkere til utdanninger som er nevnt i dette kapitlet, må legge frem politiattest i forbindelse med opptak. § 6-2 til § 6-4 angir hva slags politiattest som skal legges frem for opptak til de ulike utdanningene.</article></article><article class="legalArticle" data-lovdata-URL="LTI/forskrift/2014-03-20-341/§6-2" data-name="§6-2" id="paragraf-2"><h2 class="legalArticleHeader"><span class="legalArticleValue">§ 6-2</span>. <span class="legalArticleTitle">Utdanninger der det kreves politiattest tilsvarende slik politiattest som kreves for yrkesutøvelse</span></h2><article class="legalP" id="paragraf-2-ledd-1">Søkere til følgende utdanninger må fremlegge politiattest tilsvarende den som i lov kreves for yrkesutøvelse:<ul class="defaultList"><li data-li-identifier="1." data-name="1."><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">allmennlærerutdanning og grunnskolelærerutdanningene, jf. lov 17. juli 1998 nr. 61 om grunnskolen og den vidaregåande opplæringa (opplæringslova),</article></article></li><li data-li-identifier="2." data-name="2."><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">faglærerutdanning, jf. lov 17. juli 1998 nr. 61 om grunnskolen og den vidaregåande opplæringa (opplæringslova),</article></article></li><li data-li-identifier="3." data-name="3."><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1">5-årig integrert lærerutdanning og praktisk-pedagogisk utdanning, jf. lov 17. juli 1998 nr. 61 om grunnskolen og den vidaregåande opplæringa (opplæringslova),</article></article></li><li data-li-identifier="4." data-name="4."><article class="listArticle" id="paragraf-2-ledd-1-punkt-4"><article class="legalP" id="paragraf-2-ledd-1-punkt-4-ledd-1">førskolelærerutdanning og barnehagelærerutdanning, jf. lov 17. juni 2005 nr. 64 om barnehager,</article></article></li><li data-li-identifier="5." data-name="5."><article class="listArticle" id="paragraf-2-ledd-1-punkt-5"><article class="legalP" id="paragraf-2-ledd-1-punkt-5-ledd-1">barnevernspedagogutdanning, jf. lov 17. juli 1992 nr. 100 om barneverntjenester. Politiattesten må også vise om søkeren er siktet, tiltalt eller domfelt for overtredelse av straffeloven § 192,</article></article></li><li data-li-identifier="6." data-name="6."><article class="listArticle" id="paragraf-2-ledd-1-punkt-6"><article class="legalP" id="paragraf-2-ledd-1-punkt-6-ledd-1">sosionomutdanning, jf. lov 17. juli 1992 nr. 100 om barneverntjenester. Politiattesten må også vise om søkeren er siktet, tiltalt eller domfelt for overtredelse av straffeloven § 192,</article></article></li><li data-li-identifier="7." data-name="7."><article class="listArticle" id="paragraf-2-ledd-1-punkt-7"><article class="legalP" id="paragraf-2-ledd-1-punkt-7-ledd-1">lærer- og førskolelærerutdanning ved Rudolf Steinerhøyskolen, jf. lov 4. juli 2003 nr. 84 om private skolar med rett til statstilskott og lov 17. juni 2005 nr. 64 om barnehager.</article></article></li></ul></article></article><article class="legalArticle" data-lovdata-URL="LTI/forskrift/2014-03-20-341/§6-3" data-name="§6-3" id="paragraf-3"><h2 class="legalArticleHeader"><span class="legalArticleValue">§ 6-3</span>. <span class="legalArticleTitle">Utdanninger der det kreves politiattest som gjelder straffebestemmelser om sedelighet og vold. Politiattestens innhold</span></h2><article class="numberedLegalP" data-numerator="1" id="paragraf-3-nummer-1">(1) Søkere til følgende utdanninger må fremlegge politiattest som viser merknader om siktelse, tiltale eller dom for overtredelse av straffeloven kap. 19 med unntak av § 202 og § 204, og straffeloven § 229, § 231, § 233, § 235 og § 236:<ul class="defaultList"><li data-li-identifier="1." data-name="1."><article class="listArticle" id="paragraf-3-nummer-1-punkt-1"><article class="legalP" id="paragraf-3-nummer-1-punkt-1-ledd-1">profesjonsutdanning i spesialpedagogikk,</article></article></li><li data-li-identifier="2." data-name="2."><article class="listArticle" id="paragraf-3-nummer-1-punkt-2"><article class="legalP" id="paragraf-3-nummer-1-punkt-2-ledd-1">profesjonsutdanning i pedagogikk,</article></article></li><li data-li-identifier="3." data-name="3."><article class="listArticle" id="paragraf-3-nummer-1-punkt-3"><article class="legalP" id="paragraf-3-nummer-1-punkt-3-ledd-1">utdanning til tolk for døve, døvblitte og døvblinde.</article></article></li></ul></article><article class="numberedLegalP" data-numerator="2" id="paragraf-3-nummer-2">(2) Tidsbegrensningen i lov 11. juni 1971 nr. 52 om strafferegistrering § 6 gjelder ikke anmerkninger i forhold til straffelovens § 195, § 196, § 212 første ledd nr. 3 og § 201 første ledd bokstav c, § 212 andre ledd og § 200 andre ledd.</article></article><article class="legalArticle" data-lovdata-URL="LTI/forskrift/2014-03-20-341/§6-4" data-name="§6-4" id="paragraf-4"><h2 class="legalArticleHeader"><span class="legalArticleValue">§ 6-4</span>. <span class="legalArticleTitle">Andre utdanninger der det kreves politiattest. Politiattestens innhold</span></h2><article class="numberedLegalP" data-numerator="1" id="paragraf-4-nummer-1">(1) Søkere til følgende utdanninger må fremlegge politiattest som viser merknader om siktelse, tiltale eller dom for overtredelse av straffeloven § 195, § 196, § 200 andre ledd og § 201 første ledd bokstav c. Tidsbegrensningen i lov 11. juni 1971 nr. 52 om strafferegistrering § 6 gjelder ikke.<ul class="defaultList"><li data-li-identifier="1." data-name="1."><article class="listArticle" id="paragraf-4-nummer-1-punkt-1"><article class="legalP" id="paragraf-4-nummer-1-punkt-1-ledd-1">ballettpedagogutdanning,</article></article></li><li data-li-identifier="2." data-name="2."><article class="listArticle" id="paragraf-4-nummer-1-punkt-2"><article class="legalP" id="paragraf-4-nummer-1-punkt-2-ledd-1">kateketutdanning,</article></article></li><li data-li-identifier="3." data-name="3."><article class="listArticle" id="paragraf-4-nummer-1-punkt-3"><article class="legalP" id="paragraf-4-nummer-1-punkt-3-ledd-1">kirkevergeutdanning,</article></article></li><li data-li-identifier="4." data-name="4."><article class="listArticle" id="paragraf-4-nummer-1-punkt-4"><article class="legalP" id="paragraf-4-nummer-1-punkt-4-ledd-1">menighetssekretærutdanning,</article></article></li><li data-li-identifier="5." data-name="5."><article class="listArticle" id="paragraf-4-nummer-1-punkt-5"><article class="legalP" id="paragraf-4-nummer-1-punkt-5-ledd-1">trenerutdanning,</article></article></li><li data-li-identifier="6." data-name="6."><article class="listArticle" id="paragraf-4-nummer-1-punkt-6"><article class="legalP" id="paragraf-4-nummer-1-punkt-6-ledd-1">utdanning i friluftsliv, kultur og naturrettleiing,</article></article></li><li data-li-identifier="7." data-name="7."><article class="listArticle" id="paragraf-4-nummer-1-punkt-7"><article class="legalP" id="paragraf-4-nummer-1-punkt-7-ledd-1">eurytmiutdanning.</article></article></li></ul></article><article class="numberedLegalP" data-numerator="2" id="paragraf-4-nummer-2">(2) Søkere til utdanninger som fører frem til følgende yrker, må fremlegge politiattest. Politiattesten skal vise om vedkommende er siktet, tiltalt eller domfelt for overtredelse av straffeloven § 192, § 193, § 194, § 195, § 196, § 197, § 199, § 200 annet ledd, § 201 første ledd bokstav c, § 203 eller § 204a. Tidsbegrensningen i lov 11. juni 1971 nr. 52 om strafferegistrering § 6 gjelder ikke.<ul class="defaultList"><li data-li-identifier="1." data-name="1."><article class="listArticle" id="paragraf-4-nummer-2-punkt-1"><article class="legalP" id="paragraf-4-nummer-2-punkt-1-ledd-1">audiograf</article></article></li><li data-li-identifier="2." data-name="2."><article class="listArticle" id="paragraf-4-nummer-2-punkt-2"><article class="legalP" id="paragraf-4-nummer-2-punkt-2-ledd-1">ergoterapeut</article></article></li><li data-li-identifier="3." data-name="3."><article class="listArticle" id="paragraf-4-nummer-2-punkt-3"><article class="legalP" id="paragraf-4-nummer-2-punkt-3-ledd-1">fysioterapeut</article></article></li><li data-li-identifier="4." data-name="4."><article class="listArticle" id="paragraf-4-nummer-2-punkt-4"><article class="legalP" id="paragraf-4-nummer-2-punkt-4-ledd-1">klinisk ernæringsfysiolog</article></article></li><li data-li-identifier="5." data-name="5."><article class="listArticle" id="paragraf-4-nummer-2-punkt-5"><article class="legalP" id="paragraf-4-nummer-2-punkt-5-ledd-1">lege</article></article></li><li data-li-identifier="6." data-name="6."><article class="listArticle" id="paragraf-4-nummer-2-punkt-6"><article class="legalP" id="paragraf-4-nummer-2-punkt-6-ledd-1">optiker</article></article></li><li data-li-identifier="7." data-name="7."><article class="listArticle" id="paragraf-4-nummer-2-punkt-7"><article class="legalP" id="paragraf-4-nummer-2-punkt-7-ledd-1">ortopediingeniør</article></article></li><li data-li-identifier="8." data-name="8."><article class="listArticle" id="paragraf-4-nummer-2-punkt-8"><article class="legalP" id="paragraf-4-nummer-2-punkt-8-ledd-1">psykolog</article></article></li><li data-li-identifier="9." data-name="9."><article class="listArticle" id="paragraf-4-nummer-2-punkt-9"><article class="legalP" id="paragraf-4-nummer-2-punkt-9-ledd-1">radiograf</article></article></li><li data-li-identifier="10." data-name="10."><article class="listArticle" id="paragraf-4-nummer-2-punkt-10"><article class="legalP" id="paragraf-4-nummer-2-punkt-10-ledd-1">sykepleier</article></article></li><li data-li-identifier="11." data-name="11."><article class="listArticle" id="paragraf-4-nummer-2-punkt-11"><article class="legalP" id="paragraf-4-nummer-2-punkt-11-ledd-1">tannlege</article></article></li><li data-li-identifier="12." data-name="12."><article class="listArticle" id="paragraf-4-nummer-2-punkt-12"><article class="legalP" id="paragraf-4-nummer-2-punkt-12-ledd-1">tannpleier</article></article></li><li data-li-identifier="13." data-name="13."><article class="listArticle" id="paragraf-4-nummer-2-punkt-13"><article class="legalP" id="paragraf-4-nummer-2-punkt-13-ledd-1">vernepleier.</article></article></li></ul></article></article><article class="legalArticle" data-lovdata-URL="LTI/forskrift/2014-03-20-341/§6-5" data-name="§6-5" id="paragraf-5"><h2 class="legalArticleHeader"><span class="legalArticleValue">§ 6-5</span>. <span class="legalArticleTitle">Utstedelse av politiattest</span></h2><article class="numberedLegalP" data-numerator="1" id="paragraf-5-nummer-1">(1) For utstedelse av politiattest gjelder lov 11. juni 1971 nr. 52 om strafferegistrering og forskrift 20. desember 1974 nr. 4 om strafferegistrering, med de unntak og presiseringer som fremgår ovenfor.</article><article class="numberedLegalP" data-numerator="2" id="paragraf-5-nummer-2">(2) Politiattest utstedt etter denne forskrifts § 6-2 nr. 5 og 6 skal inneholde merknader om forelegg.</article></article><article class="legalArticle" data-lovdata-URL="LTI/forskrift/2014-03-20-341/§6-6" data-name="§6-6" id="paragraf-6"><h2 class="legalArticleHeader"><span class="legalArticleValue">§ 6-6</span>. <span class="legalArticleTitle">Tidspunkt for fremleggelse av politiattest</span></h2><article class="numberedLegalP" data-numerator="1" id="paragraf-6-nummer-1">(1) Søkere som får tilsagn om plass ved utdanninger som nevnt i denne forskrifts § 6-2 til § 6-4 og som har merknad på politiattesten som er relevant for opptak til vedkommende utdanning, skal sende politiattesten til utdanningsstedet innen fristen som er satt for å motta utdanningsplassen.</article><article class="numberedLegalP" data-numerator="2" id="paragraf-6-nummer-2">(2) Søkere som får tilsagn om plass ved utdanninger som nevnt i § 6-2 til § 6-4 og som ikke har merknad på politiattesten som er relevant for opptak til vedkommende utdanning, skal legge frem politiattesten for utdanningsstedet senest ved fastsatt utdanningsstart, jf. § 6-7.</article><article class="numberedLegalP" data-numerator="3" id="paragraf-6-nummer-3">(3) Søkere som får tilsagn om plass ved utdanninger mindre enn fjorten dager før, eventuelt etter, studiestart, skal legge frem politiattesten senest fjorten dager etter at tilsagn om utdanningsplass er gitt.</article><article class="numberedLegalP" data-numerator="4" id="paragraf-6-nummer-4">(4) Politiattesten skal ikke være eldre enn tre måneder.</article></article><article class="legalArticle" data-lovdata-URL="LTI/forskrift/2014-03-20-341/§6-7" data-name="§6-7" id="paragraf-7"><h2 class="legalArticleHeader"><span class="legalArticleValue">§ 6-7</span>. <span class="legalArticleTitle">Bekreftelse ved opptak</span></h2><article class="legalP" id="paragraf-7-ledd-1">Søkere som omfattes av denne forskrifts § 6-6 andre ledd, skal sammen med melding om at de mottar studieplassen bekrefte at de kjenner regelverket om politiattest, og at de vil levere attest som er relevant for opptak til vedkommende utdanning, jf. § 6-2 til § 6-4, innenfor de fastsatte frister.</article></article><article class="legalArticle" data-lovdata-URL="LTI/forskrift/2014-03-20-341/§6-8" data-name="§6-8" id="paragraf-8"><h2 class="legalArticleHeader"><span class="legalArticleValue">§ 6-8</span>. <span class="legalArticleTitle">Ny politiattest i løpet av utdanningen</span></h2><article class="numberedLegalP" data-numerator="1" id="paragraf-8-nummer-1">(1) Ved utdanninger som er omfattet av kapittel seks i forskriften, jf. § 6-2, § 6-3 og § 6-4 skal studentene fremlegge ny politiattest hvert tredje år fra den enkelte students utdanningsstart, forutsatt at det gjenstår obligatorisk klinisk undervisning eller praksisopplæring.</article><article class="numberedLegalP" data-numerator="2" id="paragraf-8-nummer-2">(2) Politiattesten skal ikke være eldre enn tre måneder.</article></article><article class="legalArticle" data-lovdata-URL="LTI/forskrift/2014-03-20-341/§6-9" data-name="§6-9" id="paragraf-9"><h2 class="legalArticleHeader"><span class="legalArticleValue">§ 6-9</span>. <span class="legalArticleTitle">Følger av at politiattest ikke fremlegges</span></h2><article class="numberedLegalP" data-numerator="1" id="paragraf-9-nummer-1">(1) Søkere eller studenter som ikke fremlegger politiattest i henhold til reglene i denne forskriften, har ikke rett til å delta i klinisk undervisning eller praksisopplæring ved den aktuelle utdanningen.</article><article class="numberedLegalP" data-numerator="2" id="paragraf-9-nummer-2">(2) Det kan gjøres unntak fra bestemmelsen i første ledd dersom årsaken til at søkeren eller studenten ikke fremlegger politiattest i henhold til reglene i denne forskriften, ligger utenfor vedkommendes kontroll.</article></article><article class="legalArticle" data-lovdata-URL="LTI/forskrift/2014-03-20-341/§6-10" data-name="§6-10" id="paragraf-10"><h2 class="legalArticleHeader"><span class="legalArticleValue">§ 6-10</span>. <span class="legalArticleTitle">Følger av at studenten ikke kan delta i praksisopplæring/klinisk undervisning</span></h2><article class="legalP" id="paragraf-10-ledd-1">Studenter som ikke kan delta i obligatorisk praksisopplæring/klinisk undervisning, vil ikke kunne få vitnemål for fullført grad eller utdanning.</article></article><article class="legalArticle" data-lovdata-URL="LTI/forskrift/2014-03-20-341/§6-11" data-name="§6-11" id="paragraf-11"><h2 class="legalArticleHeader"><span class="legalArticleValue">§ 6-11</span>. <span class="legalArticleTitle">Behandling av politiattesten ved utdanningsinstitusjonen</span></h2><article class="numberedLegalP" data-numerator="1" id="paragraf-11-nummer-1">(1) Dersom det fremgår av en politiattest at studenten har slik merknad som nevnt under § 6-2 til § 6-4, skal utdanningsinstitusjonen straks underrette om den rett studenten har til bistand i henhold til lov om universiteter og høyskoler § 4-9 sjuende ledd.</article><article class="numberedLegalP" data-numerator="2" id="paragraf-11-nummer-2">(2) Utdanningsinstitusjonen skal snarest mulig og senest innen ti dager etter at politiattesten er mottatt, sende politiattesten til den nasjonale nemnda som er opprettet i henhold til lov om universiteter og høyskoler § 4-9 femte ledd. Med politiattesten skal det følge en oversikt over innhold og veiledning i den kliniske undervisningen/praksisopplæringen og en uttalelse om hvorvidt studenten bør utelukkes fra å delta i denne. Studenten skal samtidig få kopi av institusjonens uttalelse til nemnda med vedlegg, og gis fjorten dagers frist til å uttale seg til nemnda.</article></article><article class="legalArticle" data-lovdata-URL="LTI/forskrift/2014-03-20-341/§6-12" data-name="§6-12" id="paragraf-12"><h2 class="legalArticleHeader"><span class="legalArticleValue">§ 6-12</span>. <span class="legalArticleTitle">Den nasjonale nemnda for politiattest</span></h2><article class="numberedLegalP" data-numerator="1" id="paragraf-12-nummer-1">(1) Den nasjonale nemnda for politiattest skal oppnevnes i henhold til lov om universiteter og høyskoler § 4-9 femte ledd. Den oppnevnes for fire år av gangen. Det skal oppnevnes personlige varamedlemmer.</article><article class="numberedLegalP" data-numerator="2" id="paragraf-12-nummer-2">(2) Den nasjonale nemnda for politiattest er vedtaksfør når leder og tre andre medlemmer er til stede.</article><article class="numberedLegalP" data-numerator="3" id="paragraf-12-nummer-3">(3) Nemnda skal behandle sakens snarest mulig, og senest innen fire uker etter at saken er mottatt fra undervisningsinstitusjonen.</article><article class="numberedLegalP" data-numerator="4" id="paragraf-12-nummer-4">(4) Nemnda skal med bakgrunn i forholdene ved den kliniske undervisningen og praksisopplæringen på den utdanningen der studenten er tilbudt studieplass, og opplysningene om de forhold som ligger til grunn for politiattesten, vurdere om hensynet til pasienter, klienter, barnehagebarn, elever eller andre skal føre til at studenten skal utestenges fra klinisk undervisning eller praksisopplæring.</article><article class="numberedLegalP" data-numerator="5" id="paragraf-12-nummer-5">(5) Nemnda kan innkalle studenten til møte dersom det anses nødvendig for å få saken tilfredsstillende opplyst.</article><article class="numberedLegalP" data-numerator="6" id="paragraf-12-nummer-6">(6) Departementet eller særskilt klageorgan oppnevnt av dette er klageinstans for nemndas vedtak.</article></article><article class="legalArticle" data-lovdata-URL="LTI/forskrift/2014-03-20-341/§6-13" data-name="§6-13" id="paragraf-13"><h2 class="legalArticleHeader"><span class="legalArticleValue">§ 6-13</span>. <span class="legalArticleTitle">Taushetsplikt</span></h2><article class="numberedLegalP" data-numerator="1" id="paragraf-13-nummer-1">(1) Den som får kjennskap til taushetsbelagte opplysninger gjennom en politiattest, plikter overfor uvedkommende å bevare taushet om disse, jf. forvaltningsloven § 13 – § 13e.</article><article class="numberedLegalP" data-numerator="2" id="paragraf-13-nummer-2">(2) Brudd på taushetsplikten kan straffes etter straffeloven § 121.</article></article><article class="legalArticle" data-lovdata-URL="LTI/forskrift/2014-03-20-341/§6-14" data-name="§6-14" id="paragraf-14"><h2 class="legalArticleHeader"><span class="legalArticleValue">§ 6-14</span>. <span class="legalArticleTitle">Oppbevaring av politiattest</span></h2><article class="legalP" id="paragraf-14-ledd-1">Politiattesten skal oppbevares utilgjengelig for uvedkommende og makuleres etter å ha vært benyttet til formålet.</article></article><article class="legalArticle" data-lovdata-URL="LTI/forskrift/2014-03-20-341/§6-15" data-name="§6-15" id="paragraf-15"><h2 class="legalArticleHeader"><span class="legalArticleValue">§ 6-15</span>. <span class="legalArticleTitle">Ikrafttredelse</span></h2><article class="legalP" id="paragraf-15-ledd-1">Forskriften trer i kraft straks.</article></article><article class="legalArticle" data-lovdata-URL="LTI/forskrift/2014-03-20-341/§6-16" data-name="§6-16" id="paragraf-16"><h2 class="legalArticleHeader"><span class="legalArticleValue">§ 6-16</span>. <span class="legalArticleTitle">Opphør</span></h2><article class="legalP" id="paragraf-16-ledd-1">Forskriften opphører å gjelde fra og med 1. juni 2014.</article></article></main></body></html>