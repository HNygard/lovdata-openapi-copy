<!DOCTYPE html><html lang="no"><head><title>Forskrift om endring i forskrift om engangsavgift på motorvogner</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2014-11-26-1473</dd><dt class="dokid">DokumentID</dt><dd class="dokid">LTI/forskrift/2014-11-26-1473</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2014 hefte 15 s 2393</dd><dt class="dateInForce">I kraft fra</dt><dd class="dateInForce">2015-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2001-03-19-268</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1959-06-19-2/§1</li></ul></dd><dt class="dateOfPublication">Kunngjort</dt><dd class="dateOfPublication">2014-12-02 15:10</dd><dt class="journalNumber">Journalnummer</dt><dd class="journalNumber">2014-1078</dd><dt class="titleShort">Korttittel</dt><dd class="titleShort">Endr. i forskrift om engangsavgift på motorvogner</dd><dt class="title">Tittel</dt><dd class="title">Forskrift om endring i forskrift om engangsavgift på motorvogner</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Finansdepartementet 26. november 2014 med hjemmel i lov 19. juni 1959 nr. 2 om avgifter vedrørende motorkjøretøyer og båter § 1, Stortingets årlige avgiftsvedtak og tolltariffens innledende bestemmelser.</dd><dt class="refid">RefID</dt><dd class="refid">forskrift/2014-11-26-1473</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om engangsavgift på motorvogner<ul class="tocSubUl"><li>I<ul class="tocSubUl"><li>§ 7-1. Refusjon av engangsavgift</li><li>§ 7-2. Beregning av refusjonsbeløpet</li><li>§ 7-3. Vilkår for refusjon og krav til dokumentasjon</li><li>§ 7-4. Berettiget til refusjon</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2014-11-26-1473" id="dokument"><h1>Forskrift om endring i forskrift om engangsavgift på motorvogner</h1><section class="section" data-name="kapI" id="kapittel-1" data-lovdata-URL="LTI/forskrift/2014-11-26-1473/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 19. mars 2001 nr. 268 om engangsavgift på motorvogner gjøres følgende endringer:</article> <article class="defaultP" margin-top="true">Nytt kapittel VII skal lyde:</article><span class="futuretitle" id="kapittel-1-foreslåttittel-1">VII. Refusjon av engangsavgift ved utførsel av motorvogn</span><article class="futureLegalArticle" data-name="§7-1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 7-1</span>. <span class="legalArticleTitle">Refusjon av engangsavgift</span></span><article class="legalP" id="kapittel-1-foreslåttparagraf-1-ledd-1">Dersom motorvogn som er første gangs registrert i Norge 26. juni 2014 eller senere permanent utføres til utlandet, kan det etter søknad gis refusjon av engangsavgift herunder vrakpantavgift. Det kan også etter søknad gis refusjon ved utførsel av motorvogn som ikke har vært registrert i Norge, men hvor avgiftsplikt i henhold til Stortingets vedtak om engangsavgift på motorvogner mv. § 1 bokstav b er oppstått 26. juni 2014 eller senere.</article></article><article class="futureLegalArticle" data-name="§7-2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 7-2</span>. <span class="legalArticleTitle">Beregning av refusjonsbeløpet</span></span><article class="legalP" id="kapittel-1-foreslåttparagraf-2-ledd-1">Refusjonsbeløpet skal tilsvare det engangsavgiften herunder vrakpantavgift ville utgjort ved første gangs registrering av en tilsvarende motorvogn på tidspunktet for utførsel. Bestemmelsene om bruksfradrag i § 3-3 og § 3-4 gjelder tilsvarende ved beregning av refusjonsbeløpet. Krav om alternativ beregning av bruksfradraget i henhold til § 3-4 må fremsettes samtidig med søknad om refusjon.</article><article class="legalP" id="kapittel-1-foreslåttparagraf-2-ledd-2">Det gis refusjon i samme avgiftsgruppe som det er betalt avgift i ved første gangs registrering, eventuelt den avgiftsgruppe motorvognen etter første gangs registrering er avgiftsmessig statusendret til i henhold til reglene i kapittel V. For motorvogner som nevnt i § 4-1 til § 4-7 kan ikke refusjonsbeløpet utgjøre mer enn det avgiften ville utgjort ved første gangs registrering av en tilsvarende motorvogn med de samme fritak/lettelser i avgiften på utførselstidspunktet. Refusjonsbeløpet kan under ingen omstendighet utgjøre et høyere beløp enn den avgift som ble betalt ved første gangs registrering i Norge, eventuelt tillagt den avgift som er betalt ved senere endring i avgiftsmessig status eller avgiftsmessig grunnlag i henhold til reglene i kapittel V. Refusjonsbeløp under kr 7500,- utbetales ikke.</article></article><article class="futureLegalArticle" data-name="§7-3" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 7-3</span>. <span class="legalArticleTitle">Vilkår for refusjon og krav til dokumentasjon</span></span><article class="legalP" id="kapittel-1-foreslåttparagraf-3-ledd-1">Det må på utførselstidspunktet ikke være mer enn 10 år siden tidspunktet for første gangs registrering av motorvognen.</article><article class="legalP" id="kapittel-1-foreslåttparagraf-3-ledd-2">Det gis ikke refusjon dersom motorvognen på utførselstidspunktet er bestemt stanset (begjært avskiltet) grunnet skyldig avgift eller grunnet tekniske mangler ved kjøretøyet eller manglende oppmøte til teknisk kontroll.</article><article class="legalP" id="kapittel-1-foreslåttparagraf-3-ledd-3">Det må på utførselstidspunktet foreligge gyldig periodisk kjøretøykontroll (EU-kontroll).</article><article class="legalP" id="kapittel-1-foreslåttparagraf-3-ledd-4">Utførsel av motorvognen må dokumenteres ved attestert utførselsdeklarasjon. Ved beregning av refusjonsbeløpet skal dato for utførselsdeklarasjon legges til grunn.</article><article class="legalP" id="kapittel-1-foreslåttparagraf-3-ledd-5">Refusjonsbeløpet kan ikke utbetales før motorvognen er avregistrert i det norske motorvognregisteret og det er dokumentert at motorvognen er permanent registrert i utlandet. Registrering i utlandet må dokumenteres med offisielle registreringsdokumenter eller med bekreftelse fra vedkommende lands registreringsmyndighet.</article><article class="legalP" id="kapittel-1-foreslåttparagraf-3-ledd-6">Endelig søknad om refusjon og all nødvendig dokumentasjon må være mottatt av avgiftsmyndighetene senest ett år etter at motorvognen ble utført.</article><article class="legalP" id="kapittel-1-foreslåttparagraf-3-ledd-7">Dersom en motorvogn som det er utbetalt refusjon for gjeninnføres og igjen skal registreres i Norge, må det svares ny engangsavgift etter de regler og satser som gjelder på tidspunktet for ny registrering i Norge.</article></article><article class="futureLegalArticle" data-name="§7-4" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 7-4</span>. <span class="legalArticleTitle">Berettiget til refusjon</span></span><article class="legalP" id="kapittel-1-foreslåttparagraf-4-ledd-1">Berettiget til refusjon er eier av motorvognen på utførselstidspunktet. Berettiget til refusjon etter § 7-1 andre ledd er den som er ansvarlig for avgiften.</article></article> <article class="defaultP" margin-top="true">Forskriftens nåværende kapittel VII blir nytt kapittel VIII (§ 7-1 til § 7-8 blir nye § 8-1 til § 8-8) og nåværende kapittel VIII blir nytt kapittel IX (§ 8-1 til § 8-5 blir nye § 9-1 til § 9-5).</article></section><section class="section" data-name="kapII" id="kapittel-2" data-lovdata-URL="LTI/forskrift/2014-11-26-1473/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft 1. januar 2015.</article></section></main></body></html>