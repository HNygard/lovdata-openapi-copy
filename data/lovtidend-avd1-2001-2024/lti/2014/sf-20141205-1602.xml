<!DOCTYPE html><html lang="no"><head><title>Forskrift om uføretrygd fra folketrygden</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2014-12-05-1602</dd><dt class="dokid">DokumentID</dt><dd class="dokid">LTI/forskrift/2014-12-05-1602</dd><dt class="ministry">Departement</dt><dd class="ministry"><ul><li>Arbeids- og sosialdepartementet</li></ul></dd><dt class="publishedIn">Publisert i</dt><dd class="publishedIn">I 2014 hefte 16 s 2656</dd><dt class="dateInForce">I kraft fra</dt><dd class="dateInForce">2015-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1997-03-25-266</li><li>forskrift/1997-04-30-392</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1997-02-28-19/§12-9</li><li>lov/1997-02-28-19/§12-11</li><li>lov/1997-02-28-19/§12-14</li><li>lov/1997-02-28-19/§12-15</li><li>lov/1997-02-28-19/§12-16</li><li>lov/1997-02-28-19/§12-17</li><li>lov/1997-02-28-19/§21-10</li><li>lov/2011-12-16-59</li></ul></dd><dt class="dateOfPublication">Kunngjort</dt><dd class="dateOfPublication">2014-12-16 15:20</dd><dt class="journalNumber">Journalnummer</dt><dd class="journalNumber">2014-1199</dd><dt class="titleShort">Korttittel</dt><dd class="titleShort">Forskrift om uføretrygd fra folketrygden</dd><dt class="title">Tittel</dt><dd class="title">Forskrift om uføretrygd fra folketrygden</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Arbeids- og sosialdepartementet 5. desember 2014 med hjemmel i lov 28. februar 1997 nr. 19 om folketrygd (folketrygdloven) § 12-9, § 12-11, § 12-14, § 12-15, § 12-16, § 12-17 og § 21-10 og lov 16. desember 2011 nr. 59 om endringer i folketrygdloven (ny uføretrygd og alderspensjon til uføre) del II fjerde ledd.</dd><dt class="refid">RefID</dt><dd class="refid">forskrift/2014-12-05-1602</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om uføretrygd fra folketrygden<ul class="tocSubUl"><li>Kapittel 1. Innledende bestemmelser<ul class="tocSubUl"><li>§ 1-1. Virkeområde</li></ul></li><li>Kapittel 2. Inntekt før og etter uførhet<ul class="tocSubUl"><li>§ 2-1. Fastsetting av inntekt før uførhet</li><li>§ 2-2. Fastsetting av inntekt etter uførhet</li><li>§ 2-3. Endring av inntekt før og etter uførhet</li></ul></li><li>Kapittel 3. Reduksjon av uføretrygd på grunn av inntekt<ul class="tocSubUl"><li>§ 3-1. Inntektsgrense for personer som mottar uføretrygd i varig tilrettelagt arbeid (VTA)</li><li>§ 3-2. Pensjonsgivende inntekt som ikke skal føre til reduksjon av uføretrygd</li><li>§ 3-3. Tidspunktet for når uføretrygden skal reduseres på grunn av inntekten og fordeling av reduksjon gjennom kalenderåret</li><li>§ 3-4. Hvilende rett til uføretrygd når pensjonsgivende inntekt utgjør mer enn 80 prosent av inntekt før uførhet</li></ul></li><li>Kapittel 4. Etteroppgjør<ul class="tocSubUl"><li>§ 4-1. Etteroppgjør</li><li>§ 4-2. Gjennomføring av tilbakekreving i etteroppgjøret</li></ul></li><li>Kapittel 5. Barnetillegg<ul class="tocSubUl"><li>§ 5-1. Inntektsgrunnlaget</li><li>§ 5-2. Reduksjon for overskytende inntekt når det er fastsatt to fribeløp</li><li>§ 5-3. Endring av fastsatt inntekt for personer med uføretrygd</li><li>§ 5-4. Barnetillegg når et barn blir forsørget av flere som mottar uføretrygd eller alderspensjon</li></ul></li><li>Kapittel 6. Beregning av uføretrygd ved yrkesskade<ul class="tocSubUl"><li>§ 6-1. Uføretrygd som delvis skyldes yrkesskade</li><li>§ 6-2. Ytterligere nedsatt inntektsevne</li><li>§ 6-3. Grunnlaget for beregning av uføretrygd for år da en person har mottatt uføretrygd som helt eller delvis skyldes yrkesskade</li></ul></li><li>Kapittel 7. Særlige bestemmelser for personer som har fått uførepensjon omregnet til uføretrygd<ul class="tocSubUl"><li>§ 7-1. Omfang</li><li>§ 7-2. Reduksjon av uføretrygd på grunn av inntekt</li><li>§ 7-3. Ytterligere reduksjon av personens inntektsevne</li><li>§ 7-4. Grunnlaget for beregning av uføretrygd for år da en person har mottatt uførepensjon</li><li>§ 7-5. Beregning av uføretrygd ved endringer i medlemskap, jf. folketrygdloven § 12-3</li><li>§ 7-6. Særlig om beregning av uføretrygd til unge uføre ved endringer i medlemskap, jf. folketrygdloven § 12-3</li></ul></li><li>Kapittel 8. Pensjonspoeng og pensjonsopptjening for inntektsåret 2014<ul class="tocSubUl"><li>§ 8-1. Fastsetting av pensjonspoeng og pensjonsopptjening for inntektsåret 2014</li></ul></li><li>Kapittel 9. Ikrafttredelse<ul class="tocSubUl"><li>§ 9-1. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2014-12-05-1602" id="dokument"><h1>Forskrift om uføretrygd fra folketrygden</h1><section class="section" data-name="kap1" id="kapittel-1" data-lovdata-URL="LTI/forskrift/2014-12-05-1602/KAPITTEL_1"><h2>Kapittel 1. Innledende bestemmelser</h2><article class="legalArticle" data-lovdata-URL="LTI/forskrift/2014-12-05-1602/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-1-ledd-1">Denne forskriften inneholder bestemmelser til utfylling av kapittel 12 Uføretrygd i lov 28. februar 1997 nr. 19 om folketrygd (folketrygdloven).</article></article></section><section class="section" data-name="kap2" id="kapittel-2" data-lovdata-URL="LTI/forskrift/2014-12-05-1602/KAPITTEL_2"><h2>Kapittel 2. Inntekt før og etter uførhet</h2><article class="legalArticle" data-lovdata-URL="LTI/forskrift/2014-12-05-1602/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Fastsetting av inntekt før uførhet</span></h3><article class="legalP" id="kapittel-2-paragraf-1-ledd-1">For arbeidstaker som har ett eller flere arbeidsforhold, skal inntekt før uførhet fastsettes med grunnlag i arbeidstakerens stillingsandel på tidspunktet personen har rett til å få utbetalt uføretrygden fra (virkningstidspunktet) omregnet til en årsinntekt i full stilling dersom det er gunstigere for vedkommende. Arbeidsforholdet må være dokumentert med arbeidsavtale som inneholder en klart angitt stillingsandel og startdato.</article><article class="legalP" id="kapittel-2-paragraf-1-ledd-2">Dersom sykdommen, skaden eller lytet har redusert inntektsevnen gradvis over flere år, kan det tas utgangspunkt i inntektsevnen før sykdommen, skaden eller lytet oppstod. Lidelsen anses oppstått fra og med det kalenderåret den medførte en inntektsreduksjon. Inntekt før uførhet fastsettes deretter i tråd med folketrygdloven § 12-9 første og andre ledd.</article><article class="legalP" id="kapittel-2-paragraf-1-ledd-3">Følgende pensjonsgivende inntekter skal unntas ved fastsetting av inntekt før uførhet:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-1-ledd-3-punkt-1"><article class="legalP" id="kapittel-2-paragraf-1-ledd-3-punkt-1-ledd-1">Ekstrainntekter og inntekter fra overtidsarbeid som ikke har vært stabile over tid før uførheten inntrådte.</article></article></li><li data-li-identifier="b)" data-name="b)"><article class="listArticle" id="kapittel-2-paragraf-1-ledd-3-punkt-2"><article class="legalP" id="kapittel-2-paragraf-1-ledd-3-punkt-2-ledd-1">Erstatning for inntektstap ved erstatningsoppgjør som er pensjonsgivende inntekt etter skadeserstatningsloven § 3-1, yrkesskadeforsikringsloven § 13 eller pasientskadeloven § 4 første ledd.</article></article></li></ul></article></article><article class="legalArticle" data-lovdata-URL="LTI/forskrift/2014-12-05-1602/§2-2" data-name="§2-2" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Fastsetting av inntekt etter uførhet</span></h3><article class="legalP" id="kapittel-2-paragraf-2-ledd-1">Inntekt etter uførhet fastsettes til personens framtidige pensjonsgivende inntekt, inkludert feriepenger og eventuelt andre tillegg som er pensjonsgivende. Har personen inntektsmuligheter som ikke benyttes, skal disse tas med ved fastsettelsen av inntekt etter uførhet.</article><article class="legalP" id="kapittel-2-paragraf-2-ledd-2">Følgende pensjonsgivende inntekter skal unntas ved fastsetting av inntekt etter uførhet:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-2-ledd-2-punkt-1"><article class="legalP" id="kapittel-2-paragraf-2-ledd-2-punkt-1-ledd-1">Erstatning for inntektstap ved erstatningsoppgjør som er pensjonsgivende inntekt etter skadeserstatningsloven § 3-1, yrkesskadeforsikringsloven § 13 eller pasientskadeloven § 4 første ledd.</article></article></li><li data-li-identifier="b)" data-name="b)"><article class="listArticle" id="kapittel-2-paragraf-2-ledd-2-punkt-2"><article class="legalP" id="kapittel-2-paragraf-2-ledd-2-punkt-2-ledd-1">Inntekt, herunder feriepenger, som stammer fra helt avsluttet arbeid eller virksomhet (etterslepsinntekt).</article></article></li></ul></article><article class="legalP" id="kapittel-2-paragraf-2-ledd-3">Personen må selv opplyse om og dokumentere slike inntekter.</article></article><article class="legalArticle" data-lovdata-URL="LTI/forskrift/2014-12-05-1602/§2-3" data-name="§2-3" id="kapittel-2-paragraf-3"><h3 class="legalArticleHeader"><span class="legalArticleValue">§ 2-3</span>. <span class="legalArticleTitle">Endring av inntekt før og etter uførhet</span></h3><article class="legalP" id="kapittel-2-paragraf-3-ledd-1">Arbeidstaker med gradert uføretrygd kan få fastsatt ny inntekt før og etter uførhet. Endringen av inntekt før og etter uførhet forutsetter at arbeidstakeren har hatt en inntektsøkning som er høyere enn reguleringen av grunnbeløpet uten at stillingsandelen er økt. Personen må selv be om å få endret inntekt før og etter uførhet og dokumentere inntektsøkningen.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2014-12-05-1602/KAPITTEL_3"><h2>Kapittel 3. Reduksjon av uføretrygd på grunn av inntekt</h2><article class="legalArticle" data-lovdata-URL="LTI/forskrift/2014-12-05-1602/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Inntektsgrense for personer som mottar uføretrygd i varig tilrettelagt arbeid (VTA)</span></h3><article class="legalP" id="kapittel-3-paragraf-1-ledd-1">For personer som mottar uføretrygd i varig tilrettelagt arbeid (VTA) fastsettes det en inntektsgrense, jf. folketrygdloven § 12-14 første ledd, som svarer til inntekt etter uførhet tillagt 100 prosent av grunnbeløpet per kalenderår.</article></article><article class="legalArticle" data-lovdata-URL="LTI/forskrift/2014-12-05-1602/§3-2" data-name="§3-2" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">Pensjonsgivende inntekt som ikke skal føre til reduksjon av uføretrygd</span></h3><article class="legalP" id="kapittel-3-paragraf-2-ledd-1">Følgende pensjonsgivende inntekter skal ikke føre til reduksjon av uføretrygden:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-2-ledd-1-punkt-1"><article class="legalP" id="kapittel-3-paragraf-2-ledd-1-punkt-1-ledd-1">Erstatning for inntektstap ved erstatningsoppgjør som er pensjonsgivende inntekt etter skadeserstatningsloven § 3-1, yrkesskadeforsikringsloven § 13 eller pasientskadeloven § 4 første ledd.</article></article></li><li data-li-identifier="b)" data-name="b)"><article class="listArticle" id="kapittel-3-paragraf-2-ledd-1-punkt-2"><article class="legalP" id="kapittel-3-paragraf-2-ledd-1-punkt-2-ledd-1">Inntekt, herunder feriepenger, som stammer fra helt avsluttet arbeid eller virksomhet (etterslepsinntekt).</article></article></li></ul></article><article class="legalP" id="kapittel-3-paragraf-2-ledd-2">Personen må selv opplyse om og dokumentere slike inntekter.</article></article><article class="legalArticle" data-lovdata-URL="LTI/forskrift/2014-12-05-1602/§3-3" data-name="§3-3" id="kapittel-3-paragraf-3"><h3 class="legalArticleHeader"><span class="legalArticleValue">§ 3-3</span>. <span class="legalArticleTitle">Tidspunktet for når uføretrygden skal reduseres på grunn av inntekten og fordeling av reduksjon gjennom kalenderåret</span></h3><article class="legalP" id="kapittel-3-paragraf-3-ledd-1">Mottaker av uføretrygd som forventer at de vil overstige inntektsgrensen i løpet av året, kan få en jevn reduksjon i uføretrygden gjennom hele kalenderåret. For å få en slik jevn reduksjon må personen selv informere Arbeids- og velferdsetaten om forventet inntekt for kalenderåret.</article><article class="legalP" id="kapittel-3-paragraf-3-ledd-2">Når inntektsgrensen overstiges uten at personen tidligere har opplyst om slik forventet inntekt, skal uføretrygd reduseres fra måneden etter den kalendermåneden inntekten som medfører reduksjon ble utbetalt. Reduksjonen gjøres på grunnlag av opplysninger om inntekt fra personen selv eller ved a-ordningen.</article></article><article class="legalArticle" data-lovdata-URL="LTI/forskrift/2014-12-05-1602/§3-4" data-name="§3-4" id="kapittel-3-paragraf-4"><h3 class="legalArticleHeader"><span class="legalArticleValue">§ 3-4</span>. <span class="legalArticleTitle">Hvilende rett til uføretrygd når pensjonsgivende inntekt utgjør mer enn 80 prosent av inntekt før uførhet</span></h3><article class="legalP" id="kapittel-3-paragraf-4-ledd-1">Det utbetales ikke uføretrygd når pensjonsgivende inntekt utgjør mer enn 80 prosent av inntekt før uførhet, jf. folketrygdloven § 12-14 tredje ledd og § 12-9 første og andre ledd.</article><article class="legalP" id="kapittel-3-paragraf-4-ledd-2">En periode med hvilende rett etter folketrygdloven § 12-10 tredje ledd fastsettes når etteroppgjøret foretas, og skal gjelde for hele kalenderåret etteroppgjøret foretas for dersom vedkommende ikke har hatt rett til utbetaling av uføretrygd i noen av månedene. Personen anses for å ha meldt i fra om arbeidsinntekten når Arbeids- og velferdsetaten mottar ligningsopplysninger fra skatteetaten til bruk i etteroppgjøret.</article><article class="legalP" id="kapittel-3-paragraf-4-ledd-3">En person som i løpet av en periode på fem år ikke har hatt utbetaling av uføretrygd, skal kontaktes av Arbeids- og velferdsetaten med spørsmål om vedkommende ønsker å søke om retten til opprinnelig uføregrad i ytterligere fem år. Dette gjøres i forbindelse med etteroppgjøret for det fjerde hele kalenderåret på rad hvor personen ikke har hatt utbetaling av uføretrygd. Personens ønske skal uten videre legges til grunn. Det kan ses bort fra at svar ikke er gitt, dersom det foreligger gode grunner som kan forklare dette.</article><article class="legalP" id="kapittel-3-paragraf-4-ledd-4">Tellingen av antall år med hvilende rett skal stanses når den uføretrygdede har inntekt som innebærer at utbetalt uføretrygd ikke faller bort for alle kalendermåneder i et år. Ny periode med hvilende rett, det vil si nye fem + fem år, starter ikke opp igjen før etteroppgjøret viser at personen ikke hadde rett til utbetaling av uføretrygd for hele det foregående kalenderåret.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2014-12-05-1602/KAPITTEL_4"><h2>Kapittel 4. Etteroppgjør</h2><article class="legalArticle" data-lovdata-URL="LTI/forskrift/2014-12-05-1602/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Etteroppgjør</span></h3><article class="legalP" id="kapittel-4-paragraf-1-ledd-1">Dersom den uføretrygdede har fått utbetalt for lite eller for mye uføretrygd, skal Arbeids- og velferdsetaten foreta et etteroppgjør, jf. folketrygdloven § 12-14 fjerde ledd andre punktum. Etteropppgjøret foretas når likningen for kalenderåret foreligger. Etteroppgjøret innebærer en ren avregning uten hensyn til hva som er årsaken til korrigeringen.</article><article class="legalP" id="kapittel-4-paragraf-1-ledd-2">Etteroppgjøret skal baseres på hele kalenderår. I uttaksår eller opphørsår skal likevel etteroppgjøret ta utgangspunkt i perioden for mottak av uføretrygd og inntekten i samme perioden.</article><article class="legalP" id="kapittel-4-paragraf-1-ledd-3">Etteroppgjør kan unnlates hvis for lite utbetalt uføretrygd er mindre enn 25 prosent av rettsgebyret, jf. lov 17. desember 1982 nr. 86 om rettsgebyr. Etteroppgjøret kan også unnlates hvis for mye utbetalt uføretrygd er mindre enn ett rettsgebyr.</article><article class="legalP" id="kapittel-4-paragraf-1-ledd-4">Tilbakekreving av for mye utbetalt uføretrygd kan unnlates for person som ikke har hatt inntekt eller som har hatt inntekt under inntektsgrensen (se folketrygdloven § 12-14 første ledd) i begynnelsen av året og deretter begynner i arbeid med en årlig arbeidsinntekt som overstiger 80 prosent av inntekten før uførhet, se folketrygdloven § 12-14 tredje ledd. Det er et vilkår at dette anses som et enkeltstående arbeidsforsøk og ikke gjentas år etter år.</article><article class="legalP" id="kapittel-4-paragraf-1-ledd-5">Dersom den uføretrygdede døde i samme år som etteroppgjøret gjelder for, skal det ikke gjennomføres etteroppgjør. Dersom dødsfallet er senere enn det året etteroppgjøret gjelder for, skal tilbakekreving unnlates, mens etterbetaling gjennomføres etter de vanlige reglene.</article><article class="legalP" id="kapittel-4-paragraf-1-ledd-6">Personen skal få melding om resultatet av etteroppgjøret og få en frist til å gi uttalelse. Melding om vedtak om etteroppgjør kan unnlates når vedkommende ikke melder fra om endrede forhold eller har andre innsigelser til varselet om etteroppgjøret.</article><article class="legalP" id="kapittel-4-paragraf-1-ledd-7">Etteroppgjør utsettes ikke som følge av klage over ligningen.</article></article><article class="legalArticle" data-lovdata-URL="LTI/forskrift/2014-12-05-1602/§4-2" data-name="§4-2" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">Gjennomføring av tilbakekreving i etteroppgjøret</span></h3><article class="legalP" id="kapittel-4-paragraf-2-ledd-1">For mye utbetalt uføretrygd kan avregnes i (framtidig) uføretrygd, etterlattepensjon og overgangsstønad etter folketrygdloven kapitlene 15, 16 og 17, ektefelletillegg og barnetillegg som kan reduseres etter folketrygdloven § 3-26 og § 12-16, alderspensjon etter kapitlene 19 og 20, AFP i offentlig sektor, krigspensjon og pensjon etter yrkesskadetrygdloven. Det kan foretas avregning også etter overgang fra en av disse ytelsene til en annen. Feilutbetalte forsørgingstillegg kan avregnes i pensjon mv. etter at tilleggene er falt bort.</article><article class="legalP" id="kapittel-4-paragraf-2-ledd-2">Avregning etter første ledd gjøres etter trekk til forskuddsskatt og før eventuelle utleggstrekk og med opptil 10 prosent av samlet månedlig ytelse. Barnetillegg etter folketrygdloven § 12-15 før inntektsreduksjon etter § 12-16 er inkludert i brutto ytelse. Avregningen kan settes til et høyere beløp. For uføretrygd skal det avregnede beløpet beregnes før inntektsreduksjon etter folketrygdloven § 12-14.</article><article class="legalP" id="kapittel-4-paragraf-2-ledd-3">Dersom det ikke er en ytelse som nevnt i første ledd å avregne i, kan for mye utbetalt uføretrygd inndrives av Arbeids- og velferdsetaten etter reglene i bidragsinnkrevingsloven.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2014-12-05-1602/KAPITTEL_5"><h2>Kapittel 5. Barnetillegg</h2><article class="legalArticle" data-lovdata-URL="LTI/forskrift/2014-12-05-1602/§5-1" data-name="§5-1" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">Inntektsgrunnlaget</span></h3><article class="legalP" id="kapittel-5-paragraf-1-ledd-1">Med inntekt i kapittel 5 menes inntekt som definert i folketrygdloven § 12-16 andre og tredje ledd.</article></article><article class="legalArticle" data-lovdata-URL="LTI/forskrift/2014-12-05-1602/§5-2" data-name="§5-2" id="kapittel-5-paragraf-2"><h3 class="legalArticleHeader"><span class="legalArticleValue">§ 5-2</span>. <span class="legalArticleTitle">Reduksjon for overskytende inntekt når det er fastsatt to fribeløp</span></h3><article class="legalP" id="kapittel-5-paragraf-2-ledd-1">Når det er fastsatt to fribeløp etter folketrygdloven § 12-16 fjerde ledd, skal reduksjonen for overskytende inntekt, jf. folketrygdloven § 12-16 første til tredje ledd, gjennomføres som følger:<ul class="defaultList"><li data-li-identifier="a)" data-name="a)"><article class="listArticle" id="kapittel-5-paragraf-2-ledd-1-punkt-1"><article class="legalP" id="kapittel-5-paragraf-2-ledd-1-punkt-1-ledd-1">For den delen av inntekten som ligger mellom de to fribeløpene, skal bare de barnetilleggene som har det laveste fribeløpet reduseres.</article></article></li><li data-li-identifier="b)" data-name="b)"><article class="listArticle" id="kapittel-5-paragraf-2-ledd-1-punkt-2"><article class="legalP" id="kapittel-5-paragraf-2-ledd-1-punkt-2-ledd-1">For den delen av inntekten som overstiger det høyeste fribeløpet, skal reduksjonen fordeles i forhold til størrelsen på de barnetilleggene som er aktuelle i de to tilfellene.</article></article></li></ul></article><article class="legalP" id="kapittel-5-paragraf-2-ledd-2">Ektefelles eller samboers inntekt, jf. folketrygdloven § 12-16 tredje ledd, skal bare kunne redusere barnetilleggene til felles barn. Fradrag for ektefelle eller samboers inntekt skal beregnes separat etter at fradrag for den uføretrygdedes egen inntekt er fastsatt. Dersom den uføretrygdedes egen inntekt ikke overstiger fribeløpet, skal differansen mellom fribeløpet og den uføretrygdedes egen inntekt gå til fradrag i ektefellens eller samboerens inntekt før inntektsprøving.</article></article><article class="legalArticle" data-lovdata-URL="LTI/forskrift/2014-12-05-1602/§5-3" data-name="§5-3" id="kapittel-5-paragraf-3"><h3 class="legalArticleHeader"><span class="legalArticleValue">§ 5-3</span>. <span class="legalArticleTitle">Endring av fastsatt inntekt for personer med uføretrygd</span></h3><article class="legalP" id="kapittel-5-paragraf-3-ledd-1">Når grunnbeløpet endres, skal alle inntektene som inngår i inntektsgrunnlaget, unntatt alderspensjon, avtalefestet pensjon for medlemmer av Statens pensjonskasse før fylte 65 år og avtalefestet pensjon som omfattes av AFP-tilskottsloven, omregnes med samme faktor som grunnbeløpet.</article></article><article class="legalArticle" data-lovdata-URL="LTI/forskrift/2014-12-05-1602/§5-4" data-name="§5-4" id="kapittel-5-paragraf-4"><h3 class="legalArticleHeader"><span class="legalArticleValue">§ 5-4</span>. <span class="legalArticleTitle">Barnetillegg når et barn blir forsørget av flere som mottar uføretrygd eller alderspensjon</span></h3><article class="legalP" id="kapittel-5-paragraf-4-ledd-1">Når et barn blir forsørget av flere som mottar uføretrygd eller alderspensjon, ytes tillegget til den som har rett til høyest tillegg. Ved innvilgelse gis barnetillegget til den med høyest barnetillegg etter inntektsprøving.</article><article class="legalP" id="kapittel-5-paragraf-4-ledd-2">Barnetillegget kan i stedet gis til den andre forsørgeren etter søknad og samtykke fra begge forsørgere. Det kan søkes om ny overføring når det har gått ett år siden overføringen. Tilsvarende gjelder for senere overføringer av barnetillegg mellom forsørgerne. Hvis retten til hovedytelsen faller bort for den som har mottatt barnetillegget, gis tillegget i stedet til den som har uføretrygd eller alderspensjon.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2014-12-05-1602/KAPITTEL_6"><h2>Kapittel 6. Beregning av uføretrygd ved yrkesskade</h2><article class="legalArticle" data-lovdata-URL="LTI/forskrift/2014-12-05-1602/§6-1" data-name="§6-1" id="kapittel-6-paragraf-1"><h3 class="legalArticleHeader"><span class="legalArticleValue">§ 6-1</span>. <span class="legalArticleTitle">Uføretrygd som delvis skyldes yrkesskade</span></h3><article class="legalP" id="kapittel-6-paragraf-1-ledd-1">Når en person har rett til uføretrygd og uførheten bare delvis skyldes en yrkesskade, skal den delen som skyldes yrkesskade og den delen som skyldes andre forhold, beregnes hver for seg, herunder retten til minste årlig ytelse etter folketrygdloven § 12-13. Samlet ytelse skal svare til summen av delytelsene.</article><article class="legalP" id="kapittel-6-paragraf-1-ledd-2">Den delen som skyldes yrkesskade beregnes etter forholdene på skadetidspunktet, se folketrygdloven § 12-17.</article></article><article class="legalArticle" data-lovdata-URL="LTI/forskrift/2014-12-05-1602/§6-2" data-name="§6-2" id="kapittel-6-paragraf-2"><h3 class="legalArticleHeader"><span class="legalArticleValue">§ 6-2</span>. <span class="legalArticleTitle">Ytterligere nedsatt inntektsevne</span></h3><article class="legalP" id="kapittel-6-paragraf-2-ledd-1">Når en person som er innvilget uføretrygd uten yrkesskadefordeler får sin inntektsevne ytterligere nedsatt på grunn av yrkesskade, må den antatt årlige arbeidsinntekten oppjusteres til den inntekten vedkommende ville hatt dersom han på forhånd ikke hadde vært delvis arbeidsufør. Dette gjøres ved at inntekten på skadetidspunktet divideres med graden av gjenværende inntektsevne før skaden.</article><article class="legalP" id="kapittel-6-paragraf-2-ledd-2">Dersom den opprinnelige uførheten skyldes en yrkesskade, skal uføretrygden beregnes ut fra det beste av følgende alternativer:<ul class="defaultList"><li data-li-identifier="a)" data-name="a)"><article class="listArticle" id="kapittel-6-paragraf-2-ledd-2-punkt-1"><article class="legalP" id="kapittel-6-paragraf-2-ledd-2-punkt-1-ledd-1">Den antatt årlige arbeidsinntekten som ble lagt til grunn da uføretrygden etter den første yrkesskaden ble beregnet.</article></article></li><li data-li-identifier="b)" data-name="b)"><article class="listArticle" id="kapittel-6-paragraf-2-ledd-2-punkt-2"><article class="legalP" id="kapittel-6-paragraf-2-ledd-2-punkt-2-ledd-1">Den antatt årlige arbeidsinntekten som er oppjustert etter første ledd.</article></article></li></ul></article></article><article class="legalArticle" data-lovdata-URL="LTI/forskrift/2014-12-05-1602/§6-3" data-name="§6-3" id="kapittel-6-paragraf-3"><h3 class="legalArticleHeader"><span class="legalArticleValue">§ 6-3</span>. <span class="legalArticleTitle">Grunnlaget for beregning av uføretrygd for år da en person har mottatt uføretrygd som helt eller delvis skyldes yrkesskade</span></h3><article class="legalP" id="kapittel-6-paragraf-3-ledd-1">For år da en person har mottatt uføretrygd som skyldes yrkesskade, skal pensjonsgivende inntekt, og antatt årlig arbeidsinntekt justert for uføregraden, inngå i grunnlaget.</article><article class="legalP" id="kapittel-6-paragraf-3-ledd-2">For år da en person har mottatt uføretrygd og uførheten bare delvis skyldes en yrkesskade, skal følgende inngå i grunnlaget:<ul class="defaultList"><li data-li-identifier="a)" data-name="a)"><article class="listArticle" id="kapittel-6-paragraf-3-ledd-2-punkt-1"><article class="legalP" id="kapittel-6-paragraf-3-ledd-2-punkt-1-ledd-1">Pensjonsgivende inntekt</article></article></li><li data-li-identifier="b)" data-name="b)"><article class="listArticle" id="kapittel-6-paragraf-3-ledd-2-punkt-2"><article class="legalP" id="kapittel-6-paragraf-3-ledd-2-punkt-2-ledd-1">En inntekt som svarer til beregningsgrunnlaget for uføretrygden, justert for fastsatt uføregrad som ikke skyldes yrkesskade, og</article></article></li><li data-li-identifier="c)" data-name="c)"><article class="listArticle" id="kapittel-6-paragraf-3-ledd-2-punkt-3"><article class="legalP" id="kapittel-6-paragraf-3-ledd-2-punkt-3-ledd-1">Antatt årlig arbeidsinntekt fastsatt etter folketrygdloven § 12-17, justert i samsvar med endringer i grunnbeløpet og for fastsatt uføregrad som skyldes yrkesskade.</article></article></li></ul></article><article class="legalP" id="kapittel-6-paragraf-3-ledd-3">Samlet inntekt for hvert kalenderår fastsatt etter første og andre ledd kan likevel ikke overstige det som er høyest av henholdsvis pensjonsgivende inntekt, den ugraderte inntekten i andre ledd bokstav b og ugradert antatt årlig arbeidsinntekt justert i samsvar med endringer i grunnbeløpet, og heller ikke seks ganger grunnbeløpet.</article></article></section><section class="section" data-name="kap7" id="kapittel-7" data-lovdata-URL="LTI/forskrift/2014-12-05-1602/KAPITTEL_7"><h2>Kapittel 7. Særlige bestemmelser for personer som har fått uførepensjon omregnet til uføretrygd</h2><article class="legalArticle" data-lovdata-URL="LTI/forskrift/2014-12-05-1602/§7-1" data-name="§7-1" id="kapittel-7-paragraf-1"><h3 class="legalArticleHeader"><span class="legalArticleValue">§ 7-1</span>. <span class="legalArticleTitle">Omfang</span></h3><article class="legalP" id="kapittel-7-paragraf-1-ledd-1">Kapittel 7 gjelder ved særlig bestemmelser for uføretrygd til personer som har fått uførepensjon omregnet til uføretrygd etter forskrift 3. juli 2014 nr. 947 om omregning av uførepensjon til uføretrygd og der det senere skjer endringer som har betydning for beregning av uføretrygden.</article></article><article class="legalArticle" data-lovdata-URL="LTI/forskrift/2014-12-05-1602/§7-2" data-name="§7-2" id="kapittel-7-paragraf-2"><h3 class="legalArticleHeader"><span class="legalArticleValue">§ 7-2</span>. <span class="legalArticleTitle">Reduksjon av uføretrygd på grunn av inntekt</span></h3><article class="legalP" id="kapittel-7-paragraf-2-ledd-1">Uføretrygden reduseres etter bestemmelsene i folketrygdloven § 12-14. Reduksjonen skal svare til den overskytende inntekten mulitiplisert med en brøk der vedkommendes uføretrygd ved 100 prosent uføregrad er teller og inntekten før uførheten er nevner. Den prosentmessige reduksjonen skal likevel maksimalt være 70 prosent.</article></article><article class="legalArticle" data-lovdata-URL="LTI/forskrift/2014-12-05-1602/§7-3" data-name="§7-3" id="kapittel-7-paragraf-3"><h3 class="legalArticleHeader"><span class="legalArticleValue">§ 7-3</span>. <span class="legalArticleTitle">Ytterligere reduksjon av personens inntektsevne</span></h3><article class="legalP" id="kapittel-7-paragraf-3-ledd-1">Ved ytterligere reduksjon av inntektsevnen, se folketrygdloven § 12-10 fjerde ledd, skal Arbeids- og velferdsetaten ved vurderingen av om det er en fordel for mottakeren å få fastsatt et nytt uføretidspunkt, sammenligne:<ul class="defaultList"><li data-li-identifier="a)" data-name="a)"><article class="listArticle" id="kapittel-7-paragraf-3-ledd-1-punkt-1"><article class="legalP" id="kapittel-7-paragraf-3-ledd-1-punkt-1-ledd-1">uføretrygd basert på grunnlaget for beregning av uføretrygd fastsatt etter forskrift om overgangsregler ved innføring av uføretrygd oppjustert til ny uføregrad og</article></article></li><li data-li-identifier="b)" data-name="b)"><article class="listArticle" id="kapittel-7-paragraf-3-ledd-1-punkt-2"><article class="legalP" id="kapittel-7-paragraf-3-ledd-1-punkt-2-ledd-1">uføretrygd beregnet etter folketrygdloven § 12-13, jf. § 12-11 . For år da en person mottok uførepensjon skal grunnlaget beregnes etter § 7-4.</article></article></li></ul></article><article class="legalP" id="kapittel-7-paragraf-3-ledd-2">Tillegg til uføretrygd etter forskrift 3. juli 2014 nr. 947 om omregning av uførepensjon til uføretrygd § 7 (gjenlevendetillegg) holdes utenom ved sammenligningen og skal heller ikke beregnes på nytt.</article><article class="legalP" id="kapittel-7-paragraf-3-ledd-3">Ved fastsetting av nytt uføretidspunkt skal trygdetid etter forrige uføretidspunkt beregnes etter folketrygdloven § 12-12 og legges til faktisk trygdetid fastsatt ved forrige uføretidspunkt.</article></article><article class="legalArticle" data-lovdata-URL="LTI/forskrift/2014-12-05-1602/§7-4" data-name="§7-4" id="kapittel-7-paragraf-4"><h3 class="legalArticleHeader"><span class="legalArticleValue">§ 7-4</span>. <span class="legalArticleTitle">Grunnlaget for beregning av uføretrygd for år da en person har mottatt uførepensjon</span></h3><article class="legalP" id="kapittel-7-paragraf-4-ledd-1">For år da en person har mottatt uførepensjon, skal grunnlaget for uføretrygden tilsvare summen av<ul class="defaultList"><li data-li-identifier="a)" data-name="a)"><article class="listArticle" id="kapittel-7-paragraf-4-ledd-1-punkt-1"><article class="legalP" id="kapittel-7-paragraf-4-ledd-1-punkt-1-ledd-1">pensjonsgivende inntekt og</article></article></li><li data-li-identifier="b)" data-name="b)"><article class="listArticle" id="kapittel-7-paragraf-4-ledd-1-punkt-2"><article class="legalP" id="kapittel-7-paragraf-4-ledd-1-punkt-2-ledd-1">en inntekt som svarer til den pensjonsgivende inntekten som etter folketrygdloven § 3-13 ville gitt et opptjent pensjonspoeng lik det framtidige pensjonspoenget som var fastsatt i den tidligere tilleggspensjonen, justert for fastsatt uføregrad.</article></article></li></ul></article><article class="legalP" id="kapittel-7-paragraf-4-ledd-2">Dersom uførheten skyldes yrkesskade og antatt årlig arbeidsinntekt er lagt til grunn for beregningen av uførepensjonen, skal grunnlaget som nevnt i første ledd tilsvare summen av pensjonsgivende inntekt og antatt årlig arbeidsinntekt på skadetidspunktet justert i samsvar med endringer i grunnbeløpet og for fastsatt uføregrad.</article><article class="legalP" id="kapittel-7-paragraf-4-ledd-3">Dersom bare en del av uførepensjonen gis på grunnlag av en yrkesskade, skal grunnlaget som nevnt i første ledd tilsvare summen av pensjonsgivende inntekt, en inntekt som svarer til den pensjonsgivende inntekten som etter folketrygdloven § 3-13 ville gitt et opptjent pensjonspoeng lik det framtidige pensjonspoenget som var fastsatt i den tidligere tilleggspensjonen, justert i samsvar med endringer i grunnbeløpet og for fastsatt uføregrad som ikke skyldes yrkesskade, og antatt årlig arbeidsinntekt på skadetidspunktet justert for fastsatt uføregrad som skyldes yrkesskade.</article><article class="legalP" id="kapittel-7-paragraf-4-ledd-4">Dersom uførheten skyldes yrkesskade og antatt årlig arbeidsinntekt ikke er lagt til grunn for beregningen av uførepensjonen, fastsettes grunnlaget for uføretrygden etter første ledd.</article><article class="legalP" id="kapittel-7-paragraf-4-ledd-5">Samlet inntekt for hvert kalenderår kan likevel ikke overstige det som er høyest av henholdsvis pensjonsgivende inntekt, den ugraderte inntekten i første ledd bokstav b og ugradert antatt årlig arbeidsinntekt justert i samsvar med endringer i grunnbeløpet, og heller ikke seks ganger grunnbeløpet.</article></article><article class="legalArticle" data-lovdata-URL="LTI/forskrift/2014-12-05-1602/§7-5" data-name="§7-5" id="kapittel-7-paragraf-5"><h3 class="legalArticleHeader"><span class="legalArticleValue">§ 7-5</span>. <span class="legalArticleTitle">Beregning av uføretrygd ved endringer i medlemskap, jf. folketrygdloven § 12-3</span></h3><article class="legalP" id="kapittel-7-paragraf-5-ledd-1">Dersom medlemskapet opphører, skal uføretrygden fastsettes etter folketrygdloven § 12-3. Til den som ikke er medlem og som har mindre enn 20 års botid, ytes det uføretrygd på grunnlag av beregningsgrunnlaget fastsatt etter forskrift 3. juli 2014 nr. 947 om omregning av uførepensjon til uføretrygd, men slik at år før uføretidspunktet da vedkommende ikke har hatt pensjonsgivende inntekt over grunnbeløpet, ikke regnes som trygdetid ved beregningen av ytelsen.</article><article class="legalP" id="kapittel-7-paragraf-5-ledd-2">Dersom vedkommende på omregningstidspunktet ikke var medlem av trygden, skal vedkommende fra det tidspunktet han eller hun blir medlem av trygden få fastsatt en uføretrygd som tilsvarer den uføretrygden vedkommende ville ha fått etter forskrift 3. juli 2014 nr. 947 om omregning av uførepensjon til uføretrygd dersom han eller hun på omregningstidspunktet hadde vært medlem av trygden. Tilsvarende gjelder dersom vedkommende på grunn av flytting blir omfattet av EØS-forordningen eller andre trygdeavtaler.</article><article class="legalP" id="kapittel-7-paragraf-5-ledd-3">Trygdetiden som ble fastsatt da vedkommende fikk tilstått uførepensjon legges til grunn.</article><article class="legalP" id="kapittel-7-paragraf-5-ledd-4">Ved endringer i uføretrygden etter bestemmelsene her, skal tillegg til uføretrygd etter forskrift 3. juli 2014 nr. 947 om omregning av uførepensjon til uføretrygd § 7 (gjenlevendetillegg) endres forholdsmessig.</article></article><article class="legalArticle" data-lovdata-URL="LTI/forskrift/2014-12-05-1602/§7-6" data-name="§7-6" id="kapittel-7-paragraf-6"><h3 class="legalArticleHeader"><span class="legalArticleValue">§ 7-6</span>. <span class="legalArticleTitle">Særlig om beregning av uføretrygd til unge uføre ved endringer i medlemskap, jf. folketrygdloven § 12-3</span></h3><article class="legalP" id="kapittel-7-paragraf-6-ledd-1">Uføretrygd fastsatt på grunnlag av en omregnet uførepensjon med antatte framtidige pensjonspoeng for unge uføre beholdes bare så lenge vedkommende er medlem i folketrygden. Dersom medlemskapet opphører, skal uføretrygden fastsettes etter folketrygdloven § 12-3. Til den som ikke er medlem og som har mindre enn 20 års botid, ytes det uføretrygd på grunnlag av beregningsgrunnlaget fastsatt etter forskrift 3. juli 2014 nr. 947 om omregning av uførepensjon til uføretrygd, men slik at år før uføretidspunktet da vedkommende ikke har hatt pensjonsgivende inntekt over grunnbeløpet, ikke regnes som trygdetid ved beregningen av ytelsen.</article><article class="legalP" id="kapittel-7-paragraf-6-ledd-2">Dersom vedkommende på omregningstidspunktet ikke var medlem av trygden, skal vedkommende fra det tidspunktet han eller hun blir medlem av trygden få rett til en minste årlig ytelse etter folketrygdloven § 12-13 tredje ledd.</article><article class="legalP" id="kapittel-7-paragraf-6-ledd-3">Trygdetiden som ble fastsatt da vedkommende fikk tilstått uførepensjon legges til grunn.</article></article></section><section class="section" data-name="kap8" id="kapittel-8" data-lovdata-URL="LTI/forskrift/2014-12-05-1602/KAPITTEL_8"><h2>Kapittel 8. Pensjonspoeng og pensjonsopptjening for inntektsåret 2014</h2><article class="legalArticle" data-lovdata-URL="LTI/forskrift/2014-12-05-1602/§8-1" data-name="§8-1" id="kapittel-8-paragraf-1"><h3 class="legalArticleHeader"><span class="legalArticleValue">§ 8-1</span>. <span class="legalArticleTitle">Fastsetting av pensjonspoeng og pensjonsopptjening for inntektsåret 2014</span></h3><article class="legalP" id="kapittel-8-paragraf-1-ledd-1">Det fastsettes pensjonspoeng og pensjonsopptjening for inntektsåret 2014 etter bestemmelsene i folketrygdloven kapittel 3 og folketrygdloven § 20-4 og § 20-7a slik de lød før lov 16. desember 2011 nr. 59 om endringer i folketrygdloven trådte i kraft.</article></article></section><section class="section" data-name="kap9" id="kapittel-9" data-lovdata-URL="LTI/forskrift/2014-12-05-1602/KAPITTEL_9"><h2>Kapittel 9. Ikrafttredelse</h2><article class="legalArticle" data-lovdata-URL="LTI/forskrift/2014-12-05-1602/§9-1" data-name="§9-1" id="kapittel-9-paragraf-1"><h3 class="legalArticleHeader"><span class="legalArticleValue">§ 9-1</span>. <span class="legalArticleTitle">Ikrafttredelse</span></h3><article class="legalP" id="kapittel-9-paragraf-1-ledd-1">Forskriften her trer i kraft fra 1. januar 2015. Fra samme tidspunkt oppheves forskrift 25. mars 1997 nr. 266 om fastsetting og endring av uføregrad i forhold til pensjonsgivende inntekt og forskrift 30. april 1997 nr. 392 om friinntekt og inntektsgrenser for uførepensjonister.</article></article></section></main></body></html>