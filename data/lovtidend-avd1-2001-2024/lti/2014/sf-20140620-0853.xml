<!DOCTYPE html><html lang="no"><head><title>Forskrift til selskapslovens regler om de ansattes rett til representasjon i styrende organer</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2014-06-20-853</dd><dt class="dokid">DokumentID</dt><dd class="dokid">LTI/forskrift/2014-06-20-853</dd><dt class="ministry">Departement</dt><dd class="ministry"><ul><li>Arbeids- og sosialdepartementet</li></ul></dd><dt class="publishedIn">Publisert i</dt><dd class="publishedIn">I 2014 hefte 9 s 1323</dd><dt class="dateInForce">I kraft fra</dt><dd class="dateInForce">2014-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1985-12-13-2096</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1985-06-21-83/§2-10</li><li>lov/1985-06-21-83/§2-13</li><li>lov/1967-02-10/§28</li></ul></dd><dt class="dateOfPublication">Kunngjort</dt><dd class="dateOfPublication">2014-06-27 15:30</dd><dt class="journalNumber">Journalnummer</dt><dd class="journalNumber">2014-0585</dd><dt class="titleShort">Korttittel</dt><dd class="titleShort">Forskrift om ansattes representasjon i selskaper</dd><dt class="title">Tittel</dt><dd class="title">Forskrift til selskapslovens regler om de ansattes rett til representasjon i styrende organer</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Arbeids- og sosialdepartementet 20. juni 2014 med hjemmel i lov 21. juni 1985 nr. 83 om ansvarlige selskaper og kommandittselskaper (Selskapsloven) § 2-10 og § 2-13 annet ledd og lov 10. februar 1967 om behandlingsmåten i forvaltningssaker (forvaltningsloven) § 28 tredje ledd.</dd><dt class="refid">RefID</dt><dd class="refid">forskrift/2014-06-20-853</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift til selskapslovens regler om de ansattes rett til representasjon i styrende organer<ul class="tocSubUl"><li>Kapittel I. Innledende bestemmelser<ul class="tocSubUl"><li>§ 1. Definisjoner</li><li>§ 2. Næringsmessig avgrensning</li></ul></li><li>Kapittel II. Ansattes rett til representasjon i selskapsmøtet og styre<ul class="tocSubUl"><li>§ 3. Ansattes rett til representasjon i selskapsmøtet og opprettelse av styre</li><li>§ 4. Fremsettelse av krav om representasjon i selskapsmøtet</li><li>§ 5. Endring og opphør av de ansattes representasjon</li></ul></li><li>Kapittel III. Regler om valg til selskapsmøtet<ul class="tocSubUl"><li>§ 6. Regler om valget</li><li>§ 7. Stemmerett</li><li>§ 8. Valgbarhet</li><li>§ 9. Opprettelse av valgstyre</li><li>§ 10. Valgstyrets oppgaver</li><li>§ 11. Utgifter ved valget</li></ul></li><li>Kapittel IV. Valgmåter og valgresultat<ul class="tocSubUl"><li>§ 12. Flertallsvalg</li><li>§ 13. Fordeling av verv ved flertallsvalg</li><li>§ 14. Forholdstallsvalg</li><li>§ 15. Fordeling av verv ved forholdstallsvalg</li><li>§ 16. Valgkrets</li><li>§ 17. Varamedlemmer</li><li>§ 18. Resultatet av valget</li><li>§ 19. Funksjonstid og møteplikt</li><li>§ 20. Suppleringsvalg</li></ul></li><li>Kapittel VI. Valg av medlemmer til styret<ul class="tocSubUl"><li>§ 21. Valg av medlemmer til styret</li><li>§ 22. De ansattes valg av medlemmer til styret</li><li>§ 23. Styrerepresentasjon i selskaper med flere enn 200 ansatte</li></ul></li><li>Kapittel VII. Avtale om å etablere felles representasjonsordning<ul class="tocSubUl"><li>§ 24. Avtale om å etablere felles representasjonsordning</li><li>§ 25. Avtalens innhold</li></ul></li><li>Kapittel VIII. Søknader om unntak fra reglene om ansattes rett til representasjon i styrende organer, om felles representasjonsordninger og valgklager<ul class="tocSubUl"><li>§ 26. Søknad om unntak fra reglene om ansattes rett til representasjon i styrende organer</li><li>§ 27. Hvem som kan søke om unntak</li><li>§ 28. Søknadens innhold</li><li>§ 29. Søknad om å etablere felles representasjonsordning</li><li>§ 30. Hvem som kan søke om å etablere felles representasjonsordning</li><li>§ 31. Søknadens innhold</li><li>§ 32. Valgklager</li></ul></li><li>Kapittel IX. Nemnd til å behandle søknader om unntak fra reglene om ansattes rett til representasjon i styrende organer, om å etablere felles representasjonsordninger og valgklager<ul class="tocSubUl"><li>§ 33. Nemnd til å behandle søknader om unntak mv. og valgklager</li><li>§ 34. Saksbehandlingsregler</li><li>§ 35. Voldgiftsavgjørelse av enkelte tvister</li><li>§ 36. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2014-06-20-853" id="dokument"><h1>Forskrift til selskapslovens regler om de ansattes rett til representasjon i styrende organer</h1><section class="section" data-name="kapI" id="kapittel-1" data-lovdata-URL="LTI/forskrift/2014-06-20-853/KAPITTEL_1"><h2>Kapittel I. Innledende bestemmelser</h2><article class="legalArticle" data-lovdata-URL="LTI/forskrift/2014-06-20-853/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-1-ledd-1">I denne forskriften menes med<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-1-ledd-1-punkt-1"><article class="legalP" id="kapittel-1-paragraf-1-ledd-1-punkt-1-ledd-1"><i>ansatt:</i> person som arbeider i selskapet eller er i lovfestet permisjon. Ferievikarer anses likevel ikke som ansatt.</article></article></li><li data-li-identifier="b)" data-name="b)"><article class="listArticle" id="kapittel-1-paragraf-1-ledd-1-punkt-2"><article class="legalP" id="kapittel-1-paragraf-1-ledd-1-punkt-2-ledd-1"><i>hovedstilling:</i> arbeidsforhold hvor det skal arbeides gjennomsnittlig minst 50 prosent av arbeidstiden for ansatte i heltidsstilling som utfører arbeid av samme art.</article></article></li><li data-li-identifier="c)" data-name="c)"><article class="listArticle" id="kapittel-1-paragraf-1-ledd-1-punkt-3"><article class="legalP" id="kapittel-1-paragraf-1-ledd-1-punkt-3-ledd-1"><i>deltidsstilling:</i> arbeidsforhold hvor det skal arbeides gjennomsnittlig mindre enn 50 prosent av arbeidstiden for ansatte i heltidsstilling som utfører arbeid av samme art. Når det i denne forskriften kreves et bestemt antall ansatte, telles hver ansatt i deltidsstilling som en halv.</article></article></li><li data-li-identifier="d)" data-name="d)"><article class="listArticle" id="kapittel-1-paragraf-1-ledd-1-punkt-4"><article class="legalP" id="kapittel-1-paragraf-1-ledd-1-punkt-4-ledd-1"><i>gjennomsnittlig antall ansatte de tre siste regnskapsår:</i> det antall ansatte som fremkommer ved å legge sammen antall ansatte ved utgangen av de tre siste regnskapsår og dele på tre.</article></article></li><li data-li-identifier="e)" data-name="e)"><article class="listArticle" id="kapittel-1-paragraf-1-ledd-1-punkt-5"><article class="legalP" id="kapittel-1-paragraf-1-ledd-1-punkt-5-ledd-1"><i>lokal fagforening:</i> fagforening i selskapet eller avdeling av fagforening i selskapet som utelukkende har ansatte i selskapet som medlemmer, og som er bundet av tariffavtale med selskapet eller arbeidsgiverorganisasjon som selskapet er medlem av (bedriftsklubb e.l.).</article></article></li></ul></article><article class="legalP" id="kapittel-1-paragraf-1-ledd-2">Reglene i denne forskriften gjelder også for virksomhet som utøves for enkeltpersoners regning og risiko, jf. selskapsloven § 1-1 tredje ledd.</article></article><article class="legalArticle" data-lovdata-URL="LTI/forskrift/2014-06-20-853/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Næringsmessig avgrensning</span></h3><article class="legalP" id="kapittel-1-paragraf-2-ledd-1">Selskapslovens bestemmelser om ansattes rett til representasjon selskapsmøte og styre gjelder for alle selskaper, med unntak av selskaper som driver bank- og finansieringsvirksomhet, forsikringsvirksomhet, forlegging av aviser og formidling av nyheter og annet stoff til presse, kringkasting mv. (nyhetsbyråer).</article><article class="legalP" id="kapittel-1-paragraf-2-ledd-2">Selskap som driver virksomhet som hører under flere næringer, er omfattet av reglene om ansattes rett til representasjon med mindre et flertall av de ansatte arbeider i næringer som er unntatt. Det samlede antall ansatte i selskapet er avgjørende for når de ansatte kan kreve representasjon i selskapsmøtet eller styret, og når et kommandittselskap skal ha styre.</article><article class="legalP" id="kapittel-1-paragraf-2-ledd-3">Det samme gjelder for konserner eller grupper av selskaper som driver virksomhet som hører under flere næringer.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2014-06-20-853/KAPITTEL_2"><h2>Kapittel II. Ansattes rett til representasjon i selskapsmøtet og styre</h2><article class="legalArticle" data-lovdata-URL="LTI/forskrift/2014-06-20-853/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Ansattes rett til representasjon i selskapsmøtet og opprettelse av styre</span></h3><article class="legalP" id="kapittel-2-paragraf-1-ledd-1">De ansatte har rett til å velge medlemmer og varamedlemmer til selskapsmøtet etter selskapsloven § 2-9 første ledd dersom selskapet de siste tre regnskapsår har hatt mer enn 30 ansatte.</article><article class="legalP" id="kapittel-2-paragraf-1-ledd-2">De ansatte har rett til å velge medlemmer og varamedlemmer til selskapsmøtet etter selskapsloven § 2-9 andre ledd dersom selskapet de siste tre regnskapsår har hatt mer enn 50 ansatte.</article><article class="legalP" id="kapittel-2-paragraf-1-ledd-3">De ansatte skal velge medlemmer og varamedlemmer til selskapsmøtet etter selskapsloven § 2-9 tredje ledd dersom selskapet siste tre regnskapsår har hatt mer enn 200 ansatte.</article><article class="legalP" id="kapittel-2-paragraf-1-ledd-4">Dersom et selskap hvor de ansatte har rett til å velge medlemmer og varamedlemmer til selskapsmøtet har styre, har de ansatte rett til representasjon i dette.</article><article class="legalP" id="kapittel-2-paragraf-1-ledd-5">I kommandittselskaper hvor de ansatte har rett til representasjon i selskapsmøtet, skal det opprettes styre.</article><article class="legalP" id="kapittel-2-paragraf-1-ledd-6">Dersom en ansatt eller lokal fagforening krever det, skal selskapet legge fram oversikt over antall ansatte i selskapet slik at det kan avgjøres om vilkårene for representasjon er oppfylt.</article></article><article class="legalArticle" data-lovdata-URL="LTI/forskrift/2014-06-20-853/§4" data-name="§4" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Fremsettelse av krav om representasjon i selskapsmøtet</span></h3><article class="legalP" id="kapittel-2-paragraf-2-ledd-1">Krav om representasjon etter selskapsloven § 2-9 første ledd må støttes av to tredeler av de ansatte, og krav om representasjon etter statsforetaksloven § 2-9 andre ledd må støttes av et flertall av de ansatte. Kravet må rettes skriftlig til selskapsmøtet innen utgangen av mai måned.</article></article><article class="legalArticle" data-lovdata-URL="LTI/forskrift/2014-06-20-853/§5" data-name="§5" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Endring og opphør av de ansattes representasjon</span></h3><article class="legalP" id="kapittel-2-paragraf-3-ledd-1">Utvidelse av de ansattes representasjon som følge av økning i antall ansatte, jf. selskapsloven § 2-9 andre ledd, skjer når funksjonstiden for de ansattes medlemmer og varamedlemmer utløper.</article><article class="legalP" id="kapittel-2-paragraf-3-ledd-2">Selskapsmøtet kan beslutte at de ansattes rett til representasjon etter selskapsloven § 2-9 første ledd skal opphøre dersom selskapet i de tre siste regnskapsår gjennomsnittlig har hatt færre enn 30 ansatte.</article><article class="legalP" id="kapittel-2-paragraf-3-ledd-3">Selskapsmøtet kan beslutte at de ansattes rett til representasjon etter selskapsloven § 2-9 andre ledd skal opphøre dersom selskapet i de tre siste regnskapsår gjennomsnittlig har hatt færre enn 50 ansatte.</article><article class="legalP" id="kapittel-2-paragraf-3-ledd-4">Selskapsmøtet kan beslutte at de ansattes rett til representasjon etter selskapsloven § 2-9 tredje ledd skal opphøre dersom selskapet i de tre siste regnskapsår gjennomsnittlig har hatt færre enn 200 ansatte.</article><article class="legalP" id="kapittel-2-paragraf-3-ledd-5">De ansattes representasjon opphører når funksjonstiden for de ansattes medlemmer og varamedlemmer utløper. Representasjon etter selskapsloven § 2-9 første ledd etableres samtidig med opphør av representasjon etter statsforetaksloven § 2-9 andre ledd, og representasjon etter selskapsloven § 2-9 andre ledd etableres samtidig med opphør av representasjon etter statsforetaksloven § 2-9 tredje ledd.</article></article></section><section class="section" data-name="kapIII" id="kapittel-3" data-lovdata-URL="LTI/forskrift/2014-06-20-853/KAPITTEL_3"><h2>Kapittel III. Regler om valg til selskapsmøtet</h2><article class="legalArticle" data-lovdata-URL="LTI/forskrift/2014-06-20-853/§6" data-name="§6" id="kapittel-3-paragraf-1"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Regler om valget</span></h3><article class="legalP" id="kapittel-3-paragraf-1-ledd-1">Medlemmer og varamedlemmer til selskapsmøtet velges av og blant de ansatte i selskapet.</article><article class="legalP" id="kapittel-3-paragraf-1-ledd-2">Valget skal være hemmelig og skriftlig. Elektronisk valg anses for å være skriftlig.</article><article class="legalP" id="kapittel-3-paragraf-1-ledd-3">Valget skal foregå som flertallsvalg.</article><article class="legalP" id="kapittel-3-paragraf-1-ledd-4">Valget skal foregå som forholdstallsvalg dersom minst en femtedel av de som har stemmerett eller lokale fagforeninger som representerer minst en femtedel av de som har stemmerett skriftlig krever det senest seks uker før valgdagen.</article><article class="legalP" id="kapittel-3-paragraf-1-ledd-5">Valget skal foregå i valgkretser dersom et flertall av de ansatte eller lokale fagforeninger som representerer et flertall av de ansatte skriftlig krever det senest syv uker før valgdagen.</article></article><article class="legalArticle" data-lovdata-URL="LTI/forskrift/2014-06-20-853/§7" data-name="§7" id="kapittel-3-paragraf-2"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Stemmerett</span></h3><article class="legalP" id="kapittel-3-paragraf-2-ledd-1">De som er ansatt i selskapet på valgdagen har stemmerett.</article><article class="legalP" id="kapittel-3-paragraf-2-ledd-2">Ansatte i hovedstilling har en hel stemme. Ansatte i deltidsstilling har en halv stemme.</article><article class="legalP" id="kapittel-3-paragraf-2-ledd-3">Dersom valgresultatet åpenbart avslører hvordan en ansatt i deltidsstilling har stemt, skal valgstyret avrunde valgresultatet opp til nærmeste hele stemme.</article><article class="legalP" id="kapittel-3-paragraf-2-ledd-4">Daglig leder som er medlem av selskapsmøtet som deltaker eller på vegne av deltakerne, og ansatte som eier mer enn en tidel av selskapets nettoformue eller har minst så stor andel i overskudd og underskudd, har ikke stemmerett.</article></article><article class="legalArticle" data-lovdata-URL="LTI/forskrift/2014-06-20-853/§8" data-name="§8" id="kapittel-3-paragraf-3"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Valgbarhet</span></h3><article class="legalP" id="kapittel-3-paragraf-3-ledd-1">Den som velges må være ansatt i selskapet på valgdagen.</article><article class="legalP" id="kapittel-3-paragraf-3-ledd-2">Vedkommende kan ikke ha verv som ansatterepresentant i flere selskapers styrende organer samtidig. Dette gjelder likevel ikke verv i flere styrende organer innenfor samme konsern eller gruppe av foretak.</article></article><article class="legalArticle" data-lovdata-URL="LTI/forskrift/2014-06-20-853/§9" data-name="§9" id="kapittel-3-paragraf-4"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Opprettelse av valgstyre</span></h3><article class="legalP" id="kapittel-3-paragraf-4-ledd-1">Hvert valg ledes av et valgstyre som opprettes av selskapet sammen med de ansattes tillitsvalgte. Valgstyret skal bestå av minst tre personer med stemmerett, hvorav en leder. De ansatte og selskapet skal ha minst en representant hver i valgstyret.</article></article><article class="legalArticle" data-lovdata-URL="LTI/forskrift/2014-06-20-853/§10" data-name="§10" id="kapittel-3-paragraf-5"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Valgstyrets oppgaver</span></h3><article class="legalP" id="kapittel-3-paragraf-5-ledd-1">Valgstyret skal fastsette datoen for valget. Valgdatoen skal kunngjøres med en frist på to måneder. Samtidig med kunngjøringen skal det være tilgjengelig en liste over de som har stemmerett og er valgbare.</article><article class="legalP" id="kapittel-3-paragraf-5-ledd-2">Valgstyret skal kunngjøre fristen og vilkårene for å kreve forholdstallsvalg, og fristen og vilkårene for å kreve at valget skal gjennomføres i valgkretser.</article><article class="legalP" id="kapittel-3-paragraf-5-ledd-3">Dersom valget skal gjennomføres i valgkretser, skal valgstyret umiddelbart etter at krav om dette er fremsatt, kunngjøre en liste over hvem som har stemmerett og er valgbare i hver valgkrets. Valgstyret skal fastsette og kunngjøre fristen for å fremme krav om forholdstallsvalg i valgkretsene. Fristen kan ikke settes kortere enn en uke etter kunngjøringen.</article><article class="legalP" id="kapittel-3-paragraf-5-ledd-4">Valgstyret skal senest fire uker før valgdagen kunngjøre om valget skal foregå som flertallsvalg eller forholdstallsvalg, og oppfordre dem som har forslagsrett til å fremme forslag til medlemmer og varamedlemmer til selskapsmøtet. Dersom valget skal foregå som forholdstallsvalg, kan det foreslås personlige varamedlemmer. Forslag må være levert valgstyret senest tre uker før valgdagen.</article><article class="legalP" id="kapittel-3-paragraf-5-ledd-5">Valgstyret avgjør om forslagene er i samsvar med kravene i loven og forskriften, og undersøker om de foreslåtte kandidatene er villige til å motta valg. Valgstyrets avgjørelse skal forelegges forslagsstillerne, som må rette eventuelle mangler straks. De godkjente forslagene skal kunngjøres senest en uke før valgdagen.</article><article class="legalP" id="kapittel-3-paragraf-5-ledd-6">Dersom valgstyret finner det hensiktsmessig at valget deles opp, kan det etableres særskilte stemmestyrer. Dersom valget skal gjennomføres i valgkretser, kan det etableres stemmestyrer i hver valgkrets. Stemmestyrene oppnevnes av valgstyret blant dem som har stemmerett.</article><article class="legalP" id="kapittel-3-paragraf-5-ledd-7">Valgstyret skal utarbeide nødvendige retningslinjer for gjennomføringen av valget.</article><article class="legalP" id="kapittel-3-paragraf-5-ledd-8">Valgstyret kan fastsette kortere frister for gjennomføring av valget dersom et flertall av de ansatte eller lokale fagforeninger som representerer et flertall av de ansatte og selskapet er enig om dette. Frist for å fremme forslag til kandidater kan ikke settes kortere enn to uker før valgdagen. Godkjente forslag skal kunngjøres senest en uke før valgdagen.</article></article><article class="legalArticle" data-lovdata-URL="LTI/forskrift/2014-06-20-853/§11" data-name="§11" id="kapittel-3-paragraf-6"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Utgifter ved valget</span></h3><article class="legalP" id="kapittel-3-paragraf-6-ledd-1">Utgiftene til valget dekkes av selskapet.</article></article></section><section class="section" data-name="kapIV" id="kapittel-4" data-lovdata-URL="LTI/forskrift/2014-06-20-853/KAPITTEL_4"><h2>Kapittel IV. Valgmåter og valgresultat</h2><article class="legalArticle" data-lovdata-URL="LTI/forskrift/2014-06-20-853/§12" data-name="§12" id="kapittel-4-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Flertallsvalg</span></h3><article class="legalP" id="kapittel-4-paragraf-1-ledd-1">Alle som har stemmerett, har forslagsrett. Forslagsrett har også lokal fagforening.</article><article class="legalP" id="kapittel-4-paragraf-1-ledd-2">Et forslag bør inneholde inntil det antall medlemmer og varamedlemmer som skal velges. Forslaget skal være skriftlig og det skal fremgå hvem som er forslagsstiller. Kandidatenes navn og opplysning om hvor i selskapet de arbeider skal fremgå av forslaget.</article><article class="legalP" id="kapittel-4-paragraf-1-ledd-3">Det bør foreslås minst en kvinnelig kandidat dersom det er mer enn en tredel kvinnelige ansatte i selskapet.</article><article class="legalP" id="kapittel-4-paragraf-1-ledd-4">Valgstyret skal senest en uke før valgdagen kunngjøre en liste over de foreslåtte kandidatene i alfabetisk rekkefølge. Det skal fremgå av listen hvem som er forslagsstiller til den enkelte kandidat.</article><article class="legalP" id="kapittel-4-paragraf-1-ledd-5">Valgstyret skal utarbeide stemmesedler med de foreslåtte kandidatenes navn i alfabetisk rekkefølge, med opplysning om hvor i selskapet de arbeider og hvem som er forslagsstiller. Valgstyret skal informere velgerne om hvordan de skal gå fram for å markere på stemmeseddelen hvem de stemmer på, og det skal fremgå av stemmesedlene hva som kan føre til at de blir forkastet.</article><article class="legalP" id="kapittel-4-paragraf-1-ledd-6">Det skal avgis stemme på inntil det antall medlemmer og varamedlemmer som skal velges. Det kan bare stemmes på kandidater som er foreslått. Kumulasjon, oppføring av andre navn enn dem som er foreslått eller andre oppføringer eller rettelser, skal ikke tas i betraktning ved opptelling av stemmene.</article><article class="legalP" id="kapittel-4-paragraf-1-ledd-7">Dersom det er avgitt stemme på flere kandidater enn det antall som skal velges, skal stemmeseddelen forkastes.</article></article><article class="legalArticle" data-lovdata-URL="LTI/forskrift/2014-06-20-853/§13" data-name="§13" id="kapittel-4-paragraf-2"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Fordeling av verv ved flertallsvalg</span></h3><article class="legalP" id="kapittel-4-paragraf-2-ledd-1">Medlemmer og varamedlemmer er valgt i den rekkefølge stemmetallene tilsier.</article><article class="legalP" id="kapittel-4-paragraf-2-ledd-2">Ved stemmelikhet avgjøres valget ved loddtrekning.</article></article><article class="legalArticle" data-lovdata-URL="LTI/forskrift/2014-06-20-853/§14" data-name="§14" id="kapittel-4-paragraf-3"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Forholdstallsvalg</span></h3><article class="legalP" id="kapittel-4-paragraf-3-ledd-1">Forslag til liste må være undertegnet av minst seks personer med stemmerett eller lokal fagforening.</article><article class="legalP" id="kapittel-4-paragraf-3-ledd-2">Forslaget til liste må inneholde like mange navn som det antall medlemmer og varamedlemmer som skal velges. Navnene føres opp i den rekkefølge de foreslås valgt. Det er kun anledning til å stille som kandidat på en liste.</article><article class="legalP" id="kapittel-4-paragraf-3-ledd-3">Kandidatenes navn og opplysning om hvor i selskapet de arbeider må fremgå av forslaget.</article><article class="legalP" id="kapittel-4-paragraf-3-ledd-4">Det bør foreslås minst en kvinnelig kandidat på hver liste dersom det er mer enn en tredel kvinnelige ansatte i selskapet.</article><article class="legalP" id="kapittel-4-paragraf-3-ledd-5">Valgstyret utarbeider stemmesedler i samsvar med godkjente forslag.</article><article class="legalP" id="kapittel-4-paragraf-3-ledd-6">Det kan bare avgis stemme på en liste. Kumulasjon eller andre endringer, tilføyelser eller strykninger fører til at stemmeseddelen forkastes.</article></article><article class="legalArticle" data-lovdata-URL="LTI/forskrift/2014-06-20-853/§15" data-name="§15" id="kapittel-4-paragraf-4"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Fordeling av verv ved forholdstallsvalg</span></h3><article class="legalP" id="kapittel-4-paragraf-4-ledd-1">Vervene skal fordeles på listene i forhold til det antall stemmer hver liste har fått, på følgende måte: Man fører opp de kvotienter som fremkommer når hver listes stemmetall deles med 1,4 – 3 – 5 – 7 osv. inntil hvert stemmetall er delt tilsvarende antall ganger som det antall medlemmer og varamedlemmer som skal velges.</article><article class="legalP" id="kapittel-4-paragraf-4-ledd-2">Første medlemsplass tilfaller listen som har den høyeste kvotienten. Neste plass tilfaller listen som har den nest høyeste kvotienten osv. Dersom flere lister har samme kvotient, avgjøres det ved loddtrekning hvilken liste vervet skal tilfalle.</article><article class="legalP" id="kapittel-4-paragraf-4-ledd-3">Dersom det bare fremkommer ett forslag til liste, er de som er foreslått på denne listen valgt.</article></article><article class="legalArticle" data-lovdata-URL="LTI/forskrift/2014-06-20-853/§16" data-name="§16" id="kapittel-4-paragraf-5"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Valgkrets</span></h3><article class="legalP" id="kapittel-4-paragraf-5-ledd-1">Selskapet kan deles inn i like mange valgkretser som det skal velges medlemmer. Alle ansatte skal tilhøre en valgkrets. De ansatte har bare stemmerett og er bare valgbare i den valgkretsen de tilhører. I tvilstilfelle avgjør valgstyret hvilken valgkrets en ansatt tilhører.</article><article class="legalP" id="kapittel-4-paragraf-5-ledd-2">Valget kan foregå som flertallsvalg eller forholdstallsvalg av og blant de ansatte i den enkelte valgkrets.</article><article class="legalP" id="kapittel-4-paragraf-5-ledd-3">Dersom et medlem slutter å ha sitt arbeidssted i den delen av virksomheten som tilhører valgkretsen vedkommende er valgt fra, opphører vervet.</article></article><article class="legalArticle" data-lovdata-URL="LTI/forskrift/2014-06-20-853/§17" data-name="§17" id="kapittel-4-paragraf-6"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Varamedlemmer</span></h3><article class="legalP" id="kapittel-4-paragraf-6-ledd-1">Ved flertallsvalg bør det velges så mange varamedlemmer som det skal velges medlemmer, med tillegg av to.</article><article class="legalP" id="kapittel-4-paragraf-6-ledd-2">Ved forholdstallsvalg bør hver liste ha så mange varamedlemmer som den er har medlemmer, med tillegg av to. Dersom det skal velges personlige varamedlemmer, bør det velges to varamedlemmer for hvert medlem.</article><article class="legalP" id="kapittel-4-paragraf-6-ledd-3">Dersom valget skal gjennomføres i valgkretser bør det i hver krets velges like mange varamedlemmer som det skal velges medlemmer, med tillegg av to.</article><article class="legalP" id="kapittel-4-paragraf-6-ledd-4">Varamedlemmene innkalles i den rekkefølge de er valgt. Dersom det har vært forholdstallsvalg, innkalles varamedlemmene fra samme liste som det medlem vedkommende skal erstatte. Dette gjelder likevel ikke dersom det er valgt personlige varamedlemmer.</article><article class="legalP" id="kapittel-4-paragraf-6-ledd-5">Dersom et medlem varig fratrer sitt verv, blir varamedlemmet som rykker opp på vedkommendes plass, ordinært styremedlem.</article></article><article class="legalArticle" data-lovdata-URL="LTI/forskrift/2014-06-20-853/§18" data-name="§18" id="kapittel-4-paragraf-7"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Resultatet av valget</span></h3><article class="legalP" id="kapittel-4-paragraf-7-ledd-1">Valgresultatet skal føres inn i en valgprotokoll som underskrives av valgstyret. Valgresultatet skal meddeles selskapets ledelse og lokale fagforeninger ved oversendelse av valgprotokollen. Protokollen oppbevares av selskapet. De ansatte skal orienteres om valgresultatet.</article></article><article class="legalArticle" data-lovdata-URL="LTI/forskrift/2014-06-20-853/§19" data-name="§19" id="kapittel-4-paragraf-8"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Funksjonstid og møteplikt</span></h3><article class="legalP" id="kapittel-4-paragraf-8-ledd-1">Valg skal finne sted annethvert år. Funksjonstiden regnes fra valget og opphører når det er valgt nye representanter i det året valgperioden utløper. Gjenvalg kan finne sted.</article><article class="legalP" id="kapittel-4-paragraf-8-ledd-2">Medlem i selskapsmøtet og innkalt varamedlem har møteplikt med mindre vedkommende har gyldig forfall.</article><article class="legalP" id="kapittel-4-paragraf-8-ledd-3">Når det foreligger særlige forhold, har medlem og varamedlem rett til å fratre før valgperioden er ute.</article><article class="legalP" id="kapittel-4-paragraf-8-ledd-4">Dersom medlem eller varamedlem slutter i selskapet, opphører vervet.</article><article class="legalP" id="kapittel-4-paragraf-8-ledd-5">Dersom det foretas suppleringsvalg, fungerer de nyvalgte representantene resten av valgperioden.</article></article><article class="legalArticle" data-lovdata-URL="LTI/forskrift/2014-06-20-853/§20" data-name="§20" id="kapittel-4-paragraf-9"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Suppleringsvalg</span></h3><article class="legalP" id="kapittel-4-paragraf-9-ledd-1">Det skal holdes valg på medlemmer og varamedlemmer i valgperioden når det er nødvendig for å opprettholde de ansattes representasjon i selskapsmøtet.</article><article class="legalP" id="kapittel-4-paragraf-9-ledd-2">Suppleringsvalg skal foretas for å fylle de vervene som er igjen når opprykksordningen i § 17 er fulgt.</article><article class="legalP" id="kapittel-4-paragraf-9-ledd-3">Valget ledes av det valgstyret som fungerte ved siste ordinære valg. Valgstyret avgjør om valget skal foregå som flertallsvalg eller forholdstallsvalg.</article><article class="legalP" id="kapittel-4-paragraf-9-ledd-4">Valgstyret kan fastsette kortere frister enn de som følger av § 10, men likevel ikke kortere enn to uker før valgdagen.</article></article></section><section class="section" data-name="kapVI" id="kapittel-5" data-lovdata-URL="LTI/forskrift/2014-06-20-853/KAPITTEL_5"><h2>Kapittel VI. Valg av medlemmer til styret</h2><article class="legalArticle" data-lovdata-URL="LTI/forskrift/2014-06-20-853/§21" data-name="§21" id="kapittel-5-paragraf-1"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Valg av medlemmer til styret</span></h3><article class="legalP" id="kapittel-5-paragraf-1-ledd-1">Dersom det er opprettet styre i selskaper som de tre siste regnskapsår gjennomsnittlig har hatt mer enn 30 og 50 ansatte, kan de ansatte kreve å få velge henholdsvis ett styremedlem og en observatør og inntil en tredel, men minst to av styrets medlemmer og varamedlemmer, jf. selskapsloven § 2-13 annet og tredje ledd og § 3-10 femte og sjette ledd.</article><article class="legalP" id="kapittel-5-paragraf-1-ledd-2">Kravet må støttes av henholdsvis to tredeler og et flertall av de ansatte i selskapet, og rettes skriftlig til selskapsmøtet eller selskapets styre innen utgangen av mai måned.</article></article><article class="legalArticle" data-lovdata-URL="LTI/forskrift/2014-06-20-853/§22" data-name="§22" id="kapittel-5-paragraf-2"><h3 class="legalArticleHeader"><span class="legalArticleValue">§ 22</span>. <span class="legalArticleTitle">De ansattes valg av medlemmer til styret</span></h3><article class="legalP" id="kapittel-5-paragraf-2-ledd-1">Medlemmene til styret velges av og blant de ansatte i selskapet,</article><article class="legalP" id="kapittel-5-paragraf-2-ledd-2">For gjennomføringen av valget gjelder bestemmelsene i § 6 til og med § 20 tilsvarende så langt de passer.</article><article class="legalP" id="kapittel-5-paragraf-2-ledd-3">Dersom det avholdes samtidige valg til selskapsmøtet og styret, kan det valgstyret som er nevnt i § 9 fungere som valgstyre for begge valgene. Tilsvarende gjelder ved separate valg til selskapsmøtet og styret.</article></article><article class="legalArticle" data-lovdata-URL="LTI/forskrift/2014-06-20-853/§23" data-name="§23" id="kapittel-5-paragraf-3"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Styrerepresentasjon i selskaper med flere enn 200 ansatte</span></h3><article class="legalP" id="kapittel-5-paragraf-3-ledd-1">Dersom det er opprettet styre i selskap som de tre siste regnskapsår gjennomsnittlig har hatt flere enn 200 ansatte, skal de ansatte velge ett styremedlem og varamedlem i tillegg til den representasjon som følger av selskapsloven § 2-13 tredje ledd.</article><article class="legalP" id="kapittel-5-paragraf-3-ledd-2">Et flertall av de ansatte, eller lokale fagforeninger som representerer to tredeler av de ansatte kan meddele selskapet at man ønsker å inngå avtale om isteden å velge to observatører og varamedlemmer.</article></article></section><section class="section" data-name="kapVII" id="kapittel-6" data-lovdata-URL="LTI/forskrift/2014-06-20-853/KAPITTEL_6"><h2>Kapittel VII. Avtale om å etablere felles representasjonsordning</h2><article class="legalArticle" data-lovdata-URL="LTI/forskrift/2014-06-20-853/§24" data-name="§24" id="kapittel-6-paragraf-1"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Avtale om å etablere felles representasjonsordning</span></h3><article class="legalP" id="kapittel-6-paragraf-1-ledd-1">Et konsern, et flertall av de ansatte eller lokal fagforening som representerer et flertall av de ansatte i konsernet kan inngå avtale om å etablere en felles representasjonsordning som innebærer at alle ansatte i konsernet er stemmeberettigede og valgbare ved valg til morselskapets styre jf. selskapsloven § 2-10 tredje ledd.</article><article class="legalP" id="kapittel-6-paragraf-1-ledd-2">Det samme gjelder for gruppe av foretak som er knyttet sammen gjennom eierinteresser eller felles ledelse.</article></article><article class="legalArticle" data-lovdata-URL="LTI/forskrift/2014-06-20-853/§25" data-name="§25" id="kapittel-6-paragraf-2"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Avtalens innhold</span></h3><article class="legalP" id="kapittel-6-paragraf-2-ledd-1">Avtale om å etablere en felles representasjonsordning skal være skriftlig, og angi hvem som har inngått avtalen. Det kan ikke avtales at de ansatte skal si fra seg rett til representasjon etter selskapsloven § 2-9 og § 2-13.</article></article></section><section class="section" data-name="kapVIII" id="kapittel-7" data-lovdata-URL="LTI/forskrift/2014-06-20-853/KAPITTEL_7"><h2>Kapittel VIII. Søknader om unntak fra reglene om ansattes rett til representasjon i styrende organer, om felles representasjonsordninger og valgklager</h2><article class="legalArticle" data-lovdata-URL="LTI/forskrift/2014-06-20-853/§26" data-name="§26" id="kapittel-7-paragraf-1"><h3 class="legalArticleHeader"><span class="legalArticleValue">§ 26</span>. <span class="legalArticleTitle">Søknad om unntak fra reglene om ansattes rett til representasjon i styrende organer</span></h3><article class="legalP" id="kapittel-7-paragraf-1-ledd-1">Dersom reglene selskapsloven om ansattes rett til representasjon i styrende organer, eller reglene i denne forskriften vil medføre vesentlige ulemper eller er uhensiktsmessig for gjennomføringen av de ansattes rett til representasjon, kan Bedriftsdemokratinemnda, jf. § 33, gi helt eller delvis unntak fra disse.</article><article class="legalP" id="kapittel-7-paragraf-1-ledd-2">Valg av de ansattes representanter utsettes til vedtak er fattet, med mindre nemnda bestemmer noe annet.</article><article class="legalP" id="kapittel-7-paragraf-1-ledd-3">Nemnda kan sette vilkår for vedtaket.</article><article class="legalP" id="kapittel-7-paragraf-1-ledd-4">Nemnda kan til enhver tid oppheve eller endre vedtaket dersom vilkårene ikke oppfylles eller forholdene endrer seg.</article><article class="legalP" id="kapittel-7-paragraf-1-ledd-5">Unntak fra reglene selskapsloven eller denne forskriften gjelder for ubestemt tid med mindre nemnda bestemmer noe annet.</article></article><article class="legalArticle" data-lovdata-URL="LTI/forskrift/2014-06-20-853/§27" data-name="§27" id="kapittel-7-paragraf-2"><h3 class="legalArticleHeader"><span class="legalArticleValue">§ 27</span>. <span class="legalArticleTitle">Hvem som kan søke om unntak</span></h3><article class="legalP" id="kapittel-7-paragraf-2-ledd-1">Søknad om unntak kan fremmes av selskapet, et flertall av de ansatte eller lokal fagforening.</article><article class="legalP" id="kapittel-7-paragraf-2-ledd-2">Selskapet, et flertall av de ansatte eller lokal fagforening kan hver for seg søke Bedriftsdemokratinemnda om at et vedtak blir opphevet eller endret. Slik søknad kan fremmes til enhver tid.</article></article><article class="legalArticle" data-lovdata-URL="LTI/forskrift/2014-06-20-853/§28" data-name="§28" id="kapittel-7-paragraf-3"><h3 class="legalArticleHeader"><span class="legalArticleValue">§ 28</span>. <span class="legalArticleTitle">Søknadens innhold</span></h3><article class="legalP" id="kapittel-7-paragraf-3-ledd-1">Søknaden skal være skriftlig og begrunnet.</article><article class="legalP" id="kapittel-7-paragraf-3-ledd-2">Dersom søknaden fremmes av selskapet, skal uttalelse fra lokale fagforeninger vedlegges. Dersom søknaden fremmes av et flertall av de ansatte eller lokal fagforening skal uttalelse fra selskapet vedlegges.</article></article><article class="legalArticle" data-lovdata-URL="LTI/forskrift/2014-06-20-853/§29" data-name="§29" id="kapittel-7-paragraf-4"><h3 class="legalArticleHeader"><span class="legalArticleValue">§ 29</span>. <span class="legalArticleTitle">Søknad om å etablere felles representasjonsordning</span></h3><article class="legalP" id="kapittel-7-paragraf-4-ledd-1">Tilhører et selskap et konsern eller annen gruppe foretak som er knyttet sammen gjennom eierinteresser eller felles ledelse, og vilkårene for å inngå avtale etter § 24 ikke er oppfylt, kan nemnda fastsette særlige ordninger for konsernet eller gruppen, jf. selskapsloven § 2-10 fjerde ledd.</article><article class="legalP" id="kapittel-7-paragraf-4-ledd-2">Valg av de ansattes representanter utsettes til vedtak er fattet, med mindre nemnda bestemmer noe annet.</article><article class="legalP" id="kapittel-7-paragraf-4-ledd-3">Nemnda kan sette vilkår for vedtaket.</article><article class="legalP" id="kapittel-7-paragraf-4-ledd-4">Nemnda kan til enhver tid oppheve eller endre vedtaket dersom vilkårene ikke oppfylles eller forholdene endrer seg.</article><article class="legalP" id="kapittel-7-paragraf-4-ledd-5">Nemndas vedtak om felles representasjonsordning gjelder for ubestemt tid med mindre nemnda bestemmer noe annet.</article></article><article class="legalArticle" data-lovdata-URL="LTI/forskrift/2014-06-20-853/§30" data-name="§30" id="kapittel-7-paragraf-5"><h3 class="legalArticleHeader"><span class="legalArticleValue">§ 30</span>. <span class="legalArticleTitle">Hvem som kan søke om å etablere felles representasjonsordning</span></h3><article class="legalP" id="kapittel-7-paragraf-5-ledd-1">Søknad om å etablere felles representasjonsordning kan fremmes av konsernet, gruppen, et flertall av de ansatte eller lokal fagforening som representerer et flertall av de ansatte.</article><article class="legalP" id="kapittel-7-paragraf-5-ledd-2">Konsernet, gruppen, et flertall av de ansatte eller lokal fagforening som representerer et flertall av de ansatte kan hver for seg søke om at et vedtak om felles representasjonsordning oppheves eller endres. Slik søknad kan fremmes til enhver tid.</article></article><article class="legalArticle" data-lovdata-URL="LTI/forskrift/2014-06-20-853/§31" data-name="§31" id="kapittel-7-paragraf-6"><h3 class="legalArticleHeader"><span class="legalArticleValue">§ 31</span>. <span class="legalArticleTitle">Søknadens innhold</span></h3><article class="legalP" id="kapittel-7-paragraf-6-ledd-1">Søknaden skal være skriftlig og begrunnet.</article><article class="legalP" id="kapittel-7-paragraf-6-ledd-2">Dersom søknad fremmes av konsernet eller gruppen, skal uttalelse fra lokale fagforeninger vedlegges. Dersom søknad fremmes av et flertall av de ansatte eller lokal fagforening som representerer et flertall av de ansatte, skal uttalelse fra konsernet eller gruppen vedlegges.</article></article><article class="legalArticle" data-lovdata-URL="LTI/forskrift/2014-06-20-853/§32" data-name="§32" id="kapittel-7-paragraf-7"><h3 class="legalArticleHeader"><span class="legalArticleValue">§ 32</span>. <span class="legalArticleTitle">Valgklager</span></h3><article class="legalP" id="kapittel-7-paragraf-7-ledd-1">Valgstyrets vedtak kan påklages til nemnda. Dette gjelder likevel ikke vedtak om stemmerett og valgbarhet.</article><article class="legalP" id="kapittel-7-paragraf-7-ledd-2">Selskapet, lokal fagforening og den som har stemmerett har klagerett. Klageren må ha rettslig klageinteresse.</article><article class="legalP" id="kapittel-7-paragraf-7-ledd-3">Klage må fremmes innen to uker fra det tidspunkt vedtaket er kunngjort for de ansatte.</article><article class="legalP" id="kapittel-7-paragraf-7-ledd-4">Klagen skal leveres til valgstyret som forbereder klagebehandlingen. Reglene i forvaltningslovens kapittel VI gjelder så langt de passer.</article><article class="legalP" id="kapittel-7-paragraf-7-ledd-5">Nemndas vedtak etter denne paragrafen kan ikke påklages.</article></article></section><section class="section" data-name="kapIX" id="kapittel-8" data-lovdata-URL="LTI/forskrift/2014-06-20-853/KAPITTEL_8"><h2>Kapittel IX. Nemnd til å behandle søknader om unntak fra reglene om ansattes rett til representasjon i styrende organer, om å etablere felles representasjonsordninger og valgklager</h2><article class="legalArticle" data-lovdata-URL="LTI/forskrift/2014-06-20-853/§33" data-name="§33" id="kapittel-8-paragraf-1"><h3 class="legalArticleHeader"><span class="legalArticleValue">§ 33</span>. <span class="legalArticleTitle">Nemnd til å behandle søknader om unntak mv. og valgklager</span></h3><article class="legalP" id="kapittel-8-paragraf-1-ledd-1">Søknad om unntak fra selskapslovens regler om ansattes rett til representasjon i styrende organer og i denne forskriften, om å etablere felles representasjonsordninger og valgklager behandles av Bedriftsdemokratinemnda, jf. forskrift 20. juni 2014 nr. 851 om de ansattes rett til representasjon i aksjeselskapers og allmennaksjeselskapers styre og bedriftsforsamling mv. § 53.</article></article><article class="legalArticle" data-lovdata-URL="LTI/forskrift/2014-06-20-853/§34" data-name="§34" id="kapittel-8-paragraf-2"><h3 class="legalArticleHeader"><span class="legalArticleValue">§ 34</span>. <span class="legalArticleTitle">Saksbehandlingsregler</span></h3><article class="legalP" id="kapittel-8-paragraf-2-ledd-1">For nemndas saksbehandling etter § 26 og § 29 gjelder forvaltningsloven.</article><article class="legalP" id="kapittel-8-paragraf-2-ledd-2">Nemndas vedtak kan ikke påklages. Departementet kan av eget tiltak beslutte å overprøve nemndas vedtak.</article></article><article class="legalArticle" data-lovdata-URL="LTI/forskrift/2014-06-20-853/§35" data-name="§35" id="kapittel-8-paragraf-3"><h3 class="legalArticleHeader"><span class="legalArticleValue">§ 35</span>. <span class="legalArticleTitle">Voldgiftsavgjørelse av enkelte tvister</span></h3><article class="legalP" id="kapittel-8-paragraf-3-ledd-1">Tvister etter § 1, § 2, § 3 og § 5 kan bringes inn for nemnda som voldgiftsrett, dersom partene er enige om det og tvisten ikke faller inn under reglene i § 32 første ledd.</article><article class="legalP" id="kapittel-8-paragraf-3-ledd-2">Selskapet og lokal fagforening har søksmålskompetanse.</article><article class="legalP" id="kapittel-8-paragraf-3-ledd-3">Dersom tvisten gjelder etablering eller opphør av representasjon i selskapsmøte styrerepresentasjon etter selskapsloven § 2-9 første og andre ledd, § 2-13 andre ledd og § 3-10 tredje ledd, har også de som har forslagsrett etter § 14 andre ledd, søksmålskompetanse.</article><article class="legalP" id="kapittel-8-paragraf-3-ledd-4">Selskapet må være part i tvisten som bringes inn for nemnda som voldgiftsrett.</article><article class="legalP" id="kapittel-8-paragraf-3-ledd-5">Når tvisten bringes inn for nemnda, skal det vedlegges skriftlig voldgiftsavtale, jf. lov 14. mai 2004 nr. 25 om voldgift (voldgiftsloven) kapittel 3. Voldgiftsavtalen kan ikke ha særlige regler om nemndas saksbehandling, jf. voldgiftsloven § 21.</article><article class="legalP" id="kapittel-8-paragraf-3-ledd-6">Partene kan ikke avtale at nemnda skal ha en annen sammensetning enn den som følger av forskrift 20. juni 2014 nr. 851 om de ansattes rett til representasjon i aksjeselskapers og allmennaksjeselskapers styre og bedriftsforsamling mv.</article><article class="legalP" id="kapittel-8-paragraf-3-ledd-7">Partene kan ikke forbeholde seg en rett til å anke nemndas avgjørelse inn for en ny voldgiftsrett.</article><article class="legalP" id="kapittel-8-paragraf-3-ledd-8">Nemndas voldgiftsdom skal begrunnes.</article><article class="legalP" id="kapittel-8-paragraf-3-ledd-9">For nemndas saksbehandling etter denne paragraf gjelder for øvrig reglene i voldgiftsloven.</article></article><article class="legalArticle" data-lovdata-URL="LTI/forskrift/2014-06-20-853/§36" data-name="§36" id="kapittel-8-paragraf-4"><h3 class="legalArticleHeader"><span class="legalArticleValue">§ 36</span>. <span class="legalArticleTitle">Ikrafttredelse</span></h3><article class="legalP" id="kapittel-8-paragraf-4-ledd-1">Forskriften trer i kraft 1. juli 2014. Fra samme tidspunkt oppheves forskrift 13. desember 1985 nr. 2096 til selskapslovens bestemmelser om de ansattes rett til representasjon i styringsorganene.</article></article></section></main></body></html>