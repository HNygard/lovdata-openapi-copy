<!DOCTYPE html><html lang="no"><head><title>Forskrift om endring i forskrift til foretakspensjonsloven og forskrift om livsforsikring</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2014-06-27-886</dd><dt class="dokid">DokumentID</dt><dd class="dokid">LTI/forskrift/2014-06-27-886</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2014 hefte 9 s 1416</dd><dt class="dateInForce">I kraft fra</dt><dd class="dateInForce">2014-09-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2000-12-01-1212</li><li>forskrift/2006-06-30-869</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2000-03-24-16/§1-3</li><li>lov/2000-03-24-16/§4-7a</li><li>lov/2000-03-24-16/§4-7b</li><li>forskrift/2000-11-24-1170</li><li>forskrift/2012-12-14-1231</li><li>lov/2005-06-10-44/§9-23</li></ul></dd><dt class="dateOfPublication">Kunngjort</dt><dd class="dateOfPublication">2014-06-30 15:30</dd><dt class="journalNumber">Journalnummer</dt><dd class="journalNumber">2014-0640</dd><dt class="titleShort">Korttittel</dt><dd class="titleShort">Endr. i forskrift til foretakspensjonsloven m.fl.</dd><dt class="title">Tittel</dt><dd class="title">Forskrift om endring i forskrift til foretakspensjonsloven og forskrift om livsforsikring</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Finansdepartementet 27. juni 2014 med hjemmel i lov 24. mars 2000 nr. 16 om foretakspensjon (foretakspensjonsloven) § 1-3, § 4-7a tredje, fjerde og sjette ledd og § 4-7b annet ledd, jf. delegeringsvedtak 24. november 2000 nr. 1170 og delegeringsvedtak 14. desember 2012 nr. 1231, og lov 10. juni 2005 nr. 44 om forsikringsselskaper, pensjonsforetak og deres virksomhet mv. (forsikringsvirksomhetsloven) § 9-23 annet ledd.</dd><dt class="refid">RefID</dt><dd class="refid">forskrift/2014-06-27-886</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift til foretakspensjonsloven og forskrift om livsforsikring<ul class="tocSubUl"><li>I<ul class="tocSubUl"><li>§ 6-1. Opplysninger for avtale om fripoliser tilordnet egen investeringsportefølje</li><li>§ 6-2. Opplysninger for avtale om investeringsvalg knyttet til utstedte fripoliser</li><li>§ 6-3. Avsetningsgrunnlag ved inngåelse av avtale om investeringsvalg</li><li>§ 7-1. Beregning og utbetaling av alderspensjon fra fripoliser</li></ul></li><li>II</li><li>III</li></ul></li></ul></dd></dl></header><main class="documentBody" data-lovdata-URL="LTI/forskrift/2014-06-27-886" id="dokument"><h1>Forskrift om endring i forskrift til foretakspensjonsloven og forskrift om livsforsikring</h1><section class="section" data-name="kapI" id="kapittel-1" data-lovdata-URL="LTI/forskrift/2014-06-27-886/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 1. desember 2000 nr. 1212 til lov av 24. mars 2000 nr. 16 om foretakspensjon gjøres følgende endringer:</article> <article class="defaultP" margin-top="true">Nytt kapittel 6 skal lyde:</article><span class="futuretitle" id="kapittel-1-foreslåttittel-1">Kapittel 6. Utfyllende bestemmelser ved utstedelse av fripoliser etter foretakspensjonsloven § 4-7a og § 4-7b</span><article class="futureLegalArticle" data-name="§6-1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 6-1</span>. <span class="legalArticleTitle">Opplysninger for avtale om fripoliser tilordnet egen investeringsportefølje</span></span><article class="numberedLegalP" data-numerator="1" id="kapittel-1-foreslåttparagraf-1-nummer-1">(1) Før det inngås avtale om utstedelse av fripolise tilordnet egen investeringsportefølje etter foretakspensjonsloven § 4-7a, skal pensjonsinnretningen gi fripoliseinnehaver skriftlige eksempler som viser hvor stor årlig avkastning en gitt investeringsportefølje minst må ha for å oppnå bestemte pensjonsytelser, og hvor sannsynlige og usikre de ulike utfallene er. Det skal tas hensyn til fripoliseinnehaverens alder og kjønn, pensjonsinnretningens vederlag, risikoresultat og engangspremie ved overføring til alminnelig forvaltning ved uttak av alderspensjon. Eksemplene skal være relevante, realistiske og ikke villedende. Risiko og usikkerhet skal komme klart frem i presentasjonen av eksemplene.</article><article class="numberedLegalP" data-numerator="2" id="kapittel-1-foreslåttparagraf-1-nummer-2">(2) Pensjonsinnretningen skal skriftlig opplyse fripoliseinnehaveren om pensjonsinnretningen vil benytte adgangen i forsikringsvirksomhetsloven § 9-13 annet ledd til å dekke kontraktens andel av negativt risikoresultat ved fradrag i avkastning tilordnet kontrakten eller i verdien av investeringsporteføljen tilordnet kontrakten.</article><article class="numberedLegalP" data-numerator="3" id="kapittel-1-foreslåttparagraf-1-nummer-3">(3) Finanstilsynet kan gi nærmere regler og retningslinjer om utforming og presentasjon av de opplysninger og eksempler som skal gis etter første og annet ledd og foretakspensjonsloven § 4-7a femte og sjette ledd.</article></article><article class="futureLegalArticle" data-name="§6-2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 6-2</span>. <span class="legalArticleTitle">Opplysninger for avtale om investeringsvalg knyttet til utstedte fripoliser</span></span><article class="numberedLegalP" data-numerator="1" id="kapittel-1-foreslåttparagraf-2-nummer-1">(1) Bestemmelsene i § 6-1 gjelder tilsvarende for fripoliser utstedt etter foretakspensjonsloven § 4-7b første ledd.</article></article><article class="futureLegalArticle" data-name="§6-3" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 6-3</span>. <span class="legalArticleTitle">Avsetningsgrunnlag ved inngåelse av avtale om investeringsvalg</span></span><article class="numberedLegalP" data-numerator="1" id="kapittel-1-foreslåttparagraf-3-nummer-1">(1) Dersom pensjonsinnretningen har endret grunnlaget for beregning av kapitalverdier slik at pensjonsinnretningen må foreta forhøyede avsetninger for tidligere overtatte forsikringer, skal midlene som angitt i foretakspensjonsloven § 4-7a første ledd tredje punktum og § 4-7b første ledd tredje punktum svare til det nye avsetningskravet.</article></article> <article class="defaultP" margin-top="true">Nytt kapittel 7 skal lyde:</article><span class="futuretitle" id="kapittel-1-foreslåttittel-2">Kapittel 7. Beregning og utbetaling av årlig alderspensjon</span><article class="futureLegalArticle" data-name="§7-1" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 7-1</span>. <span class="legalArticleTitle">Beregning og utbetaling av alderspensjon fra fripoliser</span></span><article class="numberedLegalP" data-numerator="1" id="kapittel-1-foreslåttparagraf-4-nummer-1">(1) Pensjonsinnretningen kan benytte en teknisk rente i beregningen av alderspensjonsutbetalinger for å endre utbetalingsprofilen dersom utbetalingsprofilen ellers ville blitt uhensiktsmessig sterkt stigende for alderspensjonistene. Bruk av en teknisk rente innebærer ingen garanti fra pensjonsinnretningen.</article><article class="numberedLegalP" data-numerator="2" id="kapittel-1-foreslåttparagraf-4-nummer-2">(2) Den tekniske renten skal settes til et forsvarlig nivå, og herunder være tilpasset risikoprofil og forventet avkastning i kapitalforvaltningen. Nivået på den tekniske renten skal bidra til at:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-4-nummer-2-punkt-1"><article class="legalP" id="kapittel-1-foreslåttparagraf-4-nummer-2-punkt-1-ledd-1">alderspensjonen ikke får en sterkt økende regulering ut over alminnelig lønnsvekst og prisstigning,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-4-nummer-2-punkt-2"><article class="legalP" id="kapittel-1-foreslåttparagraf-4-nummer-2-punkt-2-ledd-1">alderspensjonen sikres i hele utbetalingsperioden og</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-4-nummer-2-punkt-3"><article class="legalP" id="kapittel-1-foreslåttparagraf-4-nummer-2-punkt-3-ledd-1">at det ikke skjer urimelig forskjellsbehandling mellom produkter, produktkombinasjoner eller kundegrupper.</article></article></li></ul></article><article class="numberedLegalP" data-numerator="3" id="kapittel-1-foreslåttparagraf-4-nummer-3">(3) Den tekniske renten kan ikke settes høyere enn den høyeste tillatte avkastningsgaranti etter tjenestepensjonsloven § 5-7 annet ledd annet punktum eller forskrift fastsatt av Finanstilsynet med hjemmel i tjenestepensjonsloven § 5-7 annet ledd tredje punktum.</article><article class="numberedLegalP" data-numerator="4" id="kapittel-1-foreslåttparagraf-4-nummer-4">(4) Pensjonsinnretningen skal skriftlig opplyse alderspensjonistene om hva en teknisk rente er og om virkningen av at pensjonsutbetalingene beregnes med utgangspunkt i en teknisk rente. Herunder skal det informeres om risikoen for at pensjonsutbetalingene reduseres eller blir lavere enn det som følger av den beregnede utbetalingsprofilen. Ved endring av den tekniske renten skal pensjonsinnretningen skriftlig opplyse alderspensjonistene om nye, beregnede pensjonsutbetalinger og øvrige virkninger av endringen.</article></article> <article class="defaultP" margin-top="true">Gjeldende kapittel 6 blir nytt kapittel 8.</article></section><section class="section" data-name="kapII" id="kapittel-2" data-lovdata-URL="LTI/forskrift/2014-06-27-886/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">I forskrift 30. juni 2006 nr. 869 til forsikringsvirksomhetsloven (livsforsikring mv.) gjøres følgende endring:</article> <article class="defaultP" margin-top="true">§ 8-1 tredje ledd skal lyde:</article><article class="legalP" id="kapittel-2-ledd-2">Kapitlet gjelder ikke for pensjonsavtaler som omfattes av lov 27. juni 2008 nr. 62 om individuell pensjonsordning, pensjonsbevis som omfattes av lov 13. desember 2013 nr. 106 om tjenestepensjon, og for innskuddspensjonsordninger som omfattes av forskrift 30. juni 2006 nr. 870 om innskuddspensjonsordninger som skal oppfylle minstekravene i lov om obligatorisk tjenestepensjon.</article></section><section class="section" data-name="kapIII" id="kapittel-3" data-lovdata-URL="LTI/forskrift/2014-06-27-886/KAPITTEL_3"><h2 data-text-align="center">III</h2><article class="legalP" id="kapittel-3-ledd-1">Forskriften trer i kraft 1. september 2014.</article></section></main></body></html>