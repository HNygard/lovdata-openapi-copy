<!DOCTYPE html><html lang="no"><head><title>Forskrift om særskilte beskyttelsestiltak mot spredning av munn- og klovsyke til EØS-området</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2014-11-04-1396</dd><dt class="dokid">DokumentID</dt><dd class="dokid">LTI/forskrift/2014-11-04-1396</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="publishedIn">Publisert i</dt><dd class="publishedIn">I 2014 hefte 14 s 2307</dd><dt class="dateInForce">I kraft fra</dt><dd class="dateInForce">2014-11-04</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2003-12-19-124/§19</li><li>lov/2003-12-19-124/§23</li></ul></dd><dt class="dateOfPublication">Kunngjort</dt><dd class="dateOfPublication">2014-11-14 15:30</dd><dt class="journalNumber">Journalnummer</dt><dd class="journalNumber">2014-1003</dd><dt class="titleShort">Korttittel</dt><dd class="titleShort">Forskrift om tiltak mot munn- og klovsyke i EØS</dd><dt class="title">Tittel</dt><dd class="title">Forskrift om særskilte beskyttelsestiltak mot spredning av munn- og klovsyke til EØS-området</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Mattilsynet 4. november 2014 med hjemmel i lov 19. desember 2003 nr. 124 om matproduksjon og mattrygghet mv. (matloven) § 23 tredje ledd, jf. § 19 tredje ledd. <br /><strong>EØS-henvisninger:</strong> EØS-avtalen vedlegg I kap. I innledende del nr. 8 (beslutning 2014/689/EU).</dd><dt class="refid">RefID</dt><dd class="refid">forskrift/2014-11-04-1396</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om særskilte beskyttelsestiltak mot spredning av munn- og klovsyke til EØS-området<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Krav til erklæring om rengjøring og desinfeksjon</li><li>§ 4. Kontroll av kjøretøyer og fartøyer</li><li>§ 5. Desinfeksjon av kjøretøyer som har transportert fôr eller dyr av hestefamilien</li><li>§ 6. Tilsyn og vedtak</li><li>§ 7. Dispensasjon</li><li>§ 8. Straff</li><li>§ 9. Ikrafttredelse</li><li>VEDLEGG<ul class="tocSubUl"><li>Vedlegg I</li><li>Vedlegg II</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2014-11-04-1396" id="dokument"><h1>Forskrift om særskilte beskyttelsestiltak mot spredning av munn- og klovsyke til EØS-området</h1><article class="legalArticle" data-lovdata-URL="LTI/forskrift/2014-11-04-1396/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Forskriften skal bidra til å hindre at munn- og klovsyke spres til Norge fra land utenfor EØS-området.</article></article><article class="legalArticle" data-lovdata-URL="LTI/forskrift/2014-11-04-1396/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften gjelder kjøretøyer og fartøyer som brukes, har vært brukt eller skal brukes til transport av levende landdyr eller fôr mellom EØS-området og Algerie, Libya, Marokko eller Tunisia.</article></article><article class="legalArticle" data-lovdata-URL="LTI/forskrift/2014-11-04-1396/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Krav til erklæring om rengjøring og desinfeksjon</span></h2><article class="legalP" id="paragraf-3-ledd-1">Transportøren eller føreren av et kjøretøy eller et fartøy som brukes eller har vært brukt til transport av levende dyr skal gi en erklæring til Mattilsynet når kjøretøyet eller fartøyet kommer til Norge som første land i EØS-området. Erklæringen skal inneholde opplysningene som fremgår av vedlegg I. Erklæringen kan gis i form av vedlegg I eller i annen form.</article><article class="legalP" id="paragraf-3-ledd-2">Originalerklæringen skal oppbevares av Mattilsynet i tre år.</article></article><article class="legalArticle" data-lovdata-URL="LTI/forskrift/2014-11-04-1396/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Kontroll av kjøretøyer og fartøyer</span></h2><article class="legalP" id="paragraf-4-ledd-1">Mattilsynet skal kontrollere kjøretøyer og fartøyer som brukes eller har vært brukt til transport av levende dyr og som kommer til Norge som første land i EØS-området, for å fastslå om de er tilfredsstillende rengjort og desinfisert.</article><article class="legalP" id="paragraf-4-ledd-2">Før dyrehelsesertifikat for eksport til Algerie, Libya, Marokko eller Tunisia utstedes skal Mattilsynet kontrollere rengjøringen og desinfeksjonen visuelt før dyr lastes på kjøretøyet eller fartøyet.</article><article class="legalP" id="paragraf-4-ledd-3">Dersom kontrollen som nevnt i første og annet ledd viser at kjøretøyet eller fartøyet er tilfredsstillende rengjort og desinfisert skal Mattilsynet utstede et sertifikat etter modellen i vedlegg II. Dette gjelder også dersom Mattilsynet har pålagt, organisert og fått utført ytterligere desinfeksjon.</article><article class="legalP" id="paragraf-4-ledd-4">I tre år skal originalsertifikatet oppbevares av transportøren eller føreren av kjøretøyet eller fartøyet og en kopi oppbevares av Mattilsynet.</article><article class="legalP" id="paragraf-4-ledd-5">Dersom kontrollen som nevnt i første og annet ledd viser at kjøretøyet eller fartøyet ikke er tilfredsstillende rengjort og desinfisert, skal Mattilsynet pålegge at kjøretøyet eller fartøyet blir tilfredsstillende rengjort og desinfisert. Rengjøringen og desinfeksjonen skal foregå på et anlegg som er utpekt av Mattilsynet og som ligger så nær Norges grense som mulig. Dersom det ikke finnes et egnet anlegg i nærheten av Norges grense eller det er fare for utslipp av animalske rester, skal Mattilsynet<ul class="defaultList"><li data-li-identifier="a)" data-name="a)"><article class="listArticle" id="paragraf-4-ledd-5-punkt-1"><article class="legalP" id="paragraf-4-ledd-5-punkt-1-ledd-1">forby transportmiddelet adgang til Norge eller</article></article></li><li data-li-identifier="b)" data-name="b)"><article class="listArticle" id="paragraf-4-ledd-5-punkt-2"><article class="legalP" id="paragraf-4-ledd-5-punkt-2-ledd-1">selv desinfisere kjøretøyet eller fartøyet på kontrollstedet og pålegge at det blir rengjort og desinfisert innen 48 timer etter at grensen er passert.</article></article></li></ul></article></article><article class="legalArticle" data-lovdata-URL="LTI/forskrift/2014-11-04-1396/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Desinfeksjon av kjøretøyer som har transportert fôr eller dyr av hestefamilien</span></h2><article class="legalP" id="paragraf-5-ledd-1">Mattilsynet kan pålegge at hjul eller andre deler av kjøretøyer som har transportert fôr og som kommer til Norge som første land i EØS-området, blir desinfisert på kontrollstedet.</article><article class="legalP" id="paragraf-5-ledd-2">Mattilsynet kan pålegge at hjul eller andre deler av kjøretøyer som har transportert dyr av hestefamilien, blir desinfisert på kontrollstedet.</article><article class="legalP" id="paragraf-5-ledd-3">Pålegg som nevnt i første og annet ledd kan bare gis hvis<ul class="defaultList"><li data-li-identifier="a)" data-name="a)"><article class="listArticle" id="paragraf-5-ledd-3-punkt-1"><article class="legalP" id="paragraf-5-ledd-3-punkt-1-ledd-1">en betydelig risiko for å spre munn- og klovsyke til EØS-området ikke kan utelukkes og</article></article></li><li data-li-identifier="b)" data-name="b)"><article class="listArticle" id="paragraf-5-ledd-3-punkt-2"><article class="legalP" id="paragraf-5-ledd-3-punkt-2-ledd-1">desinfeksjon er nødvendig for å dempe denne risikoen.</article></article></li></ul></article></article><article class="legalArticle" data-lovdata-URL="LTI/forskrift/2014-11-04-1396/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Tilsyn og vedtak</span></h2><article class="legalP" id="paragraf-6-ledd-1">Mattilsynet fører tilsyn og kan fatte nødvendige enkeltvedtak etter matloven § 23 for å oppnå etterlevelse av bestemmelser gitt i eller i medhold av forskriften. Mattilsynet kan også fatte enkeltvedtak etter matloven § 24 til § 26.</article></article><article class="legalArticle" data-lovdata-URL="LTI/forskrift/2014-11-04-1396/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Dispensasjon</span></h2><article class="legalP" id="paragraf-7-ledd-1">Mattilsynet kan i særskilte tilfelle dispensere fra bestemmelsene i forskriften, forutsatt at det ikke vil stride mot EØS-avtalen eller andre internasjonale forpliktelser.</article></article><article class="legalArticle" data-lovdata-URL="LTI/forskrift/2014-11-04-1396/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Straff</span></h2><article class="legalP" id="paragraf-8-ledd-1">Overtredelse av bestemmelser gitt i forskriften eller enkeltvedtak gitt i medhold av forskriften, er straffbart etter matloven § 28.</article></article><article class="legalArticle" data-lovdata-URL="LTI/forskrift/2014-11-04-1396/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse</span></h2><article class="legalP" id="paragraf-9-ledd-1">Forskriften trer i kraft straks.</article></article><section class="section" id="kapittel-1" data-lovdata-URL="LTI/forskrift/2014-11-04-1396/KAPITTEL_1"><h2>VEDLEGG</h2><section class="section" data-name="vedleggI" id="kapittel-1-kapittel-1" data-lovdata-URL="LTI/forskrift/2014-11-04-1396/KAPITTEL_1-1"><h3>Vedlegg I</h3><article class="defaultP"><i>Rengjørings- og desinfeksjonserklæring som utstedes av en transportør eller fører av et kjøretøy eller fartøy</i></article> <article class="defaultP" margin-top="true">(pdf)</article></section><section class="section" data-name="vedleggII" id="kapittel-1-kapittel-2" data-lovdata-URL="LTI/forskrift/2014-11-04-1396/KAPITTEL_1-2"><h3>Vedlegg II</h3><article class="defaultP"><i>Rengjørings- og desinfeksjonssertifikat som utstedes av Mattilsynet</i></article> <article class="defaultP" margin-top="true">(pdf)</article></section></section></main></body></html>