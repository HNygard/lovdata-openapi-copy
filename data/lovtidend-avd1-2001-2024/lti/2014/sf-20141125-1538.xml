<!DOCTYPE html><html lang="no"><head><title>Forskrift om tilskudd til tiltak i statlig sikrede friluftslivsområder</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2014-11-25-1538</dd><dt class="dokid">DokumentID</dt><dd class="dokid">LTI/forskrift/2014-11-25-1538</dd><dt class="ministry">Departement</dt><dd class="ministry"><ul><li>Klima- og miljødepartementet</li></ul></dd><dt class="publishedIn">Publisert i</dt><dd class="publishedIn">I 2014 hefte 16 s 2568</dd><dt class="dateInForce">I kraft fra</dt><dd class="dateInForce">2015-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2014-12-11 15:00</dd><dt class="journalNumber">Journalnummer</dt><dd class="journalNumber">2014-1150</dd><dt class="titleShort">Korttittel</dt><dd class="titleShort">Forskrift om tiltak i statlig sikrede friluftslivområder</dd><dt class="title">Tittel</dt><dd class="title">Forskrift om tilskudd til tiltak i statlig sikrede friluftslivsområder</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Klima- og miljødepartementet 25. november 2014 med hjemmel i Stortingets årlige budsjettvedtak jf. kap. 1420 post 78.</dd><dt class="refid">RefID</dt><dd class="refid">forskrift/2014-11-25-1538</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskudd til tiltak i statlig sikrede friluftslivsområder<ul class="tocSubUl"><li>§ 1. Formålet med ordningen</li><li>§ 2. Definisjoner</li><li>§ 3. Tildelingskriterier</li><li>§ 4. Krav til søknaden</li><li>§ 5. Krav om rapportering</li><li>§ 6. Omgjøring og tilbakebetaling</li><li>§ 7. Ikraftsetting</li></ul></li></ul></dd></dl></header><main class="documentBody" data-lovdata-URL="LTI/forskrift/2014-11-25-1538" id="dokument"><h1>Forskrift om tilskudd til tiltak i statlig sikrede friluftslivsområder</h1><article class="legalArticle" data-lovdata-URL="LTI/forskrift/2014-11-25-1538/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formålet med ordningen</span></h2><article class="legalP" id="paragraf-1-ledd-1">Tilskuddsordningen skal bidra til å fremme friluftsaktivitet i statlig sikrede friluftsområder og områder vernet som friluftsområder etter Markaloven. Gjennom naturvennlig tilrettelegging og skjøtsel skal områdene gjøres lett tilgjengelige og attraktive for allment friluftsliv.</article></article><article class="legalArticle" data-lovdata-URL="LTI/forskrift/2014-11-25-1538/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2> <article class="defaultP" margin-top="true"><i>Statlig sikret friluftslivsområde</i></article><article class="legalP" id="paragraf-2-ledd-1">Et friluftslivsområde er statlig sikret når staten har skaffet seg råderett over arealet for allmennhetens bruk som friluftslivsområde ved erverv eller langvarig avtale om bruksrett (servituttavtale). Når staten ved Miljødirektoratet bidrar til sikring av friluftslivsområder uten å overta eiendomsretten til eiendommene, er det en forutsetning at det tinglyses en klausul (erklæring) på eiendommene om at de ikke kan omdisponeres til andre formål uten samtykke fra direktoratet. En slik klausul kan også opprettes på områder som allerede er i offentlig eie uten at det ytes økonomisk tilskudd til selve sikringen.</article> <article class="defaultP" margin-top="true"><i>Skjøtsel</i></article><article class="legalP" id="paragraf-2-ledd-2">Skjøtsel er tiltak som skal opprettholde eller oppnå den naturtilstanden som er formålet med sikringen, herunder tiltak for å kanalisere ferdsel, fjerning av vegetasjon eller fremmede treslag, beplantning og restaurering etter naturinngrep.</article></article><article class="legalArticle" data-lovdata-URL="LTI/forskrift/2014-11-25-1538/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Tildelingskriterier</span></h2><article class="legalP" id="paragraf-3-ledd-1">Kommuner og interkommunale friluftsråd kan få tilskudd. Forvaltningsansvarlig kan motta tilskudd til friluftslivsområder vernet etter markaloven.</article><article class="legalP" id="paragraf-3-ledd-2">Det gis tilskudd til tilrettelegging som har til formål å<ul class="defaultList"><li data-li-identifier="a)" data-name="a)"><article class="listArticle" id="paragraf-3-ledd-2-punkt-1"><article class="legalP" id="paragraf-3-ledd-2-punkt-1-ledd-1">minske de fysiske hindringene for friluftsliv og legge til rette for økt friluftslivsaktivitet for alle</article></article></li><li data-li-identifier="b)" data-name="b)"><article class="listArticle" id="paragraf-3-ledd-2-punkt-2"><article class="legalP" id="paragraf-3-ledd-2-punkt-2-ledd-1">ivareta opplevelseskvalitetene i området og legge til rette for gode naturopplevelser</article></article></li><li data-li-identifier="c)" data-name="c)"><article class="listArticle" id="paragraf-3-ledd-2-punkt-3"><article class="legalP" id="paragraf-3-ledd-2-punkt-3-ledd-1">hindre at friluftsliv fører til unødige naturinngrep, slitasje og forstyrring på plante- og dyreliv og øydelegging av kulturminner og kulturmiljø.</article></article></li></ul></article><article class="legalP" id="paragraf-3-ledd-3">Aktuelle tiltak er for eksempel informasjonstavler, opparbeiding av atkomstvei og parkeringsplass, turvei eller tursti, fiskeplasser, tiltak for økt tilgjengelighet for personer med nedsatt funksjonsevne, badeplass og brygge, toalett, søppelstativ, formidling av kulturminner, tilplanting og skjøtsel.</article><article class="legalP" id="paragraf-3-ledd-4">Tilskuddet kan bare gis der tiltaket inngår i en gjeldende og godkjent forvaltningsplan knyttet til tilrettelegging av statlig sikret friluftslivsområde. Fylkesmannen godkjenner forvaltningsplanen. Fylkeskommunen kan stille vilkår for gjennomføring av tiltaket.</article><article class="legalP" id="paragraf-3-ledd-5">For områder vernet som friluftslivsområde etter markaloven er det et vilkår at tiltakene er i tråd med verneforskrift og eventuell forvaltningsplan for området.</article><article class="legalP" id="paragraf-3-ledd-6">Tilskuddsordningen prioriterer friluftsområder som<ul class="defaultList"><li data-li-identifier="a)" data-name="a)"><article class="listArticle" id="paragraf-3-ledd-6-punkt-1"><article class="legalP" id="paragraf-3-ledd-6-punkt-1-ledd-1">ligger i og ved byer og tettsteder</article></article></li><li data-li-identifier="b)" data-name="b)"><article class="listArticle" id="paragraf-3-ledd-6-punkt-2"><article class="legalP" id="paragraf-3-ledd-6-punkt-2-ledd-1">blir eller har potensial for å bli mye brukt</article></article></li><li data-li-identifier="c)" data-name="c)"><article class="listArticle" id="paragraf-3-ledd-6-punkt-3"><article class="legalP" id="paragraf-3-ledd-6-punkt-3-ledd-1">ligger i områder med lite tilgjengelig strandsone og stort press på arealene</article></article></li><li data-li-identifier="d)" data-name="d)"><article class="listArticle" id="paragraf-3-ledd-6-punkt-4"><article class="legalP" id="paragraf-3-ledd-6-punkt-4-ledd-1">ligger i tilknytning til innlandsvassdrag.</article></article></li></ul></article></article><article class="legalArticle" data-lovdata-URL="LTI/forskrift/2014-11-25-1538/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Krav til søknaden</span></h2><article class="legalP" id="paragraf-4-ledd-1">Søknad om tilskudd skal sendes i Miljødirektoratets elektroniske søknadssenter innen de søknadsfristene som blir kunngjort i Klima- og miljødepartementets årlige rundskriv for tilskuddsordninger. Organet som har mottatt søknaden kan be om utfyllende opplysninger som er nødvendige for å behandle søknaden.</article></article><article class="legalArticle" data-lovdata-URL="LTI/forskrift/2014-11-25-1538/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Krav om rapportering</span></h2><article class="legalP" id="paragraf-5-ledd-1">Mottaker av tilskudd skal levere sluttrapport og sluttregnskap i Miljødirektoratets elektroniske søknadssenter innen fristen fastsatt i vedtaksbrevet om tildeling av tilskudd. Nærmere krav om rapportering kan gis i vedtaksbrevet.</article></article><article class="legalArticle" data-lovdata-URL="LTI/forskrift/2014-11-25-1538/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Omgjøring og tilbakebetaling</span></h2><article class="legalP" id="paragraf-6-ledd-1">Tilskudd som ikke er brukt i samsvar med vilkårene i tildelingsvedtaket kan kreves tilbakebetalt.</article></article><article class="legalArticle" data-lovdata-URL="LTI/forskrift/2014-11-25-1538/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Ikraftsetting</span></h2><article class="legalP" id="paragraf-7-ledd-1">Forskriften trer i kraft 1. januar 2015.</article></article></main></body></html>