<!DOCTYPE html><html lang="no"><head><title>Forskrift om tilskudd til frivillige organisasjoner som arbeider med problematisk spilleatferd</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2014-12-19-1715</dd><dt class="dokid">DokumentID</dt><dd class="dokid">LTI/forskrift/2014-12-19-1715</dd><dt class="ministry">Departement</dt><dd class="ministry"><ul><li>Kulturdepartementet</li></ul></dd><dt class="publishedIn">Publisert i</dt><dd class="publishedIn">I 2014 hefte 17 s 2765</dd><dt class="dateInForce">I kraft fra</dt><dd class="dateInForce">2015-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1992-08-28-103/§10</li></ul></dd><dt class="dateOfPublication">Kunngjort</dt><dd class="dateOfPublication">2014-12-19 15:50</dd><dt class="journalNumber">Journalnummer</dt><dd class="journalNumber">2014-1278</dd><dt class="titleShort">Korttittel</dt><dd class="titleShort">Forskrift om tilskudd til arbeid mot problematisk spilleatferd</dd><dt class="title">Tittel</dt><dd class="title">Forskrift om tilskudd til frivillige organisasjoner som arbeider med problematisk spilleatferd</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 19. desember 2014 med hjemmel i lov 28. august 1992 nr. 103 om pengespill m.v. (pengespilloven) § 10 fjerde ledd. Fremmet av Kulturdepartementet.</dd><dt class="refid">RefID</dt><dd class="refid">forskrift/2014-12-19-1715</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskudd til frivillige organisasjoner som arbeider med problematisk spilleatferd<ul class="tocSubUl"><li>§ 1. Formål</li><li>§ 2. Prosjekttilskudd og driftstilskudd</li><li>§ 3. Frivillighetsregisteret</li><li>§ 4. Søknaden og dokumentasjon</li><li>§ 5. Vedtak og tilsyn</li><li>§ 6. Rapportering</li><li>§ 7. Bortfall av tilskudd, krav om tilbakebetaling</li><li>§ 8. Klageadgang</li><li>§ 9. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2014-12-19-1715" id="dokument"><h1>Forskrift om tilskudd til frivillige organisasjoner som arbeider med problematisk spilleatferd</h1><article class="legalArticle" data-lovdata-URL="LTI/forskrift/2014-12-19-1715/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med tilskuddsordningen er å styrke frivillige organisasjoners arbeid med problematisk spilleatferd knyttet til pengespill og dataspill.</article><article class="legalP" id="paragraf-1-ledd-2">De økonomiske rammene for ordningen fastsettes ved Kongens vedtak om fordeling av avsatte midler fra Norsk Tippings overskudd til forskning, informasjon, forebygging og behandling av spilleavhengighet, jf. lov 28. august 1992 nr. 103 om pengespill m.v. § 10 fjerde ledd.</article></article><article class="legalArticle" data-lovdata-URL="LTI/forskrift/2014-12-19-1715/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Prosjekttilskudd og driftstilskudd</span></h2><article class="legalP" id="paragraf-2-ledd-1">Etter forutgående utlysning kan frivillige organisasjoner som utelukkende arbeider med problematisk spilleatferd eller som har særlig aktivitet rettet mot problematisk spilleatferd ved hjelpetilbud, forebygging, informasjon eller andre konkrete tiltak i Norge, søke om prosjekttilskudd eller driftstilskudd.</article><article class="legalP" id="paragraf-2-ledd-2">Driftstilskudd tildeles for ett år om gangen med utbetaling hvert halvår.</article><article class="legalP" id="paragraf-2-ledd-3">Prosjekttilskudd tildeles som engangsutbetaling.</article><article class="legalP" id="paragraf-2-ledd-4">I utlysningen skal Lotteritilsynet fastsette nærmere kriterier for tildeling av tilskudd, samt angi etter hvilke kriterier søknader skal prioriteres dersom det ikke er tilstrekkelig med midler til å innvilge alle kvalifiserte søknader.</article></article><article class="legalArticle" data-lovdata-URL="LTI/forskrift/2014-12-19-1715/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Frivillighetsregisteret</span></h2><article class="legalP" id="paragraf-3-ledd-1">Organisasjonen skal være registrert i Frivillighetsregisteret. Lotteritilsynet kan i særlige tilfeller gjøre unntak fra krav om registrering.</article></article><article class="legalArticle" data-lovdata-URL="LTI/forskrift/2014-12-19-1715/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Søknaden og dokumentasjon</span></h2><article class="legalP" id="paragraf-4-ledd-1">Søknad om tilskudd sendes Lotteritilsynet og skal beskrive:<ul class="defaultList"><li data-li-identifier="a)" data-name="a)"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">organisasjonens virksomhet,</article></article></li><li data-li-identifier="b)" data-name="b)"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">hva slags tilskudd det søkes om,</article></article></li><li data-li-identifier="c)" data-name="c)"><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">hva tilskuddet skal benyttes til, og</article></article></li><li data-li-identifier="d)" data-name="d)"><article class="listArticle" id="paragraf-4-ledd-1-punkt-4"><article class="legalP" id="paragraf-4-ledd-1-punkt-4-ledd-1">hvordan tidligere mottatt tilskudd er benyttet hvis slikt tilskudd er tildelt.</article></article></li></ul></article><article class="legalP" id="paragraf-4-ledd-2">Følgende dokumentasjon for organisasjonens virksomhet skal vedlegges søknaden:<ul class="defaultList"><li data-li-identifier="a)" data-name="a)"><article class="listArticle" id="paragraf-4-ledd-2-punkt-1"><article class="legalP" id="paragraf-4-ledd-2-punkt-1-ledd-1">siste godkjente årsberetning og årsregnskap,</article></article></li><li data-li-identifier="b)" data-name="b)"><article class="listArticle" id="paragraf-4-ledd-2-punkt-2"><article class="legalP" id="paragraf-4-ledd-2-punkt-2-ledd-1">organisasjonens vedtekter, og</article></article></li><li data-li-identifier="c)" data-name="c)"><article class="listArticle" id="paragraf-4-ledd-2-punkt-3"><article class="legalP" id="paragraf-4-ledd-2-punkt-3-ledd-1">budsjett for hele organisasjonens virksomhet.</article></article></li></ul></article></article><article class="legalArticle" data-lovdata-URL="LTI/forskrift/2014-12-19-1715/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Vedtak og tilsyn</span></h2><article class="legalP" id="paragraf-5-ledd-1">Lotteritilsynet kan kreve fremlagt opplysninger som er av betydning for søknaden. Lotteritilsynet fatter vedtak om tilskudd og fører tilsyn med denne forskriften.</article></article><article class="legalArticle" data-lovdata-URL="LTI/forskrift/2014-12-19-1715/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Rapportering</span></h2><article class="legalP" id="paragraf-6-ledd-1">Organisasjonene som mottar tilskudd skal sende rapport om bruken av tilskuddet til Lotteritilsynet innen frist fastsatt i tildelingsvedtaket, slik det fremgår av tilskuddsbrevet.</article></article><article class="legalArticle" data-lovdata-URL="LTI/forskrift/2014-12-19-1715/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Bortfall av tilskudd, krav om tilbakebetaling</span></h2><article class="legalP" id="paragraf-7-ledd-1">Organisasjonen har plikt til umiddelbart å gi melding til Lotteritilsynet dersom forutsetningene for tilskuddet endres.</article><article class="legalP" id="paragraf-7-ledd-2">Dersom det er gitt tilskudd på uriktig eller ufullstendig grunnlag, kan vedtak om tilskudd endres og det uriktig utbetalte beløpet kreves tilbakebetalt med tillegg av renter.</article></article><article class="legalArticle" data-lovdata-URL="LTI/forskrift/2014-12-19-1715/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Klageadgang</span></h2><article class="legalP" id="paragraf-8-ledd-1">Avslag på søknader om tilskudd kan påklages til Lotterinemnda.</article></article><article class="legalArticle" data-lovdata-URL="LTI/forskrift/2014-12-19-1715/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse</span></h2><article class="legalP" id="paragraf-9-ledd-1">Forskriften trer i kraft 1. januar 2015.</article></article></main></body></html>