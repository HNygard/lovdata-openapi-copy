<!DOCTYPE html><html lang="no"><head><title>Forskrift om endring i forskrift om utøvelse av fisket i sjøen</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2014-12-19-1796</dd><dt class="dokid">DokumentID</dt><dd class="dokid">LTI/forskrift/2014-12-19-1796</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="publishedIn">Publisert i</dt><dd class="publishedIn">I 2014 hefte 17 s 2870</dd><dt class="dateInForce">I kraft fra</dt><dd class="dateInForce">2015-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2004-12-22-1878</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2008-06-06-37/§16</li><li>lov/2008-06-06-37/§27</li><li>lov/2008-06-06-37/§36</li></ul></dd><dt class="dateOfPublication">Kunngjort</dt><dd class="dateOfPublication">2014-12-30 15:10</dd><dt class="journalNumber">Journalnummer</dt><dd class="journalNumber">2014-1315</dd><dt class="titleShort">Korttittel</dt><dd class="titleShort">Endr. i forskrift om utøvelse av fisket</dd><dt class="title">Tittel</dt><dd class="title">Forskrift om endring i forskrift om utøvelse av fisket i sjøen</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Nærings- og fiskeridepartementet 19. desember 2014 med hjemmel i lov 6. juni 2008 nr. 37 om forvaltning av viltlevande marine ressursar (havressurslova) § 16, § 27 og § 36.</dd><dt class="refid">RefID</dt><dd class="refid">forskrift/2014-12-19-1796</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om utøvelse av fisket i sjøen<ul class="tocSubUl"><li>I<ul class="tocSubUl"><li>§ 33f. Krav til fartøy som skal drive samfiske i pelagiske fiskeri</li><li>§ 33g. Begrensning i kvantum av norsk vårgytende sild og sild i Nordsjøen og Skagerrak som kan samfiskes</li><li>§ 33h. Krav til påmelding og antall fartøy i et samfiskelag</li><li>§ 33i. Krav til låssetting og innmelding av fangsten</li><li>§ 33j. Landing og samføring av samfisket og låssatt fangst</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2014-12-19-1796" id="dokument"><h1>Forskrift om endring i forskrift om utøvelse av fisket i sjøen</h1><section class="section" data-name="kapI" id="kapittel-1" data-lovdata-URL="LTI/forskrift/2014-12-19-1796/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 22. desember 2004 nr. 1878 om utøvelse av fisket i sjøen gjøres følgende endring:</article> <article class="defaultP" margin-top="true">Kapittel Vb (nytt) skal lyde:</article><span class="futuretitle" id="kapittel-1-foreslåttittel-1">Kapittel Vb. Samfiske og samføring av pelagiske fangster</span><article class="futureLegalArticle" data-name="§33f" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 33f</span>. <span class="legalArticleTitle">Krav til fartøy som skal drive samfiske i pelagiske fiskeri</span></span><article class="legalP" id="kapittel-1-foreslåttparagraf-1-ledd-1">To notfartøy under 15 meter største lengde kan samarbeide om gjennomføringen av notkast og låssetting av fangst av norsk vårgytende sild, makrell og sild i Nordsjøen og Skagerrak. Dette gjelder uten hinder av bestemmelser om kvoteutnyttelse og overføring av fangst mellom fartøy.</article><article class="legalP" id="kapittel-1-foreslåttparagraf-1-ledd-2">Begge notfartøyene må til enhver tid være egnet, bemannet og utstyrt for samfiske og låssetting. Fartøyene kan søke Fiskeridirektoratets regionkontor om dispensasjon fra deltakerforskriftens krav til egnethet, bemanning og utstyr under gjennomføringen av samfisket.</article><article class="legalP" id="kapittel-1-foreslåttparagraf-1-ledd-3">Notfartøy som skal drive samfiske etter norsk vårgytende sild, må begge tilhøre enten lukket gruppe og ha hjemmelslengde under 15 meter eller åpen gruppe. Unntak fra kravet til hjemmelslengde for fartøy i lukket gruppe gjelder for eiere av notfartøy med hjemmelslengde på eller over 15 meter som drev samfiske med et annet fartøy med hjemmelslengde under 15 meter i årene 2008, 2009 eller 2010. Unntak fra dette kravet gjelder også dersom ingen av fartøyene i samfiskelaget er egnet til å drive direktehåving av sild.</article><article class="legalP" id="kapittel-1-foreslåttparagraf-1-ledd-4">Notfartøy som skal drive samfiske etter makrell må begge tilhøre reguleringsgruppen for notfartøy med største lengde under 13 meter.</article><article class="legalP" id="kapittel-1-foreslåttparagraf-1-ledd-5">Notfartøy som skal drive samfiske etter sild i Nordsjøen og Skagerrak må begge tilhøre enten lukket eller åpen gruppe.</article><article class="legalP" id="kapittel-1-foreslåttparagraf-1-ledd-6">Fartøy som har drevet selvstendig fiske i et kalenderår kan ikke delta i samfiske i samme kalenderår, med mindre fartøyet har minst 20&#xa0;% igjen av egen kvote hver gang fartøyet skal drive samfiske.</article></article><article class="futureLegalArticle" data-name="§33g" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 33g</span>. <span class="legalArticleTitle">Begrensning i kvantum av norsk vårgytende sild og sild i Nordsjøen og Skagerrak som kan samfiskes</span></span><article class="legalP" id="kapittel-1-foreslåttparagraf-2-ledd-1">I fisket etter norsk vårgytende sild kan et samfiskelag lande et kvantum tilsvarende summen av inntil 2 x 12,52 kvotefaktorer.</article><article class="legalP" id="kapittel-1-foreslåttparagraf-2-ledd-2">I fisket etter sild i Nordsjøen og Skagerrak kan et samfiskelag lande et kvantum tilsvarende summen av inntil 2 x 15 kvotefaktorer.</article><article class="legalP" id="kapittel-1-foreslåttparagraf-2-ledd-3">Kvantum utover dette må det enkelte fartøyet fiske og lande alene.</article></article><article class="futureLegalArticle" data-name="§33h" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 33h</span>. <span class="legalArticleTitle">Krav til påmelding og antall fartøy i et samfiskelag</span></span><article class="legalP" id="kapittel-1-foreslåttparagraf-3-ledd-1">Fartøy som skal drive samfiske må før samfisket starter være skriftlig påmeldt som samfiskelag til Norges Sildesalgslag. Ett samfiskelag kan være påmeldt til fiske på en eller flere arter. Påmeldingen som samfiskelag er gyldig i ett kalenderår.</article><article class="legalP" id="kapittel-1-foreslåttparagraf-3-ledd-2">Ved påmelding må samfiskerne utpeke en av deltakerne som ansvarshavende.</article><article class="legalP" id="kapittel-1-foreslåttparagraf-3-ledd-3">Påmeldingen skal inneholde alle nødvendige opplysninger om deltakende fartøyer, eiere, registreringsmerke, ansvarshavende og i hvilket fiskeri det skal drives samfiske.</article><article class="legalP" id="kapittel-1-foreslåttparagraf-3-ledd-4">Hvert fartøy kan bare delta i ett samfiskelag per kalenderår. Denne begrensningen gjelder per art. Et fartøy kan likevel delta i ett nytt samfiskelag dersom tidligere fartøy i samfiskelaget er utgått av merkeregisteret som følge av en strukturordning.</article></article><article class="futureLegalArticle" data-name="§33i" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 33i</span>. <span class="legalArticleTitle">Krav til låssetting og innmelding av fangsten</span></span><article class="legalP" id="kapittel-1-foreslåttparagraf-4-ledd-1">All samfisket fangst skal låssettes.</article><article class="legalP" id="kapittel-1-foreslåttparagraf-4-ledd-2">Fangsten er låssatt når den er sikret i merd/pose. Fisk som holdes i snurpenot på siden av fartøyet er ikke ansett som låssatt.</article><article class="legalP" id="kapittel-1-foreslåttparagraf-4-ledd-3">Straks fangsten er låssatt skal fisker melde den inn til Norges Sildesalgslag. Dette gjelder uavhengig av om fangsten skal meldes til auksjon eller lagres i låset. Låssted med tilhørende koordinater (geografisk posisjon) og kommune skal angis i innmeldingen. Samfiskeoperasjonen er avsluttet når fangsten er låssatt og innmeldt til Norges Sildesalgslag.</article><article class="legalP" id="kapittel-1-foreslåttparagraf-4-ledd-4">For øvrig skal låset oppankres eller fortøyes til land og merkes på forsvarlig måte med minimum en blåse fra hvert deltakende fartøy i samfiskelaget.</article><article class="legalP" id="kapittel-1-foreslåttparagraf-4-ledd-5">Samfiskelaget plikter å føre tilsyn med at den låssatte fangsten håndteres og oppbevares i tråd med bestemmelsene om fangst av fisk som skal holdes levende i kapittel XVIII.</article></article><article class="futureLegalArticle" data-name="§33j" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 33j</span>. <span class="legalArticleTitle">Landing og samføring av samfisket og låssatt fangst</span></span><article class="legalP" id="kapittel-1-foreslåttparagraf-5-ledd-1">Låset skal være oppankret eller fortøyd til land før fangsten kan landes.</article><article class="legalP" id="kapittel-1-foreslåttparagraf-5-ledd-2">Landing av låssatt fangst kan skje ved opptak fra lås i sjøen til godkjent førings-/kjøperfartøy.</article><article class="legalP" id="kapittel-1-foreslåttparagraf-5-ledd-3">Den låssatte fangsten kan også tas opp og føres i land av ett eller begge fartøyene i samfiskelaget (samføring). Ved samføring skal samfiskelaget snarest mulig melde fra til Norges Sildesalgslag om tidspunktet for opptak fra lås, kvantumet som skal samføres og landingssted.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2014-12-19-1796/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften trer i kraft 1. januar 2015.</article></section></main></body></html>