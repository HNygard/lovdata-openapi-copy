<!DOCTYPE html><html lang="no"><head><title>Forskrift om undervisningskvoter</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2014-12-19-1825</dd><dt class="dokid">DokumentID</dt><dd class="dokid">LTI/forskrift/2014-12-19-1825</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="publishedIn">Publisert i</dt><dd class="publishedIn">I 2014 hefte 18 s 2982</dd><dt class="dateInForce">I kraft fra</dt><dd class="dateInForce">2015-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2008-06-06-37/§12</li><li>lov/2008-06-06-37/§13</li></ul></dd><dt class="dateOfPublication">Kunngjort</dt><dd class="dateOfPublication">2015-01-06 11:00</dd><dt class="journalNumber">Journalnummer</dt><dd class="journalNumber">2014-1360</dd><dt class="titleShort">Korttittel</dt><dd class="titleShort">Forskrift om undervisningskvoter</dd><dt class="title">Tittel</dt><dd class="title">Forskrift om undervisningskvoter</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Nærings- og fiskeridepartementet 19. desember 2014 med hjemmel i lov 6. juni 2008 nr. 37 om forvaltning av viltlevande marine ressursar (havressurslova) § 12 og § 13.</dd><dt class="refid">RefID</dt><dd class="refid">forskrift/2014-12-19-1825</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om undervisningskvoter<ul class="tocSubUl"><li>§ 1. Formål</li><li>§ 2. Søknadsfrist for skolekvote</li><li>§ 3. Tildeling og bruk av skolekvote</li><li>§ 4. Tildeling og bruk av lærlingkvoter</li><li>§ 5. Fastsetting av kvoteenheter og kvotestørrelser</li><li>§ 6. Klageinstans</li><li>§ 7. Straff</li><li>§ 8. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2014-12-19-1825" id="dokument"><h1>Forskrift om undervisningskvoter</h1><article class="legalArticle" data-lovdata-URL="LTI/forskrift/2014-12-19-1825/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med undervisningskvoter er gjennom tildeling av skolekvoter og lærlingkvoter å styrke den fiskerifaglige undervisningen, og å legge til rette for rekruttering til fiskerinæringen.</article></article><article class="legalArticle" data-lovdata-URL="LTI/forskrift/2014-12-19-1825/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Søknadsfrist for skolekvote</span></h2><article class="legalP" id="paragraf-2-ledd-1">Fristen for å søke fylkeskommunen om skolekvote for det påfølgende skoleåret er 20. juni.</article></article><article class="legalArticle" data-lovdata-URL="LTI/forskrift/2014-12-19-1825/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Tildeling og bruk av skolekvote</span></h2><article class="legalP" id="paragraf-3-ledd-1">Fylkeskommunen kan etter søknad tildele skolekvote av nærmere bestemte fiskeslag til videregående skoler som underviser i VG1 naturbruk (blå variant) VG2 fiske og fangst. I særskilte tilfeller kan kvoter også gis til andre offentlig godkjente undervisningsinstitusjoner som har tilsvarende undervisning.</article><article class="legalP" id="paragraf-3-ledd-2">Skolekvoter skal gis for et bestemt skoleår.</article><article class="legalP" id="paragraf-3-ledd-3">Det er et vilkår for bruk av skolekvoter at fartøyet under fisket har om bord en eller flere elever som deltar i det undervisningsopplegget som grunnlaget for kvotetildelingen. Dersom det nyttes merkeregistrert fartøy, må fartøyet oppfylle vanlige vilkår for å delta i vedkommende fiskeri.</article></article><article class="legalArticle" data-lovdata-URL="LTI/forskrift/2014-12-19-1825/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Tildeling og bruk av lærlingkvoter</span></h2><article class="legalP" id="paragraf-4-ledd-1">Fylkeskommunen kan etter søknad på fastsatt skjema tildele lærlingekvoter til benyttelse av fartøy som tar om bord lærling i henhold til godkjent lærlingkontrakt i faget fiske og fangst.</article><article class="legalP" id="paragraf-4-ledd-2">Det kan tildeles én kvote av ett bestemt fiskeslag per kalenderår for hver lærling innenfor lærlingkontraktens utløpstid. Det kan ikke tildeles mer enn til sammen to kvoter for den enkelte lærling. Det kan likevel tildeles totalt inntil fire kvoter dersom læretiden er fire år.</article><article class="legalP" id="paragraf-4-ledd-3">Det er et vilkår for bruk av kvoten at lærlingen er om bord under fisket. Fartøyet må oppfylle vanlige vilkår for å delta i vedkommende fiskeri.</article></article><article class="legalArticle" data-lovdata-URL="LTI/forskrift/2014-12-19-1825/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Fastsetting av kvoteenheter og kvotestørrelser</span></h2><article class="legalP" id="paragraf-5-ledd-1">Fylkeskommunen skal beregne størrelsen på den enkelte skolekvote på grunnlag av en kvoteenhet fastsatt av Fiskeridirektoratet. Fiskeridirektoratet bestemmer også størrelsen på lærlingkvotene og hvilke fiskeslag det kan tildeles kvote av.</article><article class="legalP" id="paragraf-5-ledd-2">Fiskeridirektoratet kan gi nærmere instruks om beregning av kvotene.</article><article class="legalP" id="paragraf-5-ledd-3">Fylkeskommunen skal innen 30. juni gi Fiskeridirektoratet den informasjonen som er nødvendig for å beregne kvoteenheter for skolekvotene, herunder opplysninger om hvilke undervisningsopplegg som vil bli innvilget skolekvoter, antall klasser på det enkelte trinn, og antall elever per klasse.</article></article><article class="legalArticle" data-lovdata-URL="LTI/forskrift/2014-12-19-1825/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Klageinstans</span></h2><article class="legalP" id="paragraf-6-ledd-1">Fiskeridirektoratet er klageinstans for vedtak om skolekvote og lærlingekvote.</article></article><article class="legalArticle" data-lovdata-URL="LTI/forskrift/2014-12-19-1825/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Straff</span></h2><article class="legalP" id="paragraf-7-ledd-1">Den som forsettlig eller uaktsomt overtrer bestemmelser gitt i eller i medhold av denne forskriften, straffes i henhold til lov 6. juni 2008 nr. 37 om forvaltning av viltlevande marine ressursar § 60, § 64 og § 65. På samme måte straffes medvirkning og forsøk.</article></article><article class="legalArticle" data-lovdata-URL="LTI/forskrift/2014-12-19-1825/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse</span></h2><article class="legalP" id="paragraf-8-ledd-1">Denne forskriften trer i kraft 1. januar 2015.</article></article></main></body></html>