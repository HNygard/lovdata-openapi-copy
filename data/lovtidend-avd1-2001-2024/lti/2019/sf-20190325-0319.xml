<!DOCTYPE html><html lang="no"><head><title>Vedtak om endring i anskaffelsesregelverk for forsvarssektoren (ARF)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2019-03-25-319</dd><dt class="dokid">DokumentID</dt><dd class="dokid">LTI/forskrift/2019-03-25-319</dd><dt class="ministry">Departement</dt><dd class="ministry"><ul><li>Forsvarsdepartementet</li></ul></dd><dt class="dateInForce">I kraft fra</dt><dd class="dateInForce">2019-03-25</dd><dt class="changesToDocuments">Endrer</dt><dd class="changesToDocuments"><ul><li>forskrift/2013-10-25-1411</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2016-06-17-73</li><li>forskrift/2004-08-20-1208</li></ul></dd><dt class="dateOfPublication">Kunngjort</dt><dd class="dateOfPublication">2019-03-26 15:00</dd><dt class="lastupdated">Rettet</dt><dd class="lastupdated">2019-03-27 (§ 34-2, kodefeil og tegnsettingsfeil ifb litra)</dd><dt class="journalNumber">Journalnummer</dt><dd class="journalNumber">2019-0202</dd><dt class="titleShort">Korttittel</dt><dd class="titleShort">Endr. i ARF</dd><dt class="title">Tittel</dt><dd class="title">Vedtak om endring i anskaffelsesregelverk for forsvarssektoren (ARF)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Forsvarsdepartementet 25. mars 2019 med hjemmel i lov 17. juni 2016 nr. 73 om offentlige anskaffelser (anskaffelsesloven), jf. delegeringsvedtak 20. august 2004 nr. 1208.</dd><dt class="refid">RefID</dt><dd class="refid">forskrift/2019-03-25-319</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Vedtak om endring i anskaffelsesregelverk for forsvarssektoren (ARF)<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2019-03-25-319" id="dokument"><h1>Vedtak om endring i anskaffelsesregelverk for forsvarssektoren (ARF)</h1><section class="section" data-name="kapI" id="kapittel-1" data-lovdata-URL="LTI/forskrift/2019-03-25-319/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I anskaffelsesregelverk 25. oktober 2013 nr. 1411 for forsvarssektoren (ARF) gjøres følgende endringer:</article> <article class="defaultP" margin-top="true">§ 1-7 tredje ledd, første setning skal lyde:</article><article class="legalP" id="kapittel-1-ledd-2">Vesentlige endringer i ARF skal forelegges Finansdepartementet, Nærings- og fiskeridepartementet og Riksrevisjonen til uttalelse.</article> <article class="defaultP" margin-top="true">§ 2-5 første ledd skal lyde:</article><article class="numberedLegalP" data-numerator="1" id="kapittel-1-nummer-1">(1) Det skal utvises særlig aktsomhet overfor leverandører som i løpet av den senere tid har tilsatt personell, som i løpet av de siste to år har vært ansatt i forsvarssektoren. Personell som har vært ansatt i Forsvarsdepartementet eller i forsvarssektoren de siste to år, skal som hovedregel ikke benyttes i direkte kontakt med forsvarssektoren i en anskaffelsesprosess. Samme retningslinjer gjelder for personer som har gått av med alderspensjon. Unntak kan gjøres av Forsvarsdepartementet hvis forbudet mot slik kontakt framstår som helt urimelig. Forsvarssektorens leverandører må aktivt gjøres oppmerksom på dette forhold. Det vises til ARF § 7-4.</article> <article class="defaultP" margin-top="true">§ 2-5 kommentar etter andre ledd skal lyde:</article><article class="legalP" id="kapittel-1-ledd-3"><i>Bestemmelsen er et viktig virkemiddel for forsvarssektoren til særlig å fange opp og vurdere eventuelle problemstillinger knyttet til blant annet habilitet til forsvarssektorens saksbehandlere, likebehandling og reell konkurranse mellom leverandører i anskaffelsesprosesser. Eksempel på forhold som kan medføre unntak er at den etterspurte kompetansen ikke finnes internt i forsvarssektoren, det ikke er mulig å kunngjøre den etterspurte kompetansen i markedet, og det foreligger ikke hjemmel for avvisning ved mottatt tilbud fra leverandør som har ansatt tidligere personell i forsvarssektoren, før det har gått to år fra fratredelsestidspunktet</i>.</article><article class="legalP" id="kapittel-1-ledd-4"><i>Bestemmelsen er ikke en karantene eller et saksforbud for tidligere ansatte i FD eller i forsvarssektoren. Et eventuelt karantene- og/eller saksforbud reguleres i den enkeltes arbeidskontrakt med grunnlag i karanteneloven (jf. lov 19. juni 2015 nr. 70 om informasjonsplikt, karantene og saksforbud for politikere, embetsmenn og statsansatte)</i>.</article> <article class="defaultP" margin-top="true">§ 2-8 første ledd skal lyde:</article><article class="numberedLegalP" data-numerator="1" id="kapittel-1-nummer-2">(1) I henhold til lov 19. mai 2006 nr. 16 om rett til innsyn i dokument i offentleg verksemd (offentleglova) § 3 er forvaltningens saksdokumenter offentlige. Hovedregelen er at saksdokument, journaler og liknende register for organet er åpne for innsyn dersom ikke annet følger av lov eller forskrift med hjemmel i lov. Enhver kan hos vedkommende forvaltningsorgan kreve å få innsyn med det offentlige innholdet av dokumenter i en bestemt sak. Unntak fremgår av offentleglova, lov 1. juni 2018 nr. 24 om nasjonal sikkerhet (sikkerhetsloven) med forskrifter, lov 10. februar 1967 om behandlingsmåten i forvaltningssaker (forvaltningsloven), mfl.</article> <article class="defaultP" margin-top="true">§ 2-9 første ledd skal lyde:</article><article class="numberedLegalP" data-numerator="1" id="kapittel-1-nummer-3">(1) Ved anskaffelse av varer og tjenester, herunder bygg- og anlegg, skal anskaffelsesmyndigheten vurdere behovet for å sikkerhetsgradere anskaffelsen eller deler av den, jf. sikkerhetsloven § 9-1 til § 9-4 og forskrift 20. desember 2018 nr. 2053 om virksomheters arbeid med forebyggende sikkerhet (virksomhetsikkerhetsforskriften) § 79 til § 88. Det skal i vurderingen tas stilling til om anskaffelsen vil innebære utlevering av skjermingsverdig informasjon til leverandøren, om leverandøren får behov for å tilvirke skjermingsverdig informasjon, eller om informasjon om selve anskaffelsen må sikkerhetsgraderes.</article> <article class="defaultP" margin-top="true">§ 9-8 andre ledd skal lyde:</article><article class="numberedLegalP" data-numerator="2" id="kapittel-1-nummer-4">(2) Forsvarssektoren skal nøye vurdere at alle forpliktelser er oppfylt fra leverandørens side. I tillegg til selve hovedleveransen skal forsvarssektoren fastslå hvorvidt alle tilleggsytelser som levering av håndbøker og dokumentasjon i endelig og godkjent form, reservedelslister, kodifisering, gjennomføring av opplæring, garantiforpliktelser etc. er tilfredsstillende oppfylt før sluttoppgjør foretas. Der leverandøren har mottatt graderte dokumenter skal det fremgå av kontrakten, når disse skal returneres til forsvarssektoren, jf. virksomhetsikkerhetsforskriften § 82. Anskaffelsesmyndigheten skal gjennomgå kontrakten før sluttfaktura videresendes for betaling, for å klarlegge at det foreligger tilfredsstillende attestasjon for alle forpliktelser som påhviler leverandøren. Forsvarssektoren skal så hurtig som mulig foreta sine undersøkelser for å fastslå hvorvidt leverandøren har oppfylt alle sine forpliktelser, slik at sluttoppgjør kan skje uten unødig forsinkelse og innen avtalte frister. Hensynet til at alle aktuelle forhold blir tilstrekkelig klarlagt skal imidlertid være avgjørende.</article> <article class="defaultP" margin-top="true">§ 34-1 andre ledd skal lyde:</article><article class="numberedLegalP" data-numerator="2" id="kapittel-1-nummer-5">(2) Ved anskaffelser hvor tilbyder må få tilgang på gradert informasjon skal ikke åpen anbudskonkurranse benyttes, jf. FOSA § 5-1 og sikkerhetsloven med forskrift.</article> <article class="defaultP" margin-top="true">§ 34-1 tredje ledd skal lyde:</article><article class="numberedLegalP" data-numerator="3" id="kapittel-1-nummer-6">(3) Ved sikkerhetsgraderte anskaffelser skal det stilles som kvalifikasjonskrav/prekvalifikasjonskrav at vilkårene om sikkerhetsgraderte anskaffelser i sikkerhetsloven og virksomhetsikkerhetsforskriften er oppfylt eller vil bli det i løpet av prekvalifiseringsperioden.</article> <article class="defaultP" margin-top="true">§ 34-2 andre ledd bokstav c skal lyde:</article><article class="legalP" id="kapittel-1-ledd-5">NATO Support and Procurement Agency (NSPA),</article> <article class="defaultP" margin-top="true">§ 34-2 andre ledd bokstav d skal lyde:</article><article class="legalP" id="kapittel-1-ledd-6">NATO Communications and Information Agency (NCIA) Basic Ordering Agreements,</article> <article class="defaultP" margin-top="true">§ 34-2 andre ledd bokstav e skal lyde:</article><article class="legalP" id="kapittel-1-ledd-7">NATOs investeringsprogram for sikkerhet (NSIP) iht. AC/4-D/2261 (1996 edition) (NATOs anbudsregelverk).</article> <article class="defaultP" margin-top="true">Vedlegg 2 Varsomhet, taushetsplikt og habilitet (norsk versjon) erstattes med det vedlagte nye vedlegget.</article><article class="defaultP">(pdf)</article> <article class="defaultP" margin-top="true">Vedlegg 3 Prudence, Non-disclosure and Conflict of Interest (engelsk versjon) erstattes med det vedlagte nye vedlegget.</article><article class="defaultP">(pdf)</article></section><section class="section" data-name="kapII" id="kapittel-2" data-lovdata-URL="LTI/forskrift/2019-03-25-319/KAPITTEL_2"><h2 data-text-align="center">II</h2><article class="centeredP" data-text-align="center"><i>Ikraftsetting</i></article><article class="legalP" id="kapittel-2-ledd-1">Endringene trer i kraft straks.</article></section></main></body></html>