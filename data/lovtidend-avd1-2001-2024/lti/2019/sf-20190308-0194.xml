<!DOCTYPE html><html lang="no"><head><title>Forskrift om tilskudd til virksomheter med offentlig tjenestepensjonsordning som har levert spesialisthelsetjenester og statlige barneverntjenester</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2019-03-08-194</dd><dt class="dokid">DokumentID</dt><dd class="dokid">LTI/forskrift/2019-03-08-194</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="dateInForce">I kraft fra</dt><dd class="dateInForce">2019-03-08</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2019-03-01-3/§4</li></ul></dd><dt class="dateOfPublication">Kunngjort</dt><dd class="dateOfPublication">2019-03-08 14:30</dd><dt class="journalNumber">Journalnummer</dt><dd class="journalNumber">2019-0151</dd><dt class="titleShort">Korttittel</dt><dd class="titleShort">Forskrift om tilskudd til offentlig tjenestepensjonsordning i helse- og omsorgssektoren</dd><dt class="title">Tittel</dt><dd class="title">Forskrift om tilskudd til virksomheter med offentlig tjenestepensjonsordning som har levert spesialisthelsetjenester og statlige barneverntjenester</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 8. mars 2019 med hjemmel i lov 1. mars 2019 nr. 3 om tilskudd til visse private virksomheter med offentlig tjenestepensjonsordning § 4 og til oppfølging av Stortingets budsjettvedtak kap. 737 Historiske pensjonskostnader, post 70 Tilskudd.</dd><dt class="refid">RefID</dt><dd class="refid">forskrift/2019-03-08-194</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskudd til virksomheter med offentlig tjenestepensjonsordning som har levert spesialisthelsetjenester og statlige barneverntjenester<ul class="tocSubUl"><li>§ 1. Definisjoner</li><li>§ 2. Hvem som har rett til tilskudd</li><li>§ 3. Krav til offentlig tjenestepensjonsordning</li><li>§ 4. Hva et tilskudd kan brukes til</li><li>§ 5. Rapporteringsplikter</li><li>§ 6. Krav til en søknad om tilskudd</li><li>§ 7. Beregning av det årlige tilskuddet</li><li>§ 8. Fradrag for tjenester forskriften ikke gjelder</li><li>§ 9. Fradrag for avkastning på premiereserve og tilleggsavsetninger</li><li>§ 10. Fradrag for kompensasjon som er dekket etter avtale</li><li>§ 11. Helsedirektoratets rett til å utføre kontroller</li><li>§ 12. Stans i utbetaling av tilskudd og krav om tilbakebetaling</li><li>§ 13. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2019-03-08-194" id="dokument"><h1>Forskrift om tilskudd til virksomheter med offentlig tjenestepensjonsordning som har levert spesialisthelsetjenester og statlige barneverntjenester</h1><article class="legalArticle" data-lovdata-URL="LTI/forskrift/2019-03-08-194/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Definisjoner</span></h2><article class="legalP" id="paragraf-1-ledd-1">I forskriften menes med<ul class="defaultList"><li data-li-identifier="a)" data-name="a)"><article class="listArticle" id="paragraf-1-ledd-1-punkt-1"><article class="legalP" id="paragraf-1-ledd-1-punkt-1-ledd-1"><i>offentlig tjenestepensjonsordning:</i> pensjonsordning i samsvar med forsikringsvirksomhetsloven kapittel 4</article></article></li><li data-li-identifier="b)" data-name="b)"><article class="listArticle" id="paragraf-1-ledd-1-punkt-2"><article class="legalP" id="paragraf-1-ledd-1-punkt-2-ledd-1"><i>historiske pensjonskostnader:</i> kostnader i offentlig tjenestepensjonsordning til tidligere opptjente pensjonsrettigheter som forfaller til betaling etter at opptjeningen er avsluttet</article></article></li><li data-li-identifier="c)" data-name="c)"><article class="listArticle" id="paragraf-1-ledd-1-punkt-3"><article class="legalP" id="paragraf-1-ledd-1-punkt-3-ledd-1"><i>pensjonspremie:</i> reguleringspremie og særskilte engangspremier for ytelser hvis premie ikke kan fastsettes på forhånd.</article></article></li></ul></article></article><article class="legalArticle" data-lovdata-URL="LTI/forskrift/2019-03-08-194/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Hvem som har rett til tilskudd</span></h2><article class="legalP" id="paragraf-2-ledd-1">Private virksomheter som betaler årlig pensjonspremie til offentlig tjenestepensjonsordning for opptjeningstid før 1. januar 2019, og som under opptjeningen i samsvar med avtale med fylkeskommune eller regionalt helseforetak leverte sykehustjenester, tverrfaglig spesialisert rusbehandling, psykisk helsevern eller spesialisert rehabilitering omfattet av spesialisthelsetjenesteloven § 2-1a, eller som i samsvar med avtale med staten eller annen fylkeskommune enn Oslo kommune leverte barneverntjenester som staten har finansieringsansvar for etter barnevernloven § 9-4, har rett til tilskudd.</article><article class="legalP" id="paragraf-2-ledd-2">Det kan likevel ikke gis tilskudd til<ul class="defaultList"><li data-li-identifier="a)" data-name="a)"><article class="listArticle" id="paragraf-2-ledd-2-punkt-1"><article class="legalP" id="paragraf-2-ledd-2-punkt-1-ledd-1">de private ideelle sykehusene Lovisenberg Diakonale Sykehus, Diakonhjemmet Sykehus, Betanien Hospital Skien, Martina Hansen Hospital, Revmatismesykehuset Lillehammer, Haugesund Sanitetsforeningens Revmatismesykehus, Haraldsplass Diakonale Sykehus og Hospitalet Betanien i Bergen, Jæren DPS, Solli DPS, Olaviken alderspsykiatriske sykehus og Voss DPS N.K.S. Bjørkeli</article></article></li><li data-li-identifier="b)" data-name="b)"><article class="listArticle" id="paragraf-2-ledd-2-punkt-2"><article class="legalP" id="paragraf-2-ledd-2-punkt-2-ledd-1">virksomheter med medlemskap i Statens pensjonskasse</article></article></li><li data-li-identifier="c)" data-name="c)"><article class="listArticle" id="paragraf-2-ledd-2-punkt-3"><article class="legalP" id="paragraf-2-ledd-2-punkt-3-ledd-1">Overføringsavtalens Sikringsordning.</article></article></li></ul></article><article class="legalP" id="paragraf-2-ledd-3">Etter søknad fastsetter Helsedirektoratet hvem som har rett til tilskudd og størrelsen på tilskuddet. Helsedirektoratet kan fastsette rapporteringskrav i vedtaket.</article></article><article class="legalArticle" data-lovdata-URL="LTI/forskrift/2019-03-08-194/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Krav til offentlig tjenestepensjonsordning</span></h2><article class="legalP" id="paragraf-3-ledd-1">Offentlig tjenestepensjonsordning som kreves etter § 2, skal bare omfatte opptjeningstid frem til 1. januar 2019. Den skal ikke omfatte opptjening i pensjonsordning etter sykepleierpensjonsloven eller opptjening i pensjonsordning for sykehusleger.</article></article><article class="legalArticle" data-lovdata-URL="LTI/forskrift/2019-03-08-194/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Hva et tilskudd kan brukes til</span></h2><article class="legalP" id="paragraf-4-ledd-1">Et tilskudd skal ikke tilfalle virksomhet som driver økonomisk aktivitet omfattet av foretaksbegrepet i EØS-avtalen artikkel 61 om offentlig støtte. Tilskuddet skal ikke benyttes til å finansiere en del av virksomhet som krever egenbetaling fra brukere og som utgjør mer enn en marginal del av tjenestens markedspris.</article><article class="legalP" id="paragraf-4-ledd-2">Driver virksomheten økonomisk aktivitet, skal den opprette separate regnskaper mellom økonomisk og ikke-økonomisk aktivitet. Regnskapene skal oppfylle kravene i forskrift 7. september 2006 nr. 1062 til utfylling og gjennomføring mv. av regnskapsloven av 17. juli 1998 nr. 56 § 9-1-3 og allokere inntekter og utgifter på relevant regnskap.</article></article><article class="legalArticle" data-lovdata-URL="LTI/forskrift/2019-03-08-194/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Rapporteringsplikter</span></h2><article class="legalP" id="paragraf-5-ledd-1">En tilskuddsmottaker skal uten unødig opphold varsle Helsedirektoratet om endringer i adresse, organisasjonsnummer eller bankkontonummer og om betingelsene for å motta tilskudd etter § 2 ikke lenger er til stede.</article></article><article class="legalArticle" data-lovdata-URL="LTI/forskrift/2019-03-08-194/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Krav til en søknad om tilskudd</span></h2><article class="legalP" id="paragraf-6-ledd-1">En søknad om tilskudd skal sendes Helsedirektoratet på den måten Helsedirektoratet bestemmer og inneholde<ul class="defaultList"><li data-li-identifier="a)" data-name="a)"><article class="listArticle" id="paragraf-6-ledd-1-punkt-1"><article class="legalP" id="paragraf-6-ledd-1-punkt-1-ledd-1">virksomhetens kontaktinformasjon og kontonummer</article></article></li><li data-li-identifier="b)" data-name="b)"><article class="listArticle" id="paragraf-6-ledd-1-punkt-2"><article class="legalP" id="paragraf-6-ledd-1-punkt-2-ledd-1">dokumentasjon for at kravene i § 2 første ledd er oppfylt</article></article></li><li data-li-identifier="c)" data-name="c)"><article class="listArticle" id="paragraf-6-ledd-1-punkt-3"><article class="legalP" id="paragraf-6-ledd-1-punkt-3-ledd-1">bekreftelse på at virksomheten har en offentlig tjenestepensjonsordning som krevd i § 3</article></article></li><li data-li-identifier="d)" data-name="d)"><article class="listArticle" id="paragraf-6-ledd-1-punkt-4"><article class="legalP" id="paragraf-6-ledd-1-punkt-4-ledd-1">søkers erklæring om å frafalle rettskrav på å få dekket fra staten, fylkeskommune, regionalt helseforetak eller helseforetak de delene av historiske pensjonskostnader til tjenester som angitt i § 2 som omfattes av offentlig tjenestepensjonsordning etter § 3</article></article></li><li data-li-identifier="e)" data-name="e)"><article class="listArticle" id="paragraf-6-ledd-1-punkt-5"><article class="legalP" id="paragraf-6-ledd-1-punkt-5-ledd-1">dokumentasjon for hvor stor andel av opptjeningen som gjelder tjenester etter § 2 første ledd</article></article></li><li data-li-identifier="f)" data-name="f)"><article class="listArticle" id="paragraf-6-ledd-1-punkt-6"><article class="legalP" id="paragraf-6-ledd-1-punkt-6-ledd-1">fullmakt til Helsedirektoratet til å innhente opplysninger fra søkerens leverandør av offentlig tjenestepensjon som er nødvendige for å beregne tilskuddet</article></article></li><li data-li-identifier="g)" data-name="g)"><article class="listArticle" id="paragraf-6-ledd-1-punkt-7"><article class="legalP" id="paragraf-6-ledd-1-punkt-7-ledd-1">søkerens bekreftelse om at den delen av virksomheten det søkes om tilskudd til ikke driver økonomisk aktivitet omfattet av foretaksbegrepet i EØS-avtalen artikkel 61 om offentlig støtte</article></article></li><li data-li-identifier="h)" data-name="h)"><article class="listArticle" id="paragraf-6-ledd-1-punkt-8"><article class="legalP" id="paragraf-6-ledd-1-punkt-8-ledd-1">opplysninger om historiske pensjonskostnader omfattet av pensjonsavtale etter § 3 også er dekket av avtale med regionale helseforetak om levering av spesialisthelsetjenester eller avtale med staten om levering av barneverntjenester i det året det søkes tilskudd for.</article></article></li></ul></article><article class="legalP" id="paragraf-6-ledd-2">Har søkeren fått tilskudd før, er det tilstrekkelig at en søknad for et senere år viser til tidligere informasjon etter kravene i første ledd. Er informasjonen etter kravene i første ledd gal eller har endret seg, skal søknaden i tillegg opplyse om det.</article></article><article class="legalArticle" data-lovdata-URL="LTI/forskrift/2019-03-08-194/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Beregning av det årlige tilskuddet</span></h2><article class="legalP" id="paragraf-7-ledd-1">Et tilskudd skal dekke pensjonspremien søkeren betaler i søknadsåret for offentlig tjenestepensjonsordning etter § 3, med fradrag for<ul class="defaultList"><li data-li-identifier="a)" data-name="a)"><article class="listArticle" id="paragraf-7-ledd-1-punkt-1"><article class="legalP" id="paragraf-7-ledd-1-punkt-1-ledd-1">opptjening som relaterer seg til andre tjenester enn de § 2 gjelder etter § 8</article></article></li><li data-li-identifier="b)" data-name="b)"><article class="listArticle" id="paragraf-7-ledd-1-punkt-2"><article class="legalP" id="paragraf-7-ledd-1-punkt-2-ledd-1">avkastning på premiereserve og tilleggsavsetninger etter § 9</article></article></li><li data-li-identifier="c)" data-name="c)"><article class="listArticle" id="paragraf-7-ledd-1-punkt-3"><article class="legalP" id="paragraf-7-ledd-1-punkt-3-ledd-1">kostnader som er dekket gjennom avtale med regionale helseforetak eller staten etter § 10</article></article></li><li data-li-identifier="d)" data-name="d)"><article class="listArticle" id="paragraf-7-ledd-1-punkt-4"><article class="legalP" id="paragraf-7-ledd-1-punkt-4-ledd-1">kostnader som allerede er dekket ved utbetaling av erstatning eller på annen måte.</article></article></li></ul></article><article class="legalP" id="paragraf-7-ledd-2">Tilskuddet fastsettes som et engangsbeløp eller terminer.</article><article class="legalP" id="paragraf-7-ledd-3">Tilskuddet beregnes for hele det året som det søkes om tilskudd i.</article></article><article class="legalArticle" data-lovdata-URL="LTI/forskrift/2019-03-08-194/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Fradrag for tjenester forskriften ikke gjelder</span></h2><article class="legalP" id="paragraf-8-ledd-1">Helsedirektoratet beregner hvor stor andel av opptjeningen i den offentlige tjenestepensjonsordningen som gjelder tjenester som ikke er omfattet av § 2 første ledd</article><article class="legalP" id="paragraf-8-ledd-2">Andelen som tilskuddet skal reduseres med skal tilsvare et vektet gjennomsnitt av den årlige differansen mellom virksomhetens prisregulerte totale omsetning og omsetning tilknyttet tjenester omfattet av § 2 første ledd.</article><article class="legalP" id="paragraf-8-ledd-3">Dersom regnskapsopplysninger ikke er tilgjengelig, kan andre opplysninger som sannsynliggjør fordelingen av omsetningen det enkelte år legges til grunn.</article></article><article class="legalArticle" data-lovdata-URL="LTI/forskrift/2019-03-08-194/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Fradrag for avkastning på premiereserve og tilleggsavsetninger</span></h2></article><article class="legalArticle" data-lovdata-URL="LTI/forskrift/2019-03-08-194/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Fradrag for kompensasjon som er dekket etter avtale</span></h2></article><article class="legalArticle" data-lovdata-URL="LTI/forskrift/2019-03-08-194/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Helsedirektoratets rett til å utføre kontroller</span></h2><article class="legalP" id="paragraf-11-ledd-1">Helsedirektoratet kan kontrollere at betingelsene for tilskuddet og vilkårene i tilskuddsvedtaket er oppfylt og kan kreve at tilskuddsmottaker fremlegger de opplysningene og den dokumentasjonen som er nødvendig for kontrollen.</article></article><article class="legalArticle" data-lovdata-URL="LTI/forskrift/2019-03-08-194/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Stans i utbetaling av tilskudd og krav om tilbakebetaling</span></h2><article class="legalP" id="paragraf-12-ledd-1">Helsedirektoratet kan stanse utbetalingen av tilskudd eller kreve at tilskuddsmottaker tilbakebetaler hele eller deler av utbetalt tilskudd dersom<ul class="defaultList"><li data-li-identifier="a)" data-name="a)"><article class="listArticle" id="paragraf-12-ledd-1-punkt-1"><article class="legalP" id="paragraf-12-ledd-1-punkt-1-ledd-1">tildelingen har bygget på uriktige, misvisende eller mangelfulle opplysninger fra søkeren</article></article></li><li data-li-identifier="b)" data-name="b)"><article class="listArticle" id="paragraf-12-ledd-1-punkt-2"><article class="legalP" id="paragraf-12-ledd-1-punkt-2-ledd-1">tilskuddet ikke er brukt i samsvar med kravene i forskriften og tilskuddsvedtaket</article></article></li><li data-li-identifier="c)" data-name="c)"><article class="listArticle" id="paragraf-12-ledd-1-punkt-3"><article class="legalP" id="paragraf-12-ledd-1-punkt-3-ledd-1">tilskuddsmottaker ikke har oppfylt øvrige krav i forskriften eller tilskuddsvedtaket.</article></article></li></ul></article></article><article class="legalArticle" data-lovdata-URL="LTI/forskrift/2019-03-08-194/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttredelse</span></h2><article class="legalP" id="paragraf-13-ledd-1">Forskriften trer i kraft 8. mars 2019.</article></article></main></body></html>