<!DOCTYPE html><html lang="no"><head><title>Forskrift om godkjenning for utdanningsstøtte av utvekslingsorganisasjoner og utvekslingssamarbeid mellom norsk videregående skole og utenlandsk skole</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2019-06-14-734</dd><dt class="dokid">DokumentID</dt><dd class="dokid">LTI/forskrift/2019-06-14-734</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="dateInForce">I kraft fra</dt><dd class="dateInForce">2019-06-14</dd><dt class="changesToDocuments">Endrer</dt><dd class="changesToDocuments"><ul><li>forskrift/2013-07-08-897</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-06-03-37/§4</li></ul></dd><dt class="dateOfPublication">Kunngjort</dt><dd class="dateOfPublication">2019-06-17 15:15</dd><dt class="journalNumber">Journalnummer</dt><dd class="journalNumber">2019-0470</dd><dt class="titleShort">Korttittel</dt><dd class="titleShort">Forskrift om godkjenning for utdanningsstøtte</dd><dt class="title">Tittel</dt><dd class="title">Forskrift om godkjenning for utdanningsstøtte av utvekslingsorganisasjoner og utvekslingssamarbeid mellom norsk videregående skole og utenlandsk skole</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kunnskapsdepartementet 14. juni 2019 med hjemmel i lov 3. juni 2005 nr. 37 om utdanningsstøtte (utdanningsstøtteloven) § 4.</dd><dt class="refid">RefID</dt><dd class="refid">forskrift/2019-06-14-734</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om godkjenning for utdanningsstøtte av utvekslingsorganisasjoner og utvekslingssamarbeid mellom norsk videregående skole og utenlandsk skole<ul class="tocSubUl"><li>Kapittel 1. Virkeområde og rett til utdanningsstøtte<ul class="tocSubUl"><li>§ 1. Virkeområde</li><li>§ 2. Rett til utdanningsstøtte</li></ul></li><li>Kapittel 2. Godkjenning av utvekslingsorganisasjoner for utdanningsstøtte<ul class="tocSubUl"><li>§ 3. Utvekslingsorganisasjoner</li><li>§ 4. Offentlige myndighetskrav</li><li>§ 5. Plikt til å informere</li><li>§ 6. Ansvar for elevens sikkerhet</li><li>§ 7. Krav til innreisende mobilitet</li><li>§ 8. Varslings- og rapporteringsplikter</li><li>§ 9. Videreføring og tilbaketrekking av godkjenning</li></ul></li><li>Kapittel 3. Godkjenning av utvekslingssamarbeid for utdanningsstøtte<ul class="tocSubUl"><li>§ 10. Utvekslingssamarbeid</li><li>§ 11. Plikt til å informere</li><li>§ 12. Ansvar for elevens sikkerhet</li><li>§ 13. Varslings- og rapporteringsplikter</li><li>§ 14. Videreføring og tilbaketrekking av godkjenning</li></ul></li><li>Kapittel 4. Ikrafttredelse og opphevelse<ul class="tocSubUl"><li>§ 15. Ikrafttredelse og opphevelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2019-06-14-734" id="dokument"><h1>Forskrift om godkjenning for utdanningsstøtte av utvekslingsorganisasjoner og utvekslingssamarbeid mellom norsk videregående skole og utenlandsk skole</h1><section class="section" data-name="kap1" id="kapittel-1" data-lovdata-URL="LTI/forskrift/2019-06-14-734/KAPITTEL_1"><h2>Kapittel 1. Virkeområde og rett til utdanningsstøtte</h2><article class="legalArticle" data-lovdata-URL="LTI/forskrift/2019-06-14-734/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-1-ledd-1">Forskriften gjelder godkjenning for utdanningsstøtte av utvekslingsorganisasjon og utvekslingssamarbeid mellom en norsk videregående skole og utenlandsk skole.</article></article><article class="legalArticle" data-lovdata-URL="LTI/forskrift/2019-06-14-734/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Rett til utdanningsstøtte</span></h3><article class="legalP" id="kapittel-1-paragraf-2-ledd-1">En elev som tar et utvekslingsopphold i ett skoleår i et land utenfor Norden, har rett til utdanningsstøtte etter gjeldende vilkår i forskrift om tildeling av utdanningsstøtte dersom utvekslingsoppholdet er formidlet av en utvekslingsorganisasjon godkjent etter denne forskriften.</article><article class="legalP" id="kapittel-1-paragraf-2-ledd-2">En elev som deltar i et utvekslingssamarbeid i inntil ett skoleår i et land utenfor Norden, har rett til utdanningsstøtte etter gjeldende vilkår i forskrift om tildeling av utdanningsstøtte dersom utvekslingssamarbeidet er godkjent etter denne forskriften.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2019-06-14-734/KAPITTEL_2"><h2>Kapittel 2. Godkjenning av utvekslingsorganisasjoner for utdanningsstøtte</h2><article class="legalArticle" data-lovdata-URL="LTI/forskrift/2019-06-14-734/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Utvekslingsorganisasjoner</span></h3><article class="legalP" id="kapittel-2-paragraf-1-ledd-1">Foreninger, stiftelser og selskap som er registrert i Enhetsregisteret, som har fysisk kontor i Norge og som tilbyr utvekslingsopphold i utlandet for elever i videregående skole, kan godkjennes for utdanningsstøtte når virksomheten på en forsvarlig måte ivaretar de pliktene og det ansvaret som følger av § 4–§ 8. Departementet eller den departementet utpeker, bestemmer hvilke utvekslingsorganisasjoner som skal godkjennes for utdanningsstøtte.</article></article><article class="legalArticle" data-lovdata-URL="LTI/forskrift/2019-06-14-734/§4" data-name="§4" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Offentlige myndighetskrav</span></h3><article class="legalP" id="kapittel-2-paragraf-2-ledd-1">Utvekslingsorganisasjonen er ansvarlig for å tilfredsstille krav som stilles av offentlige myndigheter i de landene organisasjonen tilbyr utvekslingsopphold.</article></article><article class="legalArticle" data-lovdata-URL="LTI/forskrift/2019-06-14-734/§5" data-name="§5" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Plikt til å informere</span></h3><article class="legalP" id="kapittel-2-paragraf-3-ledd-1">Utvekslingsorganisasjonen skal sikre at eleven og foresatte i forkant av utvekslingsoppholdet har tilgjengelig informasjon om kulturelle, faglige, økonomiske og sikkerhetsmessige forhold knyttet til oppholdet, og gi råd og veiledning etter behov.</article><article class="legalP" id="kapittel-2-paragraf-3-ledd-2">Utvekslingsorganisasjonen skal ved behov bistå eleven med å innhente dokumentasjon som er nødvendig i forbindelse med elevens søknad om forhåndstilsagn om godkjenning av tidligere bestått opplæring i utlandet, etter gjeldende vilkår i forskrift til opplæringslova og forskrift til friskolelova.</article></article><article class="legalArticle" data-lovdata-URL="LTI/forskrift/2019-06-14-734/§6" data-name="§6" id="kapittel-2-paragraf-4"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Ansvar for elevens sikkerhet</span></h3><article class="legalP" id="kapittel-2-paragraf-4-ledd-1">Utvekslingsorganisasjonen er ansvarlig for å plassere eleven i egnede vertshjem som tilfredsstiller alminnelige krav til økonomi og boforhold i henhold til levestandard i oppholdslandet.</article><article class="legalP" id="kapittel-2-paragraf-4-ledd-2">Organisasjonen skal ha en stedlig kontaktperson som er tilgjengelig for eleven. Kontaktpersonen skal så raskt som mulig bistå eleven ved nødsituasjoner, og skal uten ugrunnet opphold bistå eleven i andre saker knyttet til skole og vertshjem.</article><article class="legalP" id="kapittel-2-paragraf-4-ledd-3">Organisasjonen skal så raskt som mulig sørge for å ivareta elevens sikkerhet dersom det er begrunnet mistanke om forhold som medfører risiko for elevens sikkerhet, liv eller helse. Organisasjonen skal uten ugrunnet opphold sette inn nødvendige tiltak dersom forhold i vertshjemmet eller skolen er i strid med det som eleven med rimelighet kan forvente.</article></article><article class="legalArticle" data-lovdata-URL="LTI/forskrift/2019-06-14-734/§7" data-name="§7" id="kapittel-2-paragraf-5"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Krav til innreisende mobilitet</span></h3><article class="legalP" id="kapittel-2-paragraf-5-ledd-1">Utvekslingsorganisasjonen skal kunne ta imot utenlandske utvekslingselever i Norge, og ha et apparat for dette som tilsvarer det som finnes for å sende norske elever på utveksling til utlandet.</article></article><article class="legalArticle" data-lovdata-URL="LTI/forskrift/2019-06-14-734/§8" data-name="§8" id="kapittel-2-paragraf-6"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Varslings- og rapporteringsplikter</span></h3><article class="legalP" id="kapittel-2-paragraf-6-ledd-1">Utvekslingsorganisasjonen skal uten ugrunnet opphold varsle departementet, eller den departementet utpeker, om endringer i utenlandske myndigheters godkjenninger av organisasjonen som kan ha betydning for om vilkårene i § 4 er oppfylt. Det samme gjelder hendelser som går ut over elevens sikkerhet og som kan ha betydning for om vilkårene i § 6 er oppfylt.</article><article class="legalP" id="kapittel-2-paragraf-6-ledd-2">Utvekslingsorganisasjonen skal årlig rapportere om eventuelle endringer i organisasjonens rutiner og prosedyrer knyttet til forhold omtalt i § 4–§ 7.</article></article><article class="legalArticle" data-lovdata-URL="LTI/forskrift/2019-06-14-734/§9" data-name="§9" id="kapittel-2-paragraf-7"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Videreføring og tilbaketrekking av godkjenning</span></h3><article class="legalP" id="kapittel-2-paragraf-7-ledd-1">Vedtak om godkjenning gjelder for ett år av gangen. Videreføring av godkjenning vedtas på bakgrunn av årlig rapportering i § 8.</article><article class="legalP" id="kapittel-2-paragraf-7-ledd-2">Departementet, eller den departementet utpeker, kan trekke tilbake godkjenning i tilfeller hvor det foreligger vesentlige eller gjentatte brudd på vilkårene i § 4–§ 8. I vurderingen av et brudds vesentlighet skal det særlig legges vekt på i hvilken grad bruddet innebar risiko for svekket elevsikkerhet, hvordan organisasjonen håndterte situasjonen, og hva organisasjonen gjør for å unngå tilsvarende brudd i fremtiden.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2019-06-14-734/KAPITTEL_3"><h2>Kapittel 3. Godkjenning av utvekslingssamarbeid for utdanningsstøtte</h2><article class="legalArticle" data-lovdata-URL="LTI/forskrift/2019-06-14-734/§10" data-name="§10" id="kapittel-3-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Utvekslingssamarbeid</span></h3><article class="legalP" id="kapittel-3-paragraf-1-ledd-1">Et utvekslingssamarbeid mellom en norsk videregående skole og en skole i et land utenfor Norden kan godkjennes for utdanningsstøtte dersom det på en forsvarlig måte oppfyller vilkårene som følger av § 11–§ 13. Utvekslingsoppholdet skal erstatte en del av elevens påbegynte videregående utdanning i Norge. Departementet eller den departementet utpeker, bestemmer hvilke utvekslingssamarbeid som skal godkjennes for utdanningsstøtte.</article><article class="legalP" id="kapittel-3-paragraf-1-ledd-2">Det er skoleeier som søker om godkjenning for utdanningsstøtte. En samarbeidsavtale med den utenlandske skolen må vedlegges søknaden.</article><article class="legalP" id="kapittel-3-paragraf-1-ledd-3">Godkjenning kan gis for en elevgruppe på inntil 30 elever per utvekslingssamarbeid.</article></article><article class="legalArticle" data-lovdata-URL="LTI/forskrift/2019-06-14-734/§11" data-name="§11" id="kapittel-3-paragraf-2"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Plikt til å informere</span></h3><article class="legalP" id="kapittel-3-paragraf-2-ledd-1">Skoleeier skal sikre at eleven og foresatte i forkant av utvekslingsoppholdet har tilgjengelig informasjon om kulturelle, faglige, økonomiske og sikkerhetsmessige forhold knyttet til oppholdet, og gi konkrete råd og veiledning etter behov.</article></article><article class="legalArticle" data-lovdata-URL="LTI/forskrift/2019-06-14-734/§12" data-name="§12" id="kapittel-3-paragraf-3"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Ansvar for elevens sikkerhet</span></h3><article class="legalP" id="kapittel-3-paragraf-3-ledd-1">Skoleeier er ansvarlig for å plassere eleven i egnede vertshjem som tilfredsstiller alminnelige krav til økonomi og boforhold i henhold til levestandard i oppholdslandet.</article><article class="legalP" id="kapittel-3-paragraf-3-ledd-2">Skoleeier skal ha en stedlig kontaktperson som er tilgjengelig for eleven. Kontaktpersonen skal så raskt som mulig bistå eleven ved nødsituasjoner, og skal uten ugrunnet opphold bistå eleven i andre saker knyttet til skole og vertshjem.</article><article class="legalP" id="kapittel-3-paragraf-3-ledd-3">Skoleeier skal så raskt som mulig sørge for å ivareta elevens sikkerhet dersom det er begrunnet mistanke om forhold som medfører risiko for elevens sikkerhet, liv eller helse. Skoleeier skal uten ugrunnet opphold sette inn nødvendige tiltak dersom forhold i vertshjemmet eller skolen er i strid med det som eleven med rimelighet kan forvente.</article></article><article class="legalArticle" data-lovdata-URL="LTI/forskrift/2019-06-14-734/§13" data-name="§13" id="kapittel-3-paragraf-4"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Varslings- og rapporteringsplikter</span></h3><article class="legalP" id="kapittel-3-paragraf-4-ledd-1">Skoleeier skal uten ugrunnet opphold varsle departementet, eller den departementet utpeker, om hendelser som går utover elevens sikkerhet og som kan ha betydning for om vilkårene i § 12 er oppfylt.</article><article class="legalP" id="kapittel-3-paragraf-4-ledd-2">Skoleeier skal melde fra om vesentlige endringer i utvekslingssamarbeid som er godkjent.</article></article><article class="legalArticle" data-lovdata-URL="LTI/forskrift/2019-06-14-734/§14" data-name="§14" id="kapittel-3-paragraf-5"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Videreføring og tilbaketrekking av godkjenning</span></h3><article class="legalP" id="kapittel-3-paragraf-5-ledd-1">Skoleeier må søke om videreføring av godkjenning hvert femte år.</article><article class="legalP" id="kapittel-3-paragraf-5-ledd-2">Departementet, eller den departementet utpeker, kan trekke tilbake godkjenning i tilfeller hvor det foreligger vesentlige eller gjentatte brudd på vilkårene i § 11–§ 13. I vurderingen av et brudds vesentlighet skal det særlig legges vekt på i hvilken grad bruddet innebar risiko for svekket elevsikkerhet, hvordan skoleeier håndterte situasjonen, og hva skoleeier gjør for å unngå tilsvarende brudd i fremtiden.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2019-06-14-734/KAPITTEL_4"><h2>Kapittel 4. Ikrafttredelse og opphevelse</h2><article class="legalArticle" data-lovdata-URL="LTI/forskrift/2019-06-14-734/§15" data-name="§15" id="kapittel-4-paragraf-1"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Ikrafttredelse og opphevelse</span></h3><article class="legalP" id="kapittel-4-paragraf-1-ledd-1">Forskriften gjelder fra 14. juni 2019. Fra samme tidspunkt oppheves forskrift 8. juli 2013 nr. 897 om godkjenning for utdanningsstøtte av utvekslingsorganisasjoner og samarbeidsprogrammer mellom norsk videregående skole og utenlandsk skole.</article></article></section></main></body></html>