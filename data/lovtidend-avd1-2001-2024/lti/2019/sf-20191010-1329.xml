<!DOCTYPE html><html lang="no"><head><title>Forskrift om endring i forskrift om erstatning når husdyr blir drept eller skadet av rovvilt</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2019-10-10-1329</dd><dt class="dokid">DokumentID</dt><dd class="dokid">LTI/forskrift/2019-10-10-1329</dd><dt class="ministry">Departement</dt><dd class="ministry"><ul><li>Klima- og miljødepartementet</li></ul></dd><dt class="dateInForce">I kraft fra</dt><dd class="dateInForce">2019-10-10</dd><dt class="changesToDocuments">Endrer</dt><dd class="changesToDocuments"><ul><li>forskrift/2014-05-30-677</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2009-06-19-100/§19</li><li>forskrift/2018-06-15-891</li></ul></dd><dt class="dateOfPublication">Kunngjort</dt><dd class="dateOfPublication">2019-10-10 15:50</dd><dt class="journalNumber">Journalnummer</dt><dd class="journalNumber">2019-0826</dd><dt class="titleShort">Korttittel</dt><dd class="titleShort">Endr. i forskrift om rovvilterstatning for husdyr</dd><dt class="title">Tittel</dt><dd class="title">Forskrift om endring i forskrift om erstatning når husdyr blir drept eller skadet av rovvilt</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Klima- og miljødepartementet 10. oktober 2019 med hjemmel i lov 19. juni 2009 nr. 100 om forvaltning av naturens mangfold (naturmangfoldloven) § 19, jf. delegeringsvedtak 15. juni 2018 nr. 891.</dd><dt class="refid">RefID</dt><dd class="refid">forskrift/2019-10-10-1329</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om erstatning når husdyr blir drept eller skadet av rovvilt<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2019-10-10-1329" id="dokument"><h1>Forskrift om endring i forskrift om erstatning når husdyr blir drept eller skadet av rovvilt</h1><section class="section" data-name="kapI" id="kapittel-1" data-lovdata-URL="LTI/forskrift/2019-10-10-1329/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 30. mai 2014 nr. 677 om erstatning når husdyr blir drept eller skadet av rovvilt gjøres følgende endringer:</article><article class="defaultP">§ 9 andre setning skal lyde:</article><article class="legalP" id="kapittel-1-ledd-2">Tapte eller skadde hunder som nevnt i § 2 bokstav a erstattes kun når de er påvist tapt til rovvilt etter § 6 og er ID-merket med chip eller øretatovering.</article><article class="defaultP">Ny § 9 tredje og fjerde setning skal lyde:</article><article class="legalP" id="kapittel-1-ledd-3">I særlige tilfeller kan kravet til chip eller øretatovering fravikes. I slike tilfeller må det fremlegges dokumentasjon som innebærer at hundens identitet slås fast med sannsynlighetsovervekt, og hunden må før tapet eller skaden være registrert i, og etter tapet meldes død til, Norsk Kennel Klub.</article><article class="defaultP">§ 11 femte ledd skal lyde:</article><article class="legalP" id="kapittel-1-ledd-4">Full erstatning for hunder som nevnt i § 2 bokstav a, skal baseres på hundens bruksverdi. Erstatningen fastsettes i samsvar med verditabellen i vedlegg 1. Det ytes også full erstatning hvis hunden må avlives av dyrevelferdsmessige hensyn. Dersom hunden får varig nedsatt bruksverdi ytes 50 prosent erstatning. Dokumenterte veterinærutgifter erstattes med inntil 20 000 kr. Eventuell utbetaling fra forsikringsselskap, offentlig tilskudd til anskaffelse eller opplæring av hunden, kommer til fradrag i erstatningsbeløpet.</article><article class="defaultP">Nytt § 11 sjette ledd skal lyde:</article><article class="legalP" id="kapittel-1-ledd-5">For storfe og hest, som nevnt i § 2 bokstav a, fastsettes erstatningsverdien av erstatningsmyndigheten.</article><article class="defaultP">§ 18 første ledd tredje setning skal lyde:</article><article class="legalP" id="kapittel-1-ledd-6">Erstatningen i slike tilfeller fastsettes i samsvar med reglene i § 11 sjette ledd og § 12 annet ledd.</article><article class="defaultP">Nytt vedlegg til § 11 femte ledd skal lyde:</article><span class="futuretitle" id="kapittel-1-foreslåttittel-1">Vedlegg 1:</span><article class="legalP" id="kapittel-1-ledd-7">Verditabell som benyttes ved utmåling av erstatning for hund drept eller skadet av fredet rovvilt. For 1., 2. og 3. premie på jaktprøver og for godkjent klasse 1 og 3 for gjeterhundprøver, benyttes beste resultat. Ved flere oppnådde championat på jaktprøver eller ved flere oppnådde meritteringer i NM, Nordisk mesterskap, EM eller VM for gjeterhunder, vil samtlige være uttrykk for hundens bruksverdi og erstattes. <table><tbody><tr><td data-text-align="left" data-vertical-align="top"> </td><td data-text-align="left" data-vertical-align="top"> </td></tr><tr><td data-text-align="left" data-vertical-align="top"><i>Grunnverdi hund over 6 uker</i></td><td data-text-align="left" data-vertical-align="top"><i>Valpepris</i></td></tr><tr><td data-text-align="left" data-vertical-align="top">Ved manglende kjøpekontrakt erstattes gjennomsnittlig valpepris for rasen basert på opplysninger fra Norsk Kennel Klub.</td><td data-text-align="left" data-vertical-align="top" /></tr><tr><td data-text-align="left" data-vertical-align="top"> </td><td data-text-align="left" data-vertical-align="top"> </td></tr><tr><td data-text-align="left" data-vertical-align="top"><i>Tillegg:</i></td><td data-text-align="left" data-vertical-align="top" /></tr><tr><td data-text-align="left" data-vertical-align="top">Hund over 24 måneder</td><td data-text-align="left" data-vertical-align="top">5&#xa0;000 kr</td></tr><tr><td data-text-align="left" data-vertical-align="top">Viltsporchampionat</td><td data-text-align="left" data-vertical-align="top">12&#xa0;000 kr</td></tr><tr><td data-text-align="left" data-vertical-align="top">Godkjent ettersøkshund</td><td data-text-align="left" data-vertical-align="top">6&#xa0;000 kr</td></tr><tr><td data-text-align="left" data-vertical-align="top"> </td><td data-text-align="left" data-vertical-align="top"> </td></tr><tr><td data-text-align="left" data-vertical-align="top"><i>Tillegg for resultat på jaktprøve:</i></td><td data-text-align="left" data-vertical-align="top" /></tr><tr><td data-text-align="left" data-vertical-align="top">Championat</td><td data-text-align="left" data-vertical-align="top">15&#xa0;000 kr</td></tr><tr><td data-text-align="left" data-vertical-align="top">1. premie</td><td data-text-align="left" data-vertical-align="top">8&#xa0;000 kr</td></tr><tr><td data-text-align="left" data-vertical-align="top">2. premie</td><td data-text-align="left" data-vertical-align="top">3&#xa0;000 kr</td></tr><tr><td data-text-align="left" data-vertical-align="top">3. premie</td><td data-text-align="left" data-vertical-align="top">3&#xa0;000 kr</td></tr><tr><td data-text-align="left" data-vertical-align="top"> </td><td data-text-align="left" data-vertical-align="top"> </td></tr><tr><td data-text-align="left" data-vertical-align="top"><i>Særskilt for resultat på jaktprøver for gr. 5 Elghundrasene, gr. 6 Støvere og gr. 7 Stående fuglehunder:</i></td><td data-text-align="left" data-vertical-align="top" /></tr><tr><td data-text-align="left" data-vertical-align="top">Championat</td><td data-text-align="left" data-vertical-align="top">25&#xa0;000 kr</td></tr><tr><td data-text-align="left" data-vertical-align="top">Gr. 5: 1. premie 2-dagers prøve</td><td data-text-align="left" data-vertical-align="top">12&#xa0;000 kr</td></tr><tr><td data-text-align="left" data-vertical-align="top">Gr. 6: 1. premie EP</td><td data-text-align="left" data-vertical-align="top">12&#xa0;000 kr</td></tr><tr><td data-text-align="left" data-vertical-align="top">Gr. 7: 1. VK/ 1. AK m/ÆP</td><td data-text-align="left" data-vertical-align="top">12&#xa0;000 kr</td></tr><tr><td data-text-align="left" data-vertical-align="top"> </td><td data-text-align="left" data-vertical-align="top"> </td></tr><tr><td data-text-align="left" data-vertical-align="top"><i>Særskilt for resultat på jaktprøver for gr. 6 Schweisshund:</i></td><td data-text-align="left" data-vertical-align="top" /></tr><tr><td data-text-align="left" data-vertical-align="top">Bestått schweisshundprøve</td><td data-text-align="left" data-vertical-align="top">3&#xa0;000 kr</td></tr><tr><td data-text-align="left" data-vertical-align="top"> </td><td data-text-align="left" data-vertical-align="top"> </td></tr><tr><td data-text-align="left" data-vertical-align="top"><i>Tillegg for resultat på gjeterhundprøve:</i></td><td data-text-align="left" data-vertical-align="top" /></tr><tr><td data-text-align="left" data-vertical-align="top">Arbeidshund med oppnådd godkjent klasse 1</td><td data-text-align="left" data-vertical-align="top">8&#xa0;000 kr</td></tr><tr><td data-text-align="left" data-vertical-align="top">Arbeidshund med oppnådd godkjent klasse 3</td><td data-text-align="left" data-vertical-align="top">12&#xa0;000 kr</td></tr><tr><td data-text-align="left" data-vertical-align="top">Meritter oppnådd i NM, Nordisk mesterskap, EM og VM</td><td data-text-align="left" data-vertical-align="top">10 000 kr</td></tr></tbody></table></article></section><section class="section" data-name="kapII" id="kapittel-2" data-lovdata-URL="LTI/forskrift/2019-10-10-1329/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften trer i kraft straks.</article><span class="futuretitle" id="kapittel-2-foreslåttittel-1">Retningslinjer til forskrift om erstatning når husdyr blir drept eller skadet av rovvilt</span><article class="defaultP">Nytt ledd nr. 14 i retningslinjer til § 4 bokstav a skal lyde:</article><article class="legalP" id="kapittel-2-ledd-2">De fleste ulveangrep på hund i Norge og Sverige skjer innenfor grensene til et registrert ulverevir samme sesong, og det er løse hunder benyttet til jakt som er utsatt for angrep. Hundeeier som slipper sine hunder innenfor områder med kjent forekomst av fredet rovvilt plikter å vise aktsomhet og så langt som mulig gjøre det som med rimelighet kan forventes for å avverge eller redusere tap av eller skade på hunden. Dette innebærer å ta hensyn til kjent kunnskap om rovvilt, herunder ulverevirs utbredelse. Andre skadebegrensende tiltak må også vurderes, som for eksempel bruk av beskyttelsesvest på hunden eller annen jaktform. Dersom hundeeier ikke gjør det som med rimelighet kan forventes for å avverge eller redusere tap eller skade på hunden, kan erstatningen i henhold til § 10 avkortes eller bortfalles i sin helhet.</article><article class="defaultP">Retningslinjer til § 9 skal lyde:</article><article class="legalP" id="kapittel-2-ledd-3">I besetninger der hele det omsøkte tapet er påvist tapt til rovvilt i henhold til § 6, skal hele tapet erstattes fullt ut uten fratrekk for normaltap.</article><article class="legalP" id="kapittel-2-ledd-4">Når dyr erstattes i henhold til § 7 og § 8 skal normaltapet være trukket fra før sannsynlighetsvurderingen blir foretatt.</article><article class="legalP" id="kapittel-2-ledd-5">For å motta erstatning for tap av hund er det et vilkår at omsøkt hund er ID-merket med chip eller øretatovering. Dette for å sikre at den hund som det kreves erstatning for, er identisk med den som er meldt tapt eller skadet. Kravet til ID-merking kan fravikes i særlige tilfeller. Dette vil for eksempel være tilfeller hvor hunden er så maltraktert at ID-merket er borte. I slike tilfeller må det legges frem dokumentasjon som innebærer at hundens identitet slås fast med sannsynlighetsovervekt. Det vil bero på en konkret vurdering i de enkelte tilfellene hvilken dokumentasjon som bidrar til slik sannsynlighetsovervekt. Eksempelvis kan hundens registreringsbevis i Norsk Kennel Klub med tilhørende stamtavle, være tilstrekkelig. Ved anvendelsen av unntaket stilles det krav til at hunden før skaden eller tapet oppsto, var registrert i Norsk Kennel Klub og etter tapet meldes død i samme register.</article><article class="defaultP">Retningslinjer til § 11 femte ledd og nytt § 11 sjette ledd skal lyde:</article> <article class="defaultP" margin-top="true"><i>Femte ledd:</i></article><article class="legalP" id="kapittel-2-ledd-6">Erstatning for hunder skjer etter fullverdiprinsippet og baseres på bruksverdien. Hunden må være ID-merket med chip eller øretatovering, jf. forskriftens § 9 første setning. I særlige tilfeller kan det gjøres unntak fra kravet om ID-merking av hunden. Erstatningen fastsettes i samsvar med verditabellen i vedlegg 1. Det skal gjøres fradrag i erstatningsbeløpet for utbetaling fra forsikringsselskap og offentlig tilskudd til anskaffelse eller opplæring av hunden.</article><article class="legalP" id="kapittel-2-ledd-7">Verditabellen gjelder for samtlige hunder som er erstatningsberettiget etter forskriften. Grunnverdien tilsvarer valpepris. For de tilfeller hvor man ikke har valpepris, legges det til grunn gjennomsnittlig valpepris for rasen basert på opplysninger fra Norsk Kennel Klub. Dersom hunden er kjøpt i voksen alder vil tabellen gjelde fullt ut ved at grunnverdien erstattes, i tillegg til eventuelle tillegg og meritteringer. Grunnverdien i slike tilfeller er den gjennomsnittlige valpeprisen for rasen som nevnt ovenfor. På den måte sikrer man at det er hundens bruksverdi som erstattes og ikke hva markedet er villig til å betale for den.</article><article class="legalP" id="kapittel-2-ledd-8">For hunder som har oppnådd 1., 2. og 3. premie på jaktprøver og for godkjent klasse 1 og 3 for gjeterhundprøver, benyttes beste resultat som grunnlag for utmåling av erstatningen. Ved en eller flere oppnådde championat på jaktprøver eller ved en eller flere oppnådde meritteringer i NM, Nordisk Mesterskap, EM eller VM for gjeterhunder, vil samtlige være uttrykk for hundens bruksverdi og erstattes. Oppnådd meritteringer for gjeterhunder innebærer oppnådd plassering i finalen i de respektive konkurransene.</article><article class="legalP" id="kapittel-2-ledd-9">For hunder som ikke er merittert eller hvor det ikke finnes sertifiseringsordninger som gir uttrykk for en hunds bruksverdi, utmåles erstatningen i henhold til tabellen. Erstatningen vil da utgjøre grunnverdi og eventuelt tillegg for hund over 24 måneder.</article> <article class="defaultP" margin-top="true"><i>Sjette ledd:</i></article><article class="legalP" id="kapittel-2-ledd-10">Erstatningssatser for storfe og hest som nevnt i § 2 bokstav a fastsettes av fylkesmannen. For produksjonsdyr av storfe skal satsene normalt være basert på slakteverdi ved forventet slaktetidspunkt, men i enkelte situasjoner kan det imidlertid være hensiktsmessig å nytte gjenskaffelsesverdi av tilsvarende dyr. For hest brukes gjenanskaffelsesverdien som hovedprinsipp. Opplysninger om relevante priser kan hentes fra landbrukets prissentral eller andre hensiktsmessige institusjoner.</article></section></main></body></html>