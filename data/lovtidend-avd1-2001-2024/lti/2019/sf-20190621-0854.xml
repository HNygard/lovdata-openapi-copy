<!DOCTYPE html><html lang="no"><head><title>Forskrift om endring i forskrift om spesialistutdanning og spesialistgodkjenning for leger og tannleger (spesialistforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2019-06-21-854</dd><dt class="dokid">DokumentID</dt><dd class="dokid">LTI/forskrift/2019-06-21-854</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="dateInForce">I kraft fra</dt><dd class="dateInForce">2019-06-21</dd><dt class="changesToDocuments">Endrer</dt><dd class="changesToDocuments"><ul><li>forskrift/2016-12-08-1482</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1999-07-02-61/§3-5</li><li>lov/1999-07-02-64/§51</li><li>lov/2011-06-24-30/§8-1</li></ul></dd><dt class="dateOfPublication">Kunngjort</dt><dd class="dateOfPublication">2019-06-24 15:30</dd><dt class="journalNumber">Journalnummer</dt><dd class="journalNumber">2019-0557</dd><dt class="titleShort">Korttittel</dt><dd class="titleShort">Endr. i spesialistforskriften</dd><dt class="title">Tittel</dt><dd class="title">Forskrift om endring i forskrift om spesialistutdanning og spesialistgodkjenning for leger og tannleger (spesialistforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Helse- og omsorgsdepartementet 21. juni 2019 med hjemmel i lov 2. juli 1999 nr. 61 om spesialisthelsetjenesten m.m. (spesialisthelsetjenesteloven) § 3-5, lov 2. juli 1999 nr. 64 om helsepersonell m.v. (helsepersonelloven) § 51 og lov 24. juni 2011 nr. 30 om kommunale helse- og omsorgstjenester m.m. (helse- og omsorgstjenesteloven) § 8-1.</dd><dt class="refid">RefID</dt><dd class="refid">forskrift/2019-06-21-854</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om spesialistutdanning og spesialistgodkjenning for leger og tannleger (spesialistforskriften)<ul class="tocSubUl"><li>I<ul class="tocSubUl"><li>§ 31. Beregning av utdanningstid</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2019-06-21-854" id="dokument"><h1>Forskrift om endring i forskrift om spesialistutdanning og spesialistgodkjenning for leger og tannleger (spesialistforskriften)</h1><section class="section" data-name="kapI" id="kapittel-1" data-lovdata-URL="LTI/forskrift/2019-06-21-854/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 8. desember 2016 nr. 1482 om spesialistutdanning og spesialistgodkjenning for leger og tannleger (spesialistforskriften) gjøres følgende endringer:</article> <article class="defaultP" margin-top="true">§ 14 første ledd skal lyde:</article><article class="legalP" id="kapittel-1-ledd-2">En lege som har hatt fravær som er lovfestet eller tariffestet og som skal komme til fratrekk ved beregningen av utdanningstiden i utdanningens første del etter § 31 fjerde ledd, skal få tilbud om å fullføre utdanningens første del hos samme arbeidsgiver etter reglene i denne bestemmelsen.</article> <article class="defaultP" margin-top="true">§ 29 nytt tredje ledd skal lyde:</article><article class="legalP" id="kapittel-1-ledd-3">Ved innføring av en ny legespesialitet, kan Helsedirektoratet gi spesialistgodkjenning til en lege selv om utdanningen i spesialiteten ikke er gjennomført i samsvar med kravet i § 2 andre ledd om utdanningens forskjellige deler, kravet i § 2 tredje ledd om at den praktiske tjenesten skal gjennomføres under veiledning og supervisjon av kvalifisert lege og kravet i § 2 sjette ledd jf. § 8 første ledd om at den vesentlige delen av spesialistutdanningen for sykehusspesialitetene skal gjennomføres ved godkjente utdanningsvirksomheter i særskilte stillinger for lege i spesialisering. Søknad om slik spesialistgodkjenning må være sendt Helsedirektoratet innen to år etter ikrafttredelse av ny legespesialitet fastsatt i forskriftens vedlegg 1 og vedlegg 2.</article> <article class="defaultP" margin-top="true">§ 31 skal lyde:</article><article class="futureLegalArticle" data-name="§31" id="kapittel-1-foreslåttparagraf-1"><span class="futureLegalArticleHeader">§ 31. <span class="legalArticleTitle">Beregning av utdanningstid</span></span><article class="legalP" id="kapittel-1-foreslåttparagraf-1-ledd-1">Samlet utdanningstid, jf. kravet om minste utdanningstid på seks og et halvt år etter § 2 første ledd og kravet om minst to år i åpen uselektert allmennpraksis under spesialistutdanningen etter § 2 fjerde ledd første punktum, skal beregnes ut fra gjennomført praktisk tjeneste bekreftet etter § 25 første ledd bokstav e.</article><article class="legalP" id="kapittel-1-foreslåttparagraf-1-ledd-2">Dersom legen har hatt tjeneste på deltid under utdanningen skal utdanningstiden forkortes tilsvarende.</article><article class="legalP" id="kapittel-1-foreslåttparagraf-1-ledd-3">Følgende fravær skal telle med ved beregningen av utdanningstiden:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-1-ledd-3-punkt-1"><article class="legalP" id="kapittel-1-foreslåttparagraf-1-ledd-3-punkt-1-ledd-1">deltakelse på kurs eller liknende fravær som er relatert til utdanningen</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-1-ledd-3-punkt-2"><article class="legalP" id="kapittel-1-foreslåttparagraf-1-ledd-3-punkt-2-ledd-1">lovfestet eller tariffestet ferie, med unntak av overført ferie eller forskuddsferie.</article></article></li></ul></article><article class="legalP" id="kapittel-1-foreslåttparagraf-1-ledd-4">Fravær som ikke omfattes av tredje ledd skal komme til fratrekk ved beregning av utdanningstiden, for den andelen som utgjør mer enn<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-1-ledd-4-punkt-1"><article class="legalP" id="kapittel-1-foreslåttparagraf-1-ledd-4-punkt-1-ledd-1">tolv dager av utdanningstiden i spesialisthelsetjenesten i utdanningens første del</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-1-ledd-4-punkt-2"><article class="legalP" id="kapittel-1-foreslåttparagraf-1-ledd-4-punkt-2-ledd-1">seks dager av utdanningstiden i den kommunale helse- og omsorgstjenesten i utdanningens første del</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-1-ledd-4-punkt-3"><article class="legalP" id="kapittel-1-foreslåttparagraf-1-ledd-4-punkt-3-ledd-1">ti prosent av utdanningstiden i utdanningens resterende del.</article></article></li></ul></article><article class="legalP" id="kapittel-1-foreslåttparagraf-1-ledd-5">Spesialistutdanning som gjelder en annen spesialitet enn den det søkes om, kan være tellende med inntil tre år og tre måneder. Dette gjelder uavhengig av om utdanningen er gjennomført i Norge eller i et annet land, og om hele spesialistutdanningen eller bare deler av den er gjennomført. Begrensningen i første punktum gjelder også dersom deler av spesialistutdanningen i samme spesialitet er gjennomført i et annet land.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2019-06-21-854/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriftsendringene trer i kraft straks.</article></section></main></body></html>