<!DOCTYPE html><html lang="no"><head><title>Forskrift om tilskudd til arrangementer for idrett og fysisk aktivitet for personer med funksjonsnedsettelser</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2019-08-14-1325</dd><dt class="dokid">DokumentID</dt><dd class="dokid">LTI/forskrift/2019-08-14-1325</dd><dt class="ministry">Departement</dt><dd class="ministry"><ul><li>Kulturdepartementet</li></ul></dd><dt class="dateInForce">I kraft fra</dt><dd class="dateInForce">2019-08-14</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1992-08-28-103/§10</li><li>forskrift/1992-12-11-1056/§2</li></ul></dd><dt class="dateOfPublication">Kunngjort</dt><dd class="dateOfPublication">2019-10-10 15:50</dd><dt class="journalNumber">Journalnummer</dt><dd class="journalNumber">2019-0825</dd><dt class="titleShort">Korttittel</dt><dd class="titleShort">Forskrift om tilskudd til arrangementer for idrett og fysisk aktivitet for personer med funksjonsnedsettelser</dd><dt class="title">Tittel</dt><dd class="title">Forskrift om tilskudd til arrangementer for idrett og fysisk aktivitet for personer med funksjonsnedsettelser</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kulturdepartementet 14. august 2019 med hjemmel i lov 28. august 1992 nr. 103 om pengespill m.v. (pengespilloven) § 10 og forskrift 11. desember 1992 nr. 1056 om fordeling av idrettens andel av overskuddet til Norsk Tipping AS § 2.</dd><dt class="refid">RefID</dt><dd class="refid">forskrift/2019-08-14-1325</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskudd til arrangementer for idrett og fysisk aktivitet for personer med funksjonsnedsettelser<ul class="tocSubUl"><li>§ 1. Formål og virkeområde</li><li>§ 2. Definisjoner</li><li>§ 3. Organisasjoner og virksomheter som er omfattet av forskriften</li><li>§ 5. Kriterier for tildeling av tilskudd</li><li>§ 6. Søknad om tilskudd og krav til dokumentasjon</li><li>§ 7. Saksbehandling</li><li>§ 8. Rapport og regnskap</li><li>§ 9. Kontroll av bruk av midler</li><li>§ 10. Tilbakebetaling</li><li>§ 11. Saksbehandling og klageadgang</li><li>§ 12. Økonomisk ramme</li><li>§ 13. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2019-08-14-1325" id="dokument"><h1>Forskrift om tilskudd til arrangementer for idrett og fysisk aktivitet for personer med funksjonsnedsettelser</h1><article class="legalArticle" data-lovdata-URL="LTI/forskrift/2019-08-14-1325/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål og virkeområde</span></h2><article class="legalP" id="paragraf-1-ledd-1">Forskriften gjelder tilskudd til arrangementer for idrett og fysisk aktivitet som enten tilrettelegger for eller er forbeholdt personer med funksjonsnedsettelser.</article><article class="legalP" id="paragraf-1-ledd-2">Tilskuddsordningen skal bidra til at personer med funksjonsnedsettelser kan delta på arrangementer for idrett og fysisk aktivitet, herunder friluftsliv, på lik linje med funksjonsfriske.</article></article><article class="legalArticle" data-lovdata-URL="LTI/forskrift/2019-08-14-1325/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" id="paragraf-2-ledd-1">I denne forskriften menes med:<ul class="defaultList"><li data-li-identifier="a." data-name="a."><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1"><i>Målgruppen:</i> personer med funksjonsnedsettelser.</article></article></li></ul></article></article><article class="legalArticle" data-lovdata-URL="LTI/forskrift/2019-08-14-1325/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Organisasjoner og virksomheter som er omfattet av forskriften</span></h2><article class="legalP" id="paragraf-3-ledd-1">Det kan gis tilskudd til frivillige organisasjoner og virksomheter som er registrert i Frivillighetsregisteret på søknadstidspunktet.</article></article><article class="legalArticle" data-lovdata-URL="LTI/forskrift/2019-08-14-1325/§5" data-name="§5" id="paragraf-4"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Kriterier for tildeling av tilskudd</span></h2><article class="legalP" id="paragraf-4-ledd-1">Tilskudd kan innvilges ut fra en samlet skjønnsmessig vurdering av søknaden basert på tilskuddsordningens formål.</article><article class="legalP" id="paragraf-4-ledd-2">Følgende kriterier skal være oppfylt:<ul class="defaultList"><li data-li-identifier="a." data-name="a."><article class="listArticle" id="paragraf-4-ledd-2-punkt-1"><article class="legalP" id="paragraf-4-ledd-2-punkt-1-ledd-1">Søknadssummen må være minimum kr 200&#xa0;000. Søknadssum er begrenset til maksimalt 50&#xa0;% av kostnadsrammen for arrangementet.</article></article></li><li data-li-identifier="b." data-name="b."><article class="listArticle" id="paragraf-4-ledd-2-punkt-2"><article class="legalP" id="paragraf-4-ledd-2-punkt-2-ledd-1">Arrangementet må være åpent for påmelding.</article></article></li></ul></article><article class="legalP" id="paragraf-4-ledd-3">Ved den skjønnsmessige vurderingen av søknader kan departementet legge vekt på<ul class="defaultList"><li data-li-identifier="-" data-name="-"><article class="listArticle" id="paragraf-4-ledd-3-punkt-1"><article class="legalP" id="paragraf-4-ledd-3-punkt-1-ledd-1">geografisk spredning i arrangementene</article></article></li><li data-li-identifier="-" data-name="-"><article class="listArticle" id="paragraf-4-ledd-3-punkt-2"><article class="legalP" id="paragraf-4-ledd-3-punkt-2-ledd-1">antall deltakere i målgruppen på arrangementet</article></article></li><li data-li-identifier="-" data-name="-"><article class="listArticle" id="paragraf-4-ledd-3-punkt-3"><article class="legalP" id="paragraf-4-ledd-3-punkt-3-ledd-1">samarbeid med andre organisasjoner, stiftelser eller andre</article></article></li><li data-li-identifier="-" data-name="-"><article class="listArticle" id="paragraf-4-ledd-3-punkt-4"><article class="legalP" id="paragraf-4-ledd-3-punkt-4-ledd-1">aktivitet for barn og unge</article></article></li><li data-li-identifier="-" data-name="-"><article class="listArticle" id="paragraf-4-ledd-3-punkt-5"><article class="legalP" id="paragraf-4-ledd-3-punkt-5-ledd-1">om søker tidligere har mottatt midler til arrangementet.</article></article></li></ul></article></article><article class="legalArticle" data-lovdata-URL="LTI/forskrift/2019-08-14-1325/§6" data-name="§6" id="paragraf-5"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Søknad om tilskudd og krav til dokumentasjon</span></h2><article class="legalP" id="paragraf-5-ledd-1">Søknad om tilskudd til arrangementer eller tilretteleggingstiltak skal inneholde beskrivelse av tiltaket, herunder på hvilken måte tiltaket er egnet til å oppfylle formålet om å bidra til at målgruppen kan delta på arrangementer for idrett og fysisk aktivitet på lik linje med funksjonsfriske.</article><article class="legalP" id="paragraf-5-ledd-2">Til søknaden skal det vedlegges budsjett- og finansieringsplan hvor både søknadssum og andel av egenfinansiering fremgår.</article><article class="legalP" id="paragraf-5-ledd-3">Søknaden må være undertegnet av bemyndiget leder for organisasjonen eller virksomheten.</article></article><article class="legalArticle" data-lovdata-URL="LTI/forskrift/2019-08-14-1325/§7" data-name="§7" id="paragraf-6"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Saksbehandling</span></h2><article class="legalP" id="paragraf-6-ledd-1">Tilskuddsordningen kunngjøres offentlig på den måte departementet finner mest egnet.</article><article class="legalP" id="paragraf-6-ledd-2">Kunngjøringen skal inneholde informasjon om ordningen, om søknadsfristen og hvor søknaden skal sendes.</article><article class="legalP" id="paragraf-6-ledd-3">Departementet kan avslå søknader fra søkere som ikke har benyttet tidligere tildelt tilskudd etter forutsetningene.</article><article class="legalP" id="paragraf-6-ledd-4">Alle søkere får skriftlig svar på søknad. Tilskuddet utbetales til oppgitt bank- eller postgironummer.</article></article><article class="legalArticle" data-lovdata-URL="LTI/forskrift/2019-08-14-1325/§8" data-name="§8" id="paragraf-7"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Rapport og regnskap</span></h2><article class="legalP" id="paragraf-7-ledd-1">Alle tilskuddsmottakere som mottar tilskudd under denne ordningen plikter å levere rapport og prosjektregnskap innen frist nærmere fastsatt ved tildelingen av tilskudd.</article><article class="legalP" id="paragraf-7-ledd-2">Rapporten skal redegjøre for gjennomføringen av arrangementet og det skal klart fremgå at midlene er benyttet i tråd med søknaden og målet for tilskuddsordningen.</article><article class="legalP" id="paragraf-7-ledd-3">Regnskapet skal være ført slik at det kan sammenlignes med den budsjett- og finansieringsplan som lå til grunn for søknaden, jf. § 6 annet ledd.</article><article class="legalP" id="paragraf-7-ledd-4">For tilskudd på under kr 400&#xa0;000 kreves det at leder av organisasjonen undertegner regnskap og rapport.</article><article class="legalP" id="paragraf-7-ledd-5">For tilskudd på kr 400&#xa0;000 eller mer stilles det krav om forenklet revisorkontroll av regnskapet. Dette kravet kan utgå dersom organisasjonen leverer revisorkontrollert årsregnskap sammen med rapport, der bruken av tilskuddsmidlene er synliggjort i eget prosjektregnskap undertegnet av organisasjonens leder.</article></article><article class="legalArticle" data-lovdata-URL="LTI/forskrift/2019-08-14-1325/§9" data-name="§9" id="paragraf-8"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Kontroll av bruk av midler</span></h2><article class="legalP" id="paragraf-8-ledd-1">Departementet kan foreta kontroll med bruken av tilskuddet. Mottaker av tilskudd plikter å medvirke til slik kontroll, herunder gi relevante opplysninger mv.</article></article><article class="legalArticle" data-lovdata-URL="LTI/forskrift/2019-08-14-1325/§10" data-name="§10" id="paragraf-9"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Tilbakebetaling</span></h2><article class="legalP" id="paragraf-9-ledd-1">Dersom midlene ikke brukes etter sine forutsetninger kan departementet kreve hele eller deler av tilskuddet tilbake.</article></article><article class="legalArticle" data-lovdata-URL="LTI/forskrift/2019-08-14-1325/§11" data-name="§11" id="paragraf-10"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Saksbehandling og klageadgang</span></h2><article class="legalP" id="paragraf-10-ledd-1">Vedtak om tildeling og avslag er enkeltvedtak, jf. forvaltningsloven § 2, første ledd bokstav a) og b), og saksbehandles etter forvaltningslovens regler.</article><article class="legalP" id="paragraf-10-ledd-2">Vedtak kan påklages, jf. forvaltningsloven § 28 annet ledd. Klagen skal sendes departementet innen tre uker fra det tidspunkt underretning om vedtaket er kommet frem, jf. forvaltningsloven § 29 og § 32.</article></article><article class="legalArticle" data-lovdata-URL="LTI/forskrift/2019-08-14-1325/§12" data-name="§12" id="paragraf-11"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Økonomisk ramme</span></h2><article class="legalP" id="paragraf-11-ledd-1">Den økonomiske rammen for ordningen fastsettes av departementet hvert år gjennom den årlige hovedfordelingen, jf. forskrift om fordeling av idrettens andel av overskuddet til Norsk Tipping AS.</article></article><article class="legalArticle" data-lovdata-URL="LTI/forskrift/2019-08-14-1325/§13" data-name="§13" id="paragraf-12"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttredelse</span></h2><article class="legalP" id="paragraf-12-ledd-1">Forskriften trer i kraft fra vedtaksdato.</article></article></main></body></html>