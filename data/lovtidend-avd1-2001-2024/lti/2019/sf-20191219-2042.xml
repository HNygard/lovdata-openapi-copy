<!DOCTYPE html><html lang="no"><head><title>Forskrift om endring i forskrift om offentlige trafikkskilt, vegoppmerking, trafikklyssignaler og anvisninger (skiltforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2019-12-19-2042</dd><dt class="dokid">DokumentID</dt><dd class="dokid">LTI/forskrift/2019-12-19-2042</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="dateInForce">I kraft fra</dt><dd class="dateInForce">2020-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2005-10-07-1219</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1965-06-18-4/§5</li><li>lov/1965-06-18-4/§43</li></ul></dd><dt class="dateOfPublication">Kunngjort</dt><dd class="dateOfPublication">2019-12-27 15:45</dd><dt class="journalNumber">Journalnummer</dt><dd class="journalNumber">2019-1318</dd><dt class="titleShort">Korttittel</dt><dd class="titleShort">Endr. i skiltforskriften</dd><dt class="title">Tittel</dt><dd class="title">Forskrift om endring i forskrift om offentlige trafikkskilt, vegoppmerking, trafikklyssignaler og anvisninger (skiltforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Samferdselsdepartementet 19. desember 2019 med hjemmel i lov 18. juni 1965 nr. 4 om vegtrafikk (vegtrafikkloven) § 5 og § 43.</dd><dt class="refid">RefID</dt><dd class="refid">forskrift/2019-12-19-2042</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om offentlige trafikkskilt, vegoppmerking, trafikklyssignaler og anvisninger (skiltforskriften)<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2019-12-19-2042" id="dokument"><h1>Forskrift om endring i forskrift om offentlige trafikkskilt, vegoppmerking, trafikklyssignaler og anvisninger (skiltforskriften)</h1><section class="section" data-name="kapI" id="kapittel-1" data-lovdata-URL="LTI/forskrift/2019-12-19-2042/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 7. oktober 2005 nr. 1219 om offentlige trafikkskilt, vegoppmerking, trafikklyssignaler og anvisninger (skiltforskriften) gjøres følgende endringer:</article> <article class="defaultP" margin-top="true">§ 26 skal lyde:</article><article class="numberedLegalP" data-numerator="1" id="kapittel-1-nummer-1">1. For bestemt vegstrekning kan Vegdirektoratet treffe vedtak om høyere fartsgrense enn det som følger av vegtrafikkloven § 6 annet ledd.<article class="legalP" id="kapittel-1-nummer-1-ledd-1">For bestemt vegstrekning eller sone kan det treffes vedtak om lavere fartsgrense enn det som følger av vegtrafikkloven § 6 annet ledd. Slikt vedtak treffes for riksveg, fylkesveg og privat veg av Statens vegvesen og for kommunal veg av kommunen. Dersom en sone også omfatter annen veg enn kommunal veg, treffes vedtaket av Statens vegvesen.</article><article class="legalP" id="kapittel-1-nummer-1-ledd-2">Før vedtak treffes etter første eller annet ledd, skal politiet få uttale seg. Før Statens vegvesen treffer vedtak etter annet ledd, skal også fylkeskommunen og kommunen få uttale seg.</article><article class="legalP" id="kapittel-1-nummer-1-ledd-3">Ved arbeid på offentlig veg kan det treffes midlertidig vedtak om en lavere fartsgrense etter kapittel 14 i denne forskrift. For privat veg treffes slikt vedtak av Statens vegvesen. For veger hvor kommunen har fått delegert vedlikeholdsansvar etter vegloven treffes slikt vedtak av kommunen.</article></article><article class="numberedLegalP" data-numerator="2" id="kapittel-1-nummer-2">2. Statens vegvesen kan treffe vedtak om et område skal anses som tettbygd strøk etter vegtrafikkloven § 6 annet ledd og fastsette grensen for det tettbygde strøket. Før Statens vegvesen treffer slikt vedtak, skal politiet og kommunen få uttale seg. Omfatter området bare kommunale veger, treffes slikt vedtak av kommunen etter at Statens vegvesen og politiet har fått uttale seg.</article> <article class="defaultP" margin-top="true">§ 27 nr. 1 skal lyde:</article><article class="numberedLegalP" data-numerator="1" id="kapittel-1-nummer-3">1. Statens vegvesen kan treffe vedtak om å sette opp eller å ta ned skilt 202 «Vikeplikt», 204 «Stopp», 206 «Forkjørsveg», 208 «Slutt på forkjørsveg», 210 «Forkjørskryss», 212 «Vikeplikt overfor møtende kjørende» og 214 «Møtende kjørende har vikeplikt». Før vedtak treffes, skal politiet og kommunen få uttale seg. Unntatt fra høring er skilt 202 «Vikeplikt» når dette skal settes opp sammen med skilt 406 «Påbudt rundkjøring».</article> <article class="defaultP" margin-top="true">§ 28 nr. 1 første ledd (innledningen) skal lyde:</article><article class="numberedLegalP" data-numerator="1" id="kapittel-1-nummer-4">1. For offentlig og privat veg kan Statens vegvesen treffe vedtak om å sette opp eller å ta ned</article> <article class="defaultP" margin-top="true">§ 28 nr. 1 siste ledd skal lyde:</article><article class="legalP" id="kapittel-1-ledd-2">Statens vegvesen kan gi dispensasjon fra skilt 314 «Høydegrense».</article> <article class="defaultP" margin-top="true">§ 28 nr. 2 skal lyde:</article><article class="numberedLegalP" data-numerator="2" id="kapittel-1-nummer-5">2. For riksveg, fylkesveg og privat veg kan Statens vegvesen treffe vedtak om å sette opp eller å ta ned skiltene 516 «Gangfelt», 524 «Møteplass», 528 «Valgfritt kjørefelt», 530 «Sammenfletting», 531 «Felt for fartsøkning», 532 «Kjørefelt slutter», 534 «Kjørefelt begynner», 536 «Påkjøring fortsetter i eget kjørefelt», 538 «Kjørefeltinndeling», 539 «Endret kjøremønster», 540 «Gatetun», 542 «Slutt på gatetun» og 560 «Opplysningstavle». For kommunal veg kan kommunen treffe slikt vedtak.</article> <article class="defaultP" margin-top="true">§ 28 nr. 3 annet ledd skal lyde:</article><article class="legalP" id="kapittel-1-ledd-3">Før Statens vegvesen treffer vedtak etter nr. 1 og nr. 2 for riksveg, fylkesveg eller kommunal veg, skal politiet få uttale seg. Før Statens vegvesen eller politiet treffer vedtak etter nr. 1 for kommunal veg, skal kommunen få uttale seg. Før kommunen treffer vedtak, skal Statens vegvesen og politiet få uttale seg.</article> <article class="defaultP" margin-top="true">§ 29 nr. 1 skal lyde:</article><article class="numberedLegalP" data-numerator="1" id="kapittel-1-nummer-6">1. Statens vegvesen kan treffe vedtak om å sette opp eller ta ned andre offentlige trafikkskilt enn dem som omfattes av bestemmelsene i § 26–§ 28 for riksveg, fylkesveg og privat veg. Kommunen har slik myndighet for kommunal veg. Statens vegvesens vedtak kan likevel om nødvendig også gjelde skilting på kommunal veg, dersom skiltene på riksveg, fylkesveg eller privat veg må suppleres med skilt på kryssende kommunal veg. Kommunens myndighet gjelder ikke for skilting for kommunal veg på kryssende riksveg eller fylkesveg.</article> <article class="defaultP" margin-top="true">§ 29 nr. 3 skal lyde:</article><article class="numberedLegalP" data-numerator="3" id="kapittel-1-nummer-7">3. Utforming og bruk av skilt 590 Trafikksikkerhetsinformasjon skal godkjennes av Statens vegvesen før det treffes vedtak om å sette opp skiltet.</article> <article class="defaultP" margin-top="true">§ 29 nr. 4 skal lyde:</article><article class="numberedLegalP" data-numerator="4" id="kapittel-1-nummer-8">4. For skilt 729 Gate-/vegnavnskilt treffer kommunen vedtak også for privat veg. Før Statens vegvesen eller kommunen fatter vedtak om slikt skilt skal henholdsvis kommunen og Statens vegvesen få uttale seg.</article> <article class="defaultP" margin-top="true">§ 30 nr. 1 første ledd skal lyde:</article><article class="numberedLegalP" data-numerator="1" id="kapittel-1-nummer-9">1. Vegdirektoratet kan treffe vedtak om å sette opp eller å ta ned trafikklyssignal for offentlig og privat veg.</article> <article class="defaultP" margin-top="true">§ 30 nr. 3 skal lyde:</article><article class="numberedLegalP" data-numerator="3" id="kapittel-1-nummer-10">3. Statens vegvesen kan for riksveg, fylkesveg og privat veg treffe vedtak om oppmerking på vegen av hensyn til trafikksikkerheten. Kommunen har slik myndighet for kommunal veg.</article> <article class="defaultP" margin-top="true">§ 31 nr. 1 skal lyde:</article><article class="numberedLegalP" data-numerator="1" id="kapittel-1-nummer-11">1. Politiet, kommunen eller Statens vegvesen kan be Vegdirektoratet om å overprøve vedtak nevnt i § 26 nr. 1 annet ledd og nr. 2.</article> <article class="defaultP" margin-top="true">§ 31 nr. 3 skal lyde:</article><article class="numberedLegalP" data-numerator="3" id="kapittel-1-nummer-12">3. Politiet, kommunen, Statens vegvesen, eller den ansvarlige for privat veg kan be Vegdirektoratet om å overprøve vedtak nevnt i § 28.</article> <article class="defaultP" margin-top="true">§ 31 nr. 4 skal lyde:</article><article class="numberedLegalP" data-numerator="4" id="kapittel-1-nummer-13">4. Politiet, kommunen eller den ansvarlige for privat veg kan be Vegdirektoratet om å overprøve vedtak nevnt i § 30 nr. 1 når vedtaket er truffet av Statens vegvesen.</article> <article class="defaultP" margin-top="true">§ 32 nr. 2 første og annet ledd skal lyde:</article><article class="numberedLegalP" data-numerator="2" id="kapittel-1-nummer-14">2. For riks- og fylkesveg er Statens vegvesen skiltmyndighet for varslingen, og for kommunal veg er kommunen skiltmyndighet. For riks- og fylkesveg hvor kommunen har fått myndighet etter vegloven § 17 og § 18, er kommunen ansvarlig skiltmyndighet etter denne forskrift.<article class="legalP" id="kapittel-1-nummer-14-ledd-1">Kommune som har fått slik myndighet, kan overføre myndigheten til annen kommune som også selv har slik myndighet.</article></article> <article class="defaultP" margin-top="true">§ 45 nr. 1 skal lyde:</article><article class="numberedLegalP" data-numerator="1" id="kapittel-1-nummer-15">1. Dersom den ansvarlige for privat veg vil nytte offentlige trafikkskilt, må denne ha tillatelse av Statens vegvesen, som kan sette vilkår for bruken. Utgifter til oppsetting, endring, vedlikehold eller fjerning av offentlige trafikkskilt og feste for slikt for privat veg, bæres i så fall av den ansvarlige for vegen. Statens vegvesen kan i særlige tilfelle helt eller delvis frita den ansvarlige for å dekke utgiftene.<article class="legalP" id="kapittel-1-nummer-15-ledd-1">Dersom trafikken på privat veg som er åpen for alminnelig ferdsel tilsier det, kan Statens vegvesen bestemme at en bestemt vegstrekning skal skiltes med offentlige trafikkskilt. Utgiftene til dette skal i så fall dekkes av den ansvarlige for den private veg, med mindre Statens vegvesen bestemmer at utgiftene skal dekkes som for skilting av riksveg.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2019-12-19-2042/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften trer i kraft 1. januar 2020.</article></section></main></body></html>