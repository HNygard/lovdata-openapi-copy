<!DOCTYPE html><html lang="no"><head><title>Stortingsvedtak om skatt av inntekt og formue mv. for inntektsåret 2020 (Stortingets skattevedtak)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2019-12-13-1820</dd><dt class="dokid">DokumentID</dt><dd class="dokid">LTI/forskrift/2019-12-13-1820</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="dateInForce">I kraft fra</dt><dd class="dateInForce">Inntektsåret 2020</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1814-05-17/§75</li></ul></dd><dt class="dateOfPublication">Kunngjort</dt><dd class="dateOfPublication">2019-12-18 13:35</dd><dt class="journalNumber">Journalnummer</dt><dd class="journalNumber">2019-1200</dd><dt class="titleShort">Korttittel</dt><dd class="titleShort">Stortingets skattevedtak for inntektsåret 2020</dd><dt class="title">Tittel</dt><dd class="title">Stortingsvedtak om skatt av inntekt og formue mv. for inntektsåret 2020 (Stortingets skattevedtak)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Kunngjøring fra Finansdepartementet av stortingsvedtak 13. desember 2019 med hjemmel i Kongeriket Norges Grunnlov 17. mai 1814 § 75 bokstav a.</dd><dt class="refid">RefID</dt><dd class="refid">forskrift/2019-12-13-1820</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Stortingsvedtak om skatt av inntekt og formue mv. for inntektsåret 2020 (Stortingets skattevedtak)<ul class="tocSubUl"><li>Kapittel 1 – Generelt<ul class="tocSubUl"><li>§ 1-1. Vedtakets anvendelsesområde</li><li>§ 1-2. Forholdet til skattelovgivningen</li></ul></li><li>Kapittel 2 – Formuesskatt til staten og kommunene<ul class="tocSubUl"><li>§ 2-1. Formuesskatt til staten – personlig skattyter og dødsbo</li><li>§ 2-2. Formuesskatt til staten – upersonlig skattyter</li><li>§ 2-3. Formuesskatt til kommunene</li></ul></li><li>Kapittel 3 – Inntektsskatt til staten, kommunene og fylkeskommunene<ul class="tocSubUl"><li>§ 3-1. Trinnskatt</li><li>§ 3-2. Fellesskatt</li><li>§ 3-3. Skatt til staten</li><li>§ 3-4. Skatt på grunnrenteinntekt i kraftforetak</li><li>§ 3-5. Skatt til staten for person bosatt og selskap hjemmehørende i utlandet</li><li>§ 3-6. Skatt til staten på honorar til utenlandske artister mv.</li><li>§ 3-7. Skattesats for utbetalinger fra individuell pensjonsavtale til bo</li><li>§ 3-8. Inntektsskatt til kommunene og fylkeskommunene</li><li>§ 3-9. Skatt til staten for personer bosatt i utlandet</li></ul></li><li>Kapittel 4 – Skatt etter lov om skattlegging av undersjøiske petroleumsforekomster mv.<ul class="tocSubUl"><li>§ 4-1. Ordinære skatter</li><li>§ 4-2. Særskatt</li><li>§ 4-3. Terminskatt</li><li>§ 4-4. Utbytte utdelt til utenlandsk eierselskap</li></ul></li><li>Kapittel 5 – Tonnasjeskatt<ul class="tocSubUl"><li>§ 5-1. Tonnasjeskatt</li></ul></li><li>Kapittel 6 – Særlige bestemmelser om skattegrunnlag, beløpsgrenser og satser mv.<ul class="tocSubUl"><li>§ 6-1. Minstefradrag</li><li>§ 6-2. Foreldrefradrag</li><li>§ 6-3. Personfradrag</li><li>§ 6-4. Skattebegrensning ved lav alminnelig inntekt</li><li>§ 6-5. Skattefradrag for pensjonsinntekt</li><li>§ 6-6. Særfradrag for enslige forsørgere</li></ul></li><li>Kapittel 7 – Forskriftskompetanse mv.<ul class="tocSubUl"><li>§ 7-1. Forskriftsfullmakt til gjennomføring og utfylling</li><li>§ 7-2. Adgang til å fravike reglene i vedtaket</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2019-12-13-1820" id="dokument"><h1>Stortingsvedtak om skatt av inntekt og formue mv. for inntektsåret 2020 (Stortingets skattevedtak)</h1><section class="section" data-name="kap1" id="kapittel-1" data-lovdata-URL="LTI/forskrift/2019-12-13-1820/KAPITTEL_1"><h2>Kapittel 1 – Generelt</h2><article class="legalArticle" data-lovdata-URL="LTI/forskrift/2019-12-13-1820/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Vedtakets anvendelsesområde</span></h3><article class="legalP" id="kapittel-1-paragraf-1-ledd-1">Dette vedtaket gjelder utskriving av skatt på inntekt og formue for inntektsåret 2020. Vedtaket legges også til grunn for utskriving av forskudd på skatt for inntektsåret 2020, etter reglene i skattebetalingsloven kapittel 4 til 6.</article><article class="legalP" id="kapittel-1-paragraf-1-ledd-2">Sammen med bestemmelsene om forskudd på skatt i skattebetalingsloven, gjelder dette vedtaket også når skatteplikt utelukkende følger av lov om skattlegging av undersjøiske petroleumsforekomster mv., og skattyteren ikke skal svare terminskatt etter samme lov § 7.</article></article><article class="legalArticle" data-lovdata-URL="LTI/forskrift/2019-12-13-1820/§1-2" data-name="§1-2" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">Forholdet til skattelovgivningen</span></h3><article class="legalP" id="kapittel-1-paragraf-2-ledd-1">Så langt dette vedtak ikke bestemmer noe annet, legges lovgivningen om skatt på formue og inntekt til grunn ved anvendelsen av vedtaket.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2019-12-13-1820/KAPITTEL_2"><h2>Kapittel 2 – Formuesskatt til staten og kommunene</h2><article class="legalArticle" data-lovdata-URL="LTI/forskrift/2019-12-13-1820/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Formuesskatt til staten – personlig skattyter og dødsbo</span></h3><article class="legalP" id="kapittel-2-paragraf-1-ledd-1">Personlig skattyter og dødsbo svarer formuesskatt til staten av den delen av skattyterens samlede antatte formue som overstiger 1&#xa0;500&#xa0;000 kroner. Satsen skal være 0,15 pst.</article><article class="legalP" id="kapittel-2-paragraf-1-ledd-2">Ektefeller som skattlegges under ett for begges formue, jf. skatteloven § 2-10, svarer formuesskatt til staten av den delen av ektefellenes samlede antatte formue som overstiger 3&#xa0;000&#xa0;000 kroner. Satsen skal være 0,15 pst.</article></article><article class="legalArticle" data-lovdata-URL="LTI/forskrift/2019-12-13-1820/§2-2" data-name="§2-2" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Formuesskatt til staten – upersonlig skattyter</span></h3><article class="legalP" id="kapittel-2-paragraf-2-ledd-1">Selskaper og innretninger som nevnt i skatteloven § 2-36 annet ledd, og som ikke er fritatt for formuesskatteplikt etter skatteloven kapittel 2, svarer formuesskatt til staten med 0,15 pst. Formue under 10&#xa0;000 kroner er skattefri.</article></article><article class="legalArticle" data-lovdata-URL="LTI/forskrift/2019-12-13-1820/§2-3" data-name="§2-3" id="kapittel-2-paragraf-3"><h3 class="legalArticleHeader"><span class="legalArticleValue">§ 2-3</span>. <span class="legalArticleTitle">Formuesskatt til kommunene</span></h3><article class="legalP" id="kapittel-2-paragraf-3-ledd-1">Det svares formuesskatt til kommunen dersom skattyter ikke er fritatt for slik skatteplikt etter skatteloven kapittel 2. Skattyter som har krav på personfradrag etter skatteloven § 15-4, skal ha et fradrag i formuen på 1&#xa0;500&#xa0;000 kroner. For ektefeller som skattlegges under ett for begges formue, jf. skatteloven § 2-10, skal fradraget være 3&#xa0;000&#xa0;000 kroner. Når skattyter har formue i flere kommuner, fordeles fradraget etter reglene i skatteloven § 4-30 første og annet ledd. Satsen for formuesskatt til kommunene må ikke være høyere enn 0,7 pst. Maksimumssatsen gjelder når ikke lavere sats er vedtatt av kommunen.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2019-12-13-1820/KAPITTEL_3"><h2>Kapittel 3 – Inntektsskatt til staten, kommunene og fylkeskommunene</h2><article class="legalArticle" data-lovdata-URL="LTI/forskrift/2019-12-13-1820/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Trinnskatt</span></h3><article class="legalP" id="kapittel-3-paragraf-1-ledd-1">Personlig skattyter i klasse 0 og 1 skal av personinntekt fastsatt etter skatteloven kapittel 12, svare trinnskatt til staten med<ul class="defaultList"><li data-li-identifier="-" data-name="-"><article class="listArticle" id="kapittel-3-paragraf-1-ledd-1-punkt-1"><article class="legalP" id="kapittel-3-paragraf-1-ledd-1-punkt-1-ledd-1">1,9 pst. for den delen av inntekten som overstiger 180&#xa0;800 kroner,</article></article></li><li data-li-identifier="-" data-name="-"><article class="listArticle" id="kapittel-3-paragraf-1-ledd-1-punkt-2"><article class="legalP" id="kapittel-3-paragraf-1-ledd-1-punkt-2-ledd-1">4,2 pst. for den delen av inntekten som overstiger 254&#xa0;500 kroner,</article></article></li><li data-li-identifier="-" data-name="-"><article class="listArticle" id="kapittel-3-paragraf-1-ledd-1-punkt-3"><article class="legalP" id="kapittel-3-paragraf-1-ledd-1-punkt-3-ledd-1">13,2 pst. for den delen av inntekten som overstiger 639&#xa0;750 kroner, og</article></article></li><li data-li-identifier="-" data-name="-"><article class="listArticle" id="kapittel-3-paragraf-1-ledd-1-punkt-4"><article class="legalP" id="kapittel-3-paragraf-1-ledd-1-punkt-4-ledd-1">16,2 pst. for den delen av inntekten som overstiger 999&#xa0;550 kroner.</article></article></li></ul></article><article class="legalP" id="kapittel-3-paragraf-1-ledd-2">For personlig skattyter i Troms og Finnmark fylke, med unntak av skattytere i kommunene Balsfjord, Bardu, Dyrøy, Gratangen, Harstad, Ibestad, Kvæfjord, Lavangen, Målselv, Salangen, Senja, Sørreisa, Tjeldsund og Tromsø, skal satsen etter første ledd tredje strekpunkt likevel være 11,2 pst.</article><article class="legalP" id="kapittel-3-paragraf-1-ledd-3">Dersom skattyter er bosatt i riket bare en del av året, nedsettes beløpene i første og annet ledd forholdsmessig under hensyn til det antall hele eller påbegynte måneder av året han har vært bosatt her. Tilsvarende gjelder for skattyter som ikke er bosatt i riket, men som plikter å svare skatt etter skatteloven § 2-3 første og annet ledd, eller lov om skattlegging av undersjøiske petroleumsforekomster mv.</article></article><article class="legalArticle" data-lovdata-URL="LTI/forskrift/2019-12-13-1820/§3-2" data-name="§3-2" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">Fellesskatt</span></h3><article class="legalP" id="kapittel-3-paragraf-2-ledd-1">Enhver som plikter å betale inntektsskatt til kommunen etter skatteloven, skal betale fellesskatt til staten. Fellesskatten skal beregnes på samme grunnlag som inntektsskatten til kommunene.</article><article class="legalP" id="kapittel-3-paragraf-2-ledd-2">Satsen for fellesskatt skal være:<ul class="defaultList"><li data-li-identifier="-" data-name="-"><article class="listArticle" id="kapittel-3-paragraf-2-ledd-2-punkt-1"><article class="legalP" id="kapittel-3-paragraf-2-ledd-2-punkt-1-ledd-1">For personlig skattepliktig og dødsbo i Troms og Finnmark fylke, med unntak av skattepliktig og dødsbo i kommunene Balsfjord, Bardu, Dyrøy, Gratangen, Harstad, Ibestad, Kvæfjord, Lavangen, Målselv, Salangen, Senja, Sørreisa, Tjeldsund og Tromsø: 4,95 pst.</article></article></li><li data-li-identifier="-" data-name="-"><article class="listArticle" id="kapittel-3-paragraf-2-ledd-2-punkt-2"><article class="legalP" id="kapittel-3-paragraf-2-ledd-2-punkt-2-ledd-1">For personlig skattepliktig og dødsbo ellers: 8,45 pst.</article></article></li></ul></article></article><article class="legalArticle" data-lovdata-URL="LTI/forskrift/2019-12-13-1820/§3-3" data-name="§3-3" id="kapittel-3-paragraf-3"><h3 class="legalArticleHeader"><span class="legalArticleValue">§ 3-3</span>. <span class="legalArticleTitle">Skatt til staten</span></h3><article class="legalP" id="kapittel-3-paragraf-3-ledd-1">Selskaper og innretninger som nevnt i skatteloven § 2-36 annet ledd, svarer skatt til staten med 22 pst. av inntekten.</article><article class="legalP" id="kapittel-3-paragraf-3-ledd-2">Selskap og innretninger som nevnt i første ledd og som svarer finansskatt på lønn, jf. folketrygdloven § 23-2a, svarer skatt til staten med 25 pst. av inntekten.</article></article><article class="legalArticle" data-lovdata-URL="LTI/forskrift/2019-12-13-1820/§3-4" data-name="§3-4" id="kapittel-3-paragraf-4"><h3 class="legalArticleHeader"><span class="legalArticleValue">§ 3-4</span>. <span class="legalArticleTitle">Skatt på grunnrenteinntekt i kraftforetak</span></h3><article class="legalP" id="kapittel-3-paragraf-4-ledd-1">Av grunnrenteinntekt i vannkraftverk fastsatt i medhold av skatteloven § 18-3 svares grunnrenteskatt til staten med 37 pst.</article></article><article class="legalArticle" data-lovdata-URL="LTI/forskrift/2019-12-13-1820/§3-5" data-name="§3-5" id="kapittel-3-paragraf-5"><h3 class="legalArticleHeader"><span class="legalArticleValue">§ 3-5</span>. <span class="legalArticleTitle">Skatt til staten for person bosatt og selskap hjemmehørende i utlandet</span></h3><article class="legalP" id="kapittel-3-paragraf-5-ledd-1">Skattyter som nevnt i skatteloven § 2-3 første ledd bokstav h, skal i tillegg til å svare skatt etter bestemmelsene foran i dette vedtaket, svare skatt til staten med 22 pst. av inntekten.</article><article class="legalP" id="kapittel-3-paragraf-5-ledd-2">Person som ikke har bopel i riket, men som mottar lønn av den norske stat, skal av denne inntekt svare fellesskatt til staten etter satsen for personlig skattyter og dødsbo i dette vedtaket § 3-2 annet ledd annet strekpunkt, samt trinnskatt som nevnt i § 3-1 første ledd. Bestemmelsene i skatteloven § 16-20 til § 16-29 gjelder tilsvarende for skattytere som nevnt i dette ledd.</article><article class="legalP" id="kapittel-3-paragraf-5-ledd-3">Av aksjeutbytte som utdeles til aksjonær som er hjemmehørende i utlandet, svares skatt til staten med 25 pst. eller i tilfelle den sats som følger av skatteavtale med fremmed stat. Det samme gjelder renter på grunnfondsbevis som utdeles til skattyter hjemmehørende i utlandet.</article><article class="legalP" id="kapittel-3-paragraf-5-ledd-4">Person som nevnt i skatteloven § 2-3 fjerde ledd, skal av personinntekt fastsatt etter skatteloven kapittel 12 svare skatt til staten med 15 pst. av inntekten. Dersom vedkommende gis fradrag etter skatteloven § 6-71, svares skatt til staten etter skattesatsene som følger av § 3-1, § 3-2 og § 3-8.</article></article><article class="legalArticle" data-lovdata-URL="LTI/forskrift/2019-12-13-1820/§3-6" data-name="§3-6" id="kapittel-3-paragraf-6"><h3 class="legalArticleHeader"><span class="legalArticleValue">§ 3-6</span>. <span class="legalArticleTitle">Skatt til staten på honorar til utenlandske artister mv.</span></h3><article class="legalP" id="kapittel-3-paragraf-6-ledd-1">Skattepliktig etter lov om skatt på honorar til utenlandske artister mv., skal svare skatt til staten med 15 pst. av inntekten.</article></article><article class="legalArticle" data-lovdata-URL="LTI/forskrift/2019-12-13-1820/§3-7" data-name="§3-7" id="kapittel-3-paragraf-7"><h3 class="legalArticleHeader"><span class="legalArticleValue">§ 3-7</span>. <span class="legalArticleTitle">Skattesats for utbetalinger fra individuell pensjonsavtale til bo</span></h3><article class="legalP" id="kapittel-3-paragraf-7-ledd-1">Skattesatsen for utbetaling fra individuell pensjonsavtale og etter innskuddspensjonsloven til bo, som omhandlet i skatteloven § 5-40 fjerde ledd, skal være 45 pst.</article></article><article class="legalArticle" data-lovdata-URL="LTI/forskrift/2019-12-13-1820/§3-8" data-name="§3-8" id="kapittel-3-paragraf-8"><h3 class="legalArticleHeader"><span class="legalArticleValue">§ 3-8</span>. <span class="legalArticleTitle">Inntektsskatt til kommunene og fylkeskommunene</span></h3><article class="legalP" id="kapittel-3-paragraf-8-ledd-1">Den fylkeskommunale inntektsskattøren for personlige skattytere og dødsbo skal være maksimum 2,45 pst. Den kommunale inntektsskattøren for personlige skattytere og dødsbo skal være maksimum 11,10 pst.</article><article class="legalP" id="kapittel-3-paragraf-8-ledd-2">Maksimumssatsene skal gjelde med mindre fylkestinget eller kommunestyret vedtar lavere satser.</article></article><article class="legalArticle" data-lovdata-URL="LTI/forskrift/2019-12-13-1820/§3-9" data-name="§3-9" id="kapittel-3-paragraf-9"><h3 class="legalArticleHeader"><span class="legalArticleValue">§ 3-9</span>. <span class="legalArticleTitle">Skatt til staten for personer bosatt i utlandet</span></h3><article class="legalP" id="kapittel-3-paragraf-9-ledd-1">Skattyter som skattlegges etter reglene i skatteloven kapittel 19, svarer skatt til staten med 25 pst. av inntekten. Dersom det følger av trygdeavtaler med andre land eller forordning (EF) nr. 883/2004 at skattyter etter alminnelige regler ikke skal betale trygdeavgift til Norge eller bare skal betale trygdeavgift med lav sats, skal skattesatsen etter første punktum reduseres tilsvarende.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2019-12-13-1820/KAPITTEL_4"><h2>Kapittel 4 – Skatt etter lov om skattlegging av undersjøiske petroleumsforekomster mv.</h2><article class="legalArticle" data-lovdata-URL="LTI/forskrift/2019-12-13-1820/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Ordinære skatter</span></h3><article class="legalP" id="kapittel-4-paragraf-1-ledd-1">Skattyter som har formue knyttet til eller inntekt vunnet ved petroleumsutvinning og rørledningstransport, jf. § 2 annet ledd i lov om skattlegging av undersjøiske petroleumsforekomster mv., skal av slik formue og inntekt, i tillegg til de skatter som følger av bestemmelsene foran, svare skatt til staten etter reglene og satsene nedenfor. Det samme gjelder når skatteplikten utelukkende følger av nevnte lov.</article><article class="legalP" id="kapittel-4-paragraf-1-ledd-2">Av formue som tilhører andre skattytere enn selskaper, svares skatt med 0,7 pst.</article><article class="legalP" id="kapittel-4-paragraf-1-ledd-3">Av inntekt svares skatt med 22 pst., med mindre det skal svares skatt på inntekten etter dette vedtaket § 3-3. Skatten blir å utligne i samsvar med bestemmelsene i lov om skattlegging av undersjøiske petroleumsforekomster mv.</article></article><article class="legalArticle" data-lovdata-URL="LTI/forskrift/2019-12-13-1820/§4-2" data-name="§4-2" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">Særskatt</span></h3><article class="legalP" id="kapittel-4-paragraf-2-ledd-1">Av inntekt vunnet ved petroleumsutvinning, behandling og rørledningstransport som nevnt i lov om skattlegging av undersjøiske petroleumsforekomster mv. § 5, skal det svares særskatt med 56 pst.</article></article><article class="legalArticle" data-lovdata-URL="LTI/forskrift/2019-12-13-1820/§4-3" data-name="§4-3" id="kapittel-4-paragraf-3"><h3 class="legalArticleHeader"><span class="legalArticleValue">§ 4-3</span>. <span class="legalArticleTitle">Terminskatt</span></h3><article class="legalP" id="kapittel-4-paragraf-3-ledd-1">Terminskatt for inntektsåret 2020 skrives ut og betales i samsvar med lov om skattlegging av undersjøiske petroleumsforekomster mv. § 7. Ved utskrivingen av terminskatt benyttes satsene ovenfor.</article></article><article class="legalArticle" data-lovdata-URL="LTI/forskrift/2019-12-13-1820/§4-4" data-name="§4-4" id="kapittel-4-paragraf-4"><h3 class="legalArticleHeader"><span class="legalArticleValue">§ 4-4</span>. <span class="legalArticleTitle">Utbytte utdelt til utenlandsk eierselskap</span></h3><article class="legalP" id="kapittel-4-paragraf-4-ledd-1">Det svares ikke skatt av aksjeutbytte som utdeles fra i riket hjemmehørende aksjeselskap og allmennaksjeselskap som er skattepliktig etter lov om skattlegging av undersjøiske petroleumsforekomster mv. § 5, til selskap hjemmehørende i utlandet som direkte eier minst 25 pst. av kapitalen i det utdelende selskap. Dersom det i riket hjemmehørende selskap også har inntekt som ikke er skattepliktig etter lov om skattlegging av undersjøiske petroleumsforekomster mv. § 5, svares skatt til staten etter de alminnelige regler for aksjeutbytte som fordeles til slik inntekt. Aksjeutbytte fordeles mellom særskattepliktig inntekt og annen inntekt på grunnlag av alminnelig inntekt fratrukket skatter for henholdsvis særskattepliktig inntekt og annen inntekt.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2019-12-13-1820/KAPITTEL_5"><h2>Kapittel 5 – Tonnasjeskatt</h2><article class="legalArticle" data-lovdata-URL="LTI/forskrift/2019-12-13-1820/§5-1" data-name="§5-1" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">Tonnasjeskatt</span></h3><article class="legalP" id="kapittel-5-paragraf-1-ledd-1">Aksjeselskap, allmennaksjeselskap og tilsvarende selskap hjemmehørende i annen EØS-stat som nevnt i skatteloven § 8-10, skal svare tonnasjeskatt, jf. skatteloven § 8-16, etter følgende satser:<ul class="defaultList"><li data-li-identifier="-" data-name="-"><article class="listArticle" id="kapittel-5-paragraf-1-ledd-1-punkt-1"><article class="legalP" id="kapittel-5-paragraf-1-ledd-1-punkt-1-ledd-1">90 øre per dag per 100 nettotonn for de første 1&#xa0;000 nettotonn, deretter</article></article></li><li data-li-identifier="-" data-name="-"><article class="listArticle" id="kapittel-5-paragraf-1-ledd-1-punkt-2"><article class="legalP" id="kapittel-5-paragraf-1-ledd-1-punkt-2-ledd-1">18 kroner per dag per 1&#xa0;000 nettotonn opp til 10&#xa0;000 nettotonn, deretter</article></article></li><li data-li-identifier="-" data-name="-"><article class="listArticle" id="kapittel-5-paragraf-1-ledd-1-punkt-3"><article class="legalP" id="kapittel-5-paragraf-1-ledd-1-punkt-3-ledd-1">12 kroner per dag per 1&#xa0;000 nettotonn opp til 25&#xa0;000 nettotonn, deretter</article></article></li><li data-li-identifier="-" data-name="-"><article class="listArticle" id="kapittel-5-paragraf-1-ledd-1-punkt-4"><article class="legalP" id="kapittel-5-paragraf-1-ledd-1-punkt-4-ledd-1">6 kroner per dag per 1&#xa0;000 nettotonn.</article></article></li></ul></article><article class="legalP" id="kapittel-5-paragraf-1-ledd-2">Satsene i første ledd kan reduseres etter nærmere bestemmelser fastsatt av departementet, jf. skatteloven § 8-16 første ledd.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2019-12-13-1820/KAPITTEL_6"><h2>Kapittel 6 – Særlige bestemmelser om skattegrunnlag, beløpsgrenser og satser mv.</h2><article class="legalArticle" data-lovdata-URL="LTI/forskrift/2019-12-13-1820/§6-1" data-name="§6-1" id="kapittel-6-paragraf-1"><h3 class="legalArticleHeader"><span class="legalArticleValue">§ 6-1</span>. <span class="legalArticleTitle">Minstefradrag</span></h3><article class="legalP" id="kapittel-6-paragraf-1-ledd-1">Minstefradrag i lønnsinntekt mv. etter skatteloven § 6-32 første ledd bokstav a skal ikke settes lavere enn 31&#xa0;800 kroner, og ikke høyere enn 104&#xa0;450 kroner.</article><article class="legalP" id="kapittel-6-paragraf-1-ledd-2">Minstefradrag i pensjonsinntekt etter skatteloven § 6-32 første ledd bokstav b skal ikke settes lavere enn 4&#xa0;000 kroner, og ikke høyere enn 87&#xa0;450 kroner.</article></article><article class="legalArticle" data-lovdata-URL="LTI/forskrift/2019-12-13-1820/§6-2" data-name="§6-2" id="kapittel-6-paragraf-2"><h3 class="legalArticleHeader"><span class="legalArticleValue">§ 6-2</span>. <span class="legalArticleTitle">Foreldrefradrag</span></h3><article class="legalP" id="kapittel-6-paragraf-2-ledd-1">Fradrag beregnet etter skatteloven § 6-48 skal ikke settes høyere enn 25&#xa0;000 kroner for ett barn. Fradragsgrensen økes med inntil 15&#xa0;000 kroner for hvert ytterligere barn.</article></article><article class="legalArticle" data-lovdata-URL="LTI/forskrift/2019-12-13-1820/§6-3" data-name="§6-3" id="kapittel-6-paragraf-3"><h3 class="legalArticleHeader"><span class="legalArticleValue">§ 6-3</span>. <span class="legalArticleTitle">Personfradrag</span></h3><article class="legalP" id="kapittel-6-paragraf-3-ledd-1">Fradrag etter skatteloven § 15-4 er 51&#xa0;300 kroner i klasse 1.</article></article><article class="legalArticle" data-lovdata-URL="LTI/forskrift/2019-12-13-1820/§6-4" data-name="§6-4" id="kapittel-6-paragraf-4"><h3 class="legalArticleHeader"><span class="legalArticleValue">§ 6-4</span>. <span class="legalArticleTitle">Skattebegrensning ved lav alminnelig inntekt</span></h3><article class="legalP" id="kapittel-6-paragraf-4-ledd-1">Beløpsgrensene som nevnt i skatteloven § 17-1 første ledd skal være 147&#xa0;450 kroner for enslige og 135&#xa0;550 kroner for hver ektefelle. Beløpsgrensen er 271&#xa0;100 kroner for ektepar og samboere som ved skattebegrensningen får inntekten fastsatt under ett etter skatteloven § 17-2 annet ledd.</article></article><article class="legalArticle" data-lovdata-URL="LTI/forskrift/2019-12-13-1820/§6-5" data-name="§6-5" id="kapittel-6-paragraf-5"><h3 class="legalArticleHeader"><span class="legalArticleValue">§ 6-5</span>. <span class="legalArticleTitle">Skattefradrag for pensjonsinntekt</span></h3><article class="legalP" id="kapittel-6-paragraf-5-ledd-1">Fradraget som nevnt i skatteloven § 16-1 første ledd skal være 32&#xa0;330 kroner.</article><article class="legalP" id="kapittel-6-paragraf-5-ledd-2">Beløpsgrensene som nevnt i skatteloven § 16-1 tredje ledd skal være 204&#xa0;150 kroner i trinn 1 og 306&#xa0;300 kroner i trinn 2.</article></article><article class="legalArticle" data-lovdata-URL="LTI/forskrift/2019-12-13-1820/§6-6" data-name="§6-6" id="kapittel-6-paragraf-6"><h3 class="legalArticleHeader"><span class="legalArticleValue">§ 6-6</span>. <span class="legalArticleTitle">Særfradrag for enslige forsørgere</span></h3><article class="legalP" id="kapittel-6-paragraf-6-ledd-1">Fradrag etter skatteloven § 6-80 er 4&#xa0;317 kroner per påbegynt måned.</article></article></section><section class="section" data-name="kap7" id="kapittel-7" data-lovdata-URL="LTI/forskrift/2019-12-13-1820/KAPITTEL_7"><h2>Kapittel 7 – Forskriftskompetanse mv.</h2><article class="legalArticle" data-lovdata-URL="LTI/forskrift/2019-12-13-1820/§7-1" data-name="§7-1" id="kapittel-7-paragraf-1"><h3 class="legalArticleHeader"><span class="legalArticleValue">§ 7-1</span>. <span class="legalArticleTitle">Forskriftsfullmakt til gjennomføring og utfylling</span></h3><article class="legalP" id="kapittel-7-paragraf-1-ledd-1">Departementet kan gi forskrift til gjennomføring og utfylling av bestemmelsene i dette vedtak.</article></article><article class="legalArticle" data-lovdata-URL="LTI/forskrift/2019-12-13-1820/§7-2" data-name="§7-2" id="kapittel-7-paragraf-2"><h3 class="legalArticleHeader"><span class="legalArticleValue">§ 7-2</span>. <span class="legalArticleTitle">Adgang til å fravike reglene i vedtaket</span></h3><article class="legalP" id="kapittel-7-paragraf-2-ledd-1">Reglene i dette vedtaket kan fravikes på vilkår som nevnt i skattebetalingsloven § 4-8.</article></article></section></main></body></html>