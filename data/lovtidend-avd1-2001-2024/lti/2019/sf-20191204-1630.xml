<!DOCTYPE html><html lang="no"><head><title>Forskrift om endring i forskrift om økonomisk og teknisk rapportering, inntektsramme for nettvirksomheten og tariffer</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2019-12-04-1630</dd><dt class="dokid">DokumentID</dt><dd class="dokid">LTI/forskrift/2019-12-04-1630</dd><dt class="ministry">Departement</dt><dd class="ministry"><ul><li>Olje- og energidepartementet</li></ul></dd><dt class="dateInForce">I kraft fra</dt><dd class="dateInForce">2020-01-01, 2021-01-01, 2023-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1999-03-11-302</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>forskrift/2019-10-24-1413/§8-5</li><li>lov/1990-06-29-50/§4-11</li></ul></dd><dt class="dateOfPublication">Kunngjort</dt><dd class="dateOfPublication">2019-12-05 15:20</dd><dt class="journalNumber">Journalnummer</dt><dd class="journalNumber">2019-1028</dd><dt class="titleShort">Korttittel</dt><dd class="titleShort">Endr. i forskrift om økonomisk og teknisk rapportering, inntektsramme for nettvirksomheten og tariffer</dd><dt class="title">Tittel</dt><dd class="title">Forskrift om endring i forskrift om økonomisk og teknisk rapportering, inntektsramme for nettvirksomheten og tariffer</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Reguleringsmyndigheten for energi i Norges vassdrags- og energidirektorat 4. desember 2019 med hjemmel i forskrift 24. oktober 2019 nr. 1413 om nettregulering og energimarkedet (NEM) § 8-5, jf. lov 29. juni 1990 nr. 50 om produksjon, omforming, overføring, omsetning, fordeling og bruk av energi m.m. (energiloven) § 4-11.</dd><dt class="refid">RefID</dt><dd class="refid">forskrift/2019-12-04-1630</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om økonomisk og teknisk rapportering, inntektsramme for nettvirksomheten og tariffer<ul class="tocSubUl"><li>I<ul class="tocSubUl"><li>§ 7-1. Inntekter ved salg av nettjenester</li><li>§ 7-3. Kostnader som kan dekkes inn som et tillegg til årlig inntektsramme</li><li>§ 8-1. Kostnadsgrunnlag</li><li>§ 11-1. Generelt om den økonomiske reguleringen av systemansvarlig nettselskap</li><li>§ 11-2. Rapportering</li><li>§ 18-1a. Overtredelsesgebyr</li></ul></li><li>II<ul class="tocSubUl"><li>§ 7-1. Inntekter ved salg av nettjenester</li><li>§ 9A-1. Utbetaling til sluttbrukere ved svært langvarige avbrudd</li><li>§ 9A-2. Registrering og beregning av svært langvarig avbrudd</li><li>§ 9A-3. Nettselskapets informasjonsplikt</li><li>§ 9A-4. Forholdet mellom ansvarlig og berørt konsesjonær</li><li>§ 9A-5. Fravikelighet</li><li>§ 18-1a. Overtredelsesgebyr</li></ul></li><li>III<ul class="tocSubUl"><li>§ 8-6. Fastsettelse av årlig inntektsramme for eget nett</li></ul></li><li>IV</li></ul></li></ul></dd></dl></header><main class="documentBody" data-lovdata-URL="LTI/forskrift/2019-12-04-1630" id="dokument"><h1>Forskrift om endring i forskrift om økonomisk og teknisk rapportering, inntektsramme for nettvirksomheten og tariffer</h1><section class="section" data-name="kapI" id="kapittel-1" data-lovdata-URL="LTI/forskrift/2019-12-04-1630/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 11. mars 1999 nr. 302 om økonomisk og teknisk rapportering, inntektsramme for nettvirksomheten og tariffer gjøres følgende endringer:</article> <article class="defaultP" margin-top="true">§ 7-1 skal lyde:</article><article class="futureLegalArticle" data-name="§7-1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 7-1</span>. <span class="legalArticleTitle">Inntekter ved salg av nettjenester</span></span><article class="legalP" id="kapittel-1-foreslåttparagraf-1-ledd-1">Nettvirksomhetens tillatte inntekter ved salg av nettjenester er årlig inntektsramme for nettvirksomheten jf. § 7-2, tillagt kostnader som kan dekkes inn som et tillegg jf. § 7-3, fratrukket avbruddskostnader, jf. § 9-1. Fra avbruddskostnadene skal det trekkes fra beløp som omfattes av individuelle avtaler, jf. § 9-3, og utbetalinger ved svært langvarige avbrudd, jf. § 9A-2.</article></article> <article class="defaultP" margin-top="true">§ 7-3 skal lyde:</article><article class="futureLegalArticle" data-name="§7-3" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 7-3</span>. <span class="legalArticleTitle">Kostnader som kan dekkes inn som et tillegg til årlig inntektsramme</span></span><article class="legalP" id="kapittel-1-foreslåttparagraf-2-ledd-1">Følgende kostnader skal dekkes inn som et tillegg til årlig inntektsramme:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-2-ledd-1-punkt-1"><article class="legalP" id="kapittel-1-foreslåttparagraf-2-ledd-1-punkt-1-ledd-1">Kostnader ved kjøp av nettjenester fra andre nettselskaper, og kostnader ved leie av andre nettselskap sine anlegg med inntektsramme.</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-2-ledd-1-punkt-2"><article class="legalP" id="kapittel-1-foreslåttparagraf-2-ledd-1-punkt-2-ledd-1">Innbetalt eiendomsskatt.</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-2-ledd-1-punkt-3"><article class="legalP" id="kapittel-1-foreslåttparagraf-2-ledd-1-punkt-3-ledd-1">Endringer i avskrivninger og i avkastning som følge av endret avkastningsgrunnlag i forhold til verdiene som inngår i kostnadsgrunnlaget, jf. § 8-1. Dersom endringene er negative skal de trekkes fra årlig inntektsramme.</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-2-ledd-1-punkt-4"><article class="legalP" id="kapittel-1-foreslåttparagraf-2-ledd-1-punkt-4-ledd-1">Kostnader ved spesifikke FoU-prosjekter som på forhånd er godkjent av Reguleringsmyndigheten for energi. Tillegget kan ikke overstige 0,3 prosent av nettselskapets avkastningsgrunnlag i det aktuelle år.</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-2-ledd-1-punkt-5"><article class="legalP" id="kapittel-1-foreslåttparagraf-2-ledd-1-punkt-5-ledd-1">Gebyrer nettselskapet er pålagt å betale Elhub.</article></article></li></ul></article></article> <article class="defaultP" margin-top="true">§ 8-1 skal lyde:</article><article class="futureLegalArticle" data-name="§8-1" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 8-1</span>. <span class="legalArticleTitle">Kostnadsgrunnlag</span></span><article class="legalP" id="kapittel-1-foreslåttparagraf-3-ledd-1">Kostnadsgrunnlaget for det aktuelle år fastsettes med utgangspunkt i følgende innrapporterte verdier for regnskapsåret to år tilbake i tid:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-3-ledd-1-punkt-1"><article class="legalP" id="kapittel-1-foreslåttparagraf-3-ledd-1-punkt-1-ledd-1">drifts- og vedlikeholdskostnader,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-3-ledd-1-punkt-2"><article class="legalP" id="kapittel-1-foreslåttparagraf-3-ledd-1-punkt-2-ledd-1">avskrivninger på investert nettkapital,</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-3-ledd-1-punkt-3"><article class="legalP" id="kapittel-1-foreslåttparagraf-3-ledd-1-punkt-3-ledd-1">bokført verdi på nettkapital per 31. desember, tillagt 1 prosent for netto arbeidskapital,</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-3-ledd-1-punkt-4"><article class="legalP" id="kapittel-1-foreslåttparagraf-3-ledd-1-punkt-4-ledd-1">nettap i MWh,</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-3-ledd-1-punkt-5"><article class="legalP" id="kapittel-1-foreslåttparagraf-3-ledd-1-punkt-5-ledd-1">KILE-beløp, jf. § 9-1.</article></article></li></ul></article><article class="legalP" id="kapittel-1-foreslåttparagraf-3-ledd-2">Verdiene i første ledd bokstav a) og e) skal inflasjonsjusteres.</article><article class="legalP" id="kapittel-1-foreslåttparagraf-3-ledd-3">Inflasjonsjusterte pensjonskostnader skal inngå i kostnadsgrunnlaget som et gjennomsnitt av regnskapsårene to til syv år tilbake i tid. For kostnadsgrunnlagene 2016–2019 skal inflasjonsjusterte pensjonskostnader for 2010–2013 som inngår ved beregning av gjennomsnittet etter første punktum, inngå ved beregningen som et gjennomsnitt av regnskapsførte pensjonskostnader for 2007–2013.</article><article class="legalP" id="kapittel-1-foreslåttparagraf-3-ledd-4">Kostnader som er pådratt som følge av overtredelse av lov eller pålegg gitt i medhold av lov skal ikke inngå i kostnadsgrunnlaget.</article></article> <article class="defaultP" margin-top="true">Overskriften i kapittel 9A skal lyde:</article><span class="futuretitle" id="kapittel-1-foreslåttittel-1">Kapittel 9A. Utbetalinger ved svært langvarige avbrudd</span> <article class="defaultP" margin-top="true">§ 9A-1 slettes.</article> <article class="defaultP" margin-top="true">Kapittel 11 skal lyde:</article><span class="futuretitle" id="kapittel-1-foreslåttittel-2">Kapittel 11. Årlig inntektsramme for systemansvarlig nettselskap</span><article class="futureLegalArticle" data-name="§11-1" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 11-1</span>. <span class="legalArticleTitle">Generelt om den økonomiske reguleringen av systemansvarlig nettselskap</span></span><article class="legalP" id="kapittel-1-foreslåttparagraf-4-ledd-1">Den som er tildelt oppgaven som systemansvarlig for det norske kraftsystemet, reguleres med en samlet inntektsramme som inkluderer både kostnader knyttet til egne nettanlegg og kostnader knyttet til utøvelsen av systemansvaret.</article><article class="legalP" id="kapittel-1-foreslåttparagraf-4-ledd-2">For fastsettelsen av årlig inntektsramme for systemansvarlig nettselskap gjelder kapittel 7, 8, 9, 10 og 12 så langt de passer.</article></article><article class="futureLegalArticle" data-name="§11-2" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 11-2</span>. <span class="legalArticleTitle">Rapportering</span></span><article class="legalP" id="kapittel-1-foreslåttparagraf-5-ledd-1">Systemansvarlig skal etter nærmere bestemmelse av Reguleringsmyndigheten for energi rapportere om forhold som har betydning for den økonomiske reguleringen av systemansvarlig og en samfunnsmessig rasjonell utøvelse av systemansvaret.</article><article class="legalP" id="kapittel-1-foreslåttparagraf-5-ledd-2">Rapporteringen skal deles inn i en hovedrapport som skal publiseres, og det skal utarbeides en grunnlagsrapportering som inneholder all informasjon som Reguleringsmyndigheten for energi etterspør etter første ledd.</article><article class="legalP" id="kapittel-1-foreslåttparagraf-5-ledd-3">Reguleringsmyndigheten for energi kan be om ytterligere opplysninger om forhold knyttet til den økonomiske reguleringen og en samfunnsmessig rasjonell utøvelse av systemansvaret.</article></article> <article class="defaultP" margin-top="true">§ 18-1a skal lyde:</article><article class="futureLegalArticle" data-name="§18-1a" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 18-1a</span>. <span class="legalArticleTitle">Overtredelsesgebyr</span></span><article class="legalP" id="kapittel-1-foreslåttparagraf-6-ledd-1">Ved overtredelse av bestemmelsene i § 2-1, § 2-2, § 2-8, § 4-1, § 5-1, § 7-1, § 7-4, § 7-5, § 7-7, § 9A-2, § 9A-4, § 11-2, og kapittel 13 til 17 kan det ilegges overtredelsesgebyr.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2019-12-04-1630/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">I forskrift 11. mars 1999 nr. 302 om økonomisk og teknisk rapportering, inntektsramme for nettvirksomheten og tariffer gjøres følgende endringer:</article> <article class="defaultP" margin-top="true">§ 7-1 skal lyde:</article><article class="futureLegalArticle" data-name="§7-1" id="kapittel-2-foreslåttparagraf-1"><span class="futureLegalArticleHeader"><span class="legalArticleValue">§ 7-1</span>. <span class="legalArticleTitle">Inntekter ved salg av nettjenester</span></span><article class="legalP" id="kapittel-2-foreslåttparagraf-1-ledd-1">Nettvirksomhetens tillatte inntekter ved salg av nettjenester er årlig inntektsramme for nettvirksomheten jf. § 7-2, tillagt kostnader som kan dekkes inn som et tillegg jf. § 7-3, fratrukket avbruddskostnader, jf. § 9-1. Fra avbruddskostnadene skal det trekkes fra beløp som omfattes av individuelle avtaler, jf. § 9-3, og utbetalinger ved svært langvarige avbrudd, jf. § 9A-1.</article></article> <article class="defaultP" margin-top="true">Kapittel 9A skal lyde:</article><span class="futuretitle" id="kapittel-2-foreslåttittel-1">Kapittel 9A. Utbetalinger ved svært langvarige avbrudd</span><article class="futureLegalArticle" data-name="§9A-1" id="kapittel-2-foreslåttparagraf-2"><span class="futureLegalArticleHeader"><span class="legalArticleValue">§ 9A-1</span>. <span class="legalArticleTitle">Utbetaling til sluttbrukere ved svært langvarige avbrudd</span></span><article class="legalP" id="kapittel-2-foreslåttparagraf-2-ledd-1">Husholdninger og fritidsboliger skal få utbetalt en kompensasjon når de har hatt avbrudd som varer i mer enn 12 timer.</article><article class="legalP" id="kapittel-2-foreslåttparagraf-2-ledd-2">Kompensasjonen per målepunkt er:<ul class="defaultList"><li data-li-identifier="a)" data-name="a)"><article class="listArticle" id="kapittel-2-foreslåttparagraf-2-ledd-2-punkt-1"><article class="legalP" id="kapittel-2-foreslåttparagraf-2-ledd-2-punkt-1-ledd-1">for husholdninger: 500 kroner ved avbrudd på 12 timer og deretter en sats på 40 kroner per time,</article></article></li><li data-li-identifier="b)" data-name="b)"><article class="listArticle" id="kapittel-2-foreslåttparagraf-2-ledd-2-punkt-2"><article class="legalP" id="kapittel-2-foreslåttparagraf-2-ledd-2-punkt-2-ledd-1">for fritidsboliger: 125 kroner ved avbrudd på 12 timer og deretter en sats på 10 kroner per time.</article></article></li></ul></article><article class="legalP" id="kapittel-2-foreslåttparagraf-2-ledd-3">Et samlet årlig krav kan ikke overstige forventet innbetalt nettleie for inneværende år. Forventet innbetalt nettleie er forventet årsforbruk i kWh multiplisert med gjeldende sats for energileddet i tillegg til fastleddet.</article><article class="legalP" id="kapittel-2-foreslåttparagraf-2-ledd-4">Sluttbruker som selv er skyld i at et avbrudd varer over 12 timer har ikke krav på kompensasjon.</article><article class="legalP" id="kapittel-2-foreslåttparagraf-2-ledd-5">Kompensasjonen skal utbetales sluttbruker innen 12 uker etter at strømtilførselen ble gjenopprettet.</article></article><article class="futureLegalArticle" data-name="§9A-2" id="kapittel-2-foreslåttparagraf-3"><span class="futureLegalArticleHeader"><span class="legalArticleValue">§ 9A-2</span>. <span class="legalArticleTitle">Registrering og beregning av svært langvarig avbrudd</span></span><article class="legalP" id="kapittel-2-foreslåttparagraf-3-ledd-1">Varigheten for et svært langvarig avbrudd regnes fra det tidspunkt nettselskapet visste eller burde ha visst at avbrudd har funnet sted. Avbruddet opphører når normal forsyning er gjenopprettet. Flere påfølgende avbrudd regnes som sammenhengende om ikke normal forsyning opprettholdes i minimum to timer sammenhengende.</article><article class="legalP" id="kapittel-2-foreslåttparagraf-3-ledd-2">Dersom sluttbruker selv har bidratt til å forlenge varigheten av avbruddet, kan nettselskapet redusere avbruddets varighet tilsvarende ved beregning av kompensasjonsbeløpet etter § 9A-1.</article></article><article class="futureLegalArticle" data-name="§9A-3" id="kapittel-2-foreslåttparagraf-4"><span class="futureLegalArticleHeader"><span class="legalArticleValue">§ 9A-3</span>. <span class="legalArticleTitle">Nettselskapets informasjonsplikt</span></span><article class="legalP" id="kapittel-2-foreslåttparagraf-4-ledd-1">Nettselskapet plikter å informere sluttbrukerne om deres rett til utbetaling etter § 9A-1.</article></article><article class="futureLegalArticle" data-name="§9A-4" id="kapittel-2-foreslåttparagraf-5"><span class="futureLegalArticleHeader"><span class="legalArticleValue">§ 9A-4</span>. <span class="legalArticleTitle">Forholdet mellom ansvarlig og berørt konsesjonær</span></span><article class="legalP" id="kapittel-2-foreslåttparagraf-5-ledd-1">Berørt konsesjonær i henhold til forskrift 30. november 2004 nr. 1557 om leveringskvalitet i kraftsystemet § 2A-3 skal forestå utbetaling til sluttbruker etter § 9A-1 første ledd. Berørt konsesjonær kan kreve det til sluttbruker utbetalte beløp tilbake fra ansvarlig konsesjonær.</article></article><article class="futureLegalArticle" data-name="§9A-5" id="kapittel-2-foreslåttparagraf-6"><span class="futureLegalArticleHeader"><span class="legalArticleValue">§ 9A-5</span>. <span class="legalArticleTitle">Fravikelighet</span></span><article class="legalP" id="kapittel-2-foreslåttparagraf-6-ledd-1">Reglene i dette kapittelet kan fravikes ved avtale som nevnt i forskrift 30. november 2004 nr. 1557 om leveringskvalitet i kraftsystemet § 1-3.</article></article> <article class="defaultP" margin-top="true">§ 18-1a skal lyde:</article><article class="futureLegalArticle" data-name="§18-1a" id="kapittel-2-foreslåttparagraf-7"><span class="futureLegalArticleHeader"><span class="legalArticleValue">§ 18-1a</span>. <span class="legalArticleTitle">Overtredelsesgebyr</span></span><article class="legalP" id="kapittel-2-foreslåttparagraf-7-ledd-1">Ved overtredelse av bestemmelsene i § 2-1, § 2-2, § 2-8, § 4-1, § 5-1, § 7-1, § 7-4, § 7-5, § 7-7, § 9A-1, § 9A-3, § 11-2, og kapittel 13 til 17 kan det ilegges overtredelsesgebyr.</article></article></section><section class="section" data-name="kapIII" id="kapittel-3" data-lovdata-URL="LTI/forskrift/2019-12-04-1630/KAPITTEL_3"><h2 data-text-align="center">III</h2><article class="defaultP">§ 8-6 skal lyde:</article><article class="futureLegalArticle" data-name="§8-6" id="kapittel-3-foreslåttparagraf-1"><span class="futureLegalArticleHeader"><span class="legalArticleValue">§ 8-6</span>. <span class="legalArticleTitle">Fastsettelse av årlig inntektsramme for eget nett</span></span><article class="legalP" id="kapittel-3-foreslåttparagraf-1-ledd-1">Ved fastsettelse av årlig inntektsramme skal 30 prosent av kostnadsgrunnlaget inngå i beregningen, når det er tatt hensyn til:<ul class="defaultList"><li data-li-identifier="a)" data-name="a)"><article class="listArticle" id="kapittel-3-foreslåttparagraf-1-ledd-1-punkt-1"><article class="legalP" id="kapittel-3-foreslåttparagraf-1-ledd-1-punkt-1-ledd-1">fastsatt referanserente, jf. § 8-3 og</article></article></li><li data-li-identifier="b)" data-name="b)"><article class="listArticle" id="kapittel-3-foreslåttparagraf-1-ledd-1-punkt-2"><article class="legalP" id="kapittel-3-foreslåttparagraf-1-ledd-1-punkt-2-ledd-1">referanseprisen på kraft, jf. § 8-4.</article></article></li></ul></article><article class="legalP" id="kapittel-3-foreslåttparagraf-1-ledd-2">Ved fastsettelsen av årlig inntektsramme skal 70 prosent av kostnadsnormen inngå i beregningen.</article><article class="legalP" id="kapittel-3-foreslåttparagraf-1-ledd-3">Ved feil i datagrunnlaget for enkeltvedtak om fastsettelse av nettselskapenes inntektsrammer kan vedtaket endres etter klage eller omgjøres uten klage også til skade for den vedtaket retter seg mot eller direkte tilgodeser, uavhengig av begrensningene i forvaltningsloven § 34 og § 35, dersom hensynet til andre privatpersoner eller offentlige interesser tilsier det. Dette skal gjøres i form av korreksjon i enkeltvedtak om inntektsramme senest det andre påfølgende inntektsrammeåret.</article><article class="legalP" id="kapittel-3-foreslåttparagraf-1-ledd-4">Reguleringsmyndigheten for energi kan etter søknad eller på eget tiltak i særlige tilfeller fastsette inntektsrammen på annet grunnlag enn det som fremkommer av første eller annet ledd.</article></article></section><section class="section" data-name="kapIV" id="kapittel-4" data-lovdata-URL="LTI/forskrift/2019-12-04-1630/KAPITTEL_4"><h2 data-text-align="center">IV</h2><article class="legalP" id="kapittel-4-ledd-1">Endringene i del I trer i kraft 1. januar 2020.</article><article class="legalP" id="kapittel-4-ledd-2">Endringene i del II trer i kraft 1. januar 2021.</article><article class="legalP" id="kapittel-4-ledd-3">Endringene i del III trer i kraft 1. januar 2023.</article></section></main></body></html>