<!DOCTYPE html><html lang="no"><head><title>Forskrift om lovpålagte forsikringer mv. som er tegnet i britiske foretak og adgang til å yte forsikringstjenester mv. etter Det forente kongerike Storbritannia og Nord-Irlands (Storbritannia) uttreden fra Den europeiske union (EU)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2019-04-10-471</dd><dt class="dokid">DokumentID</dt><dd class="dokid">LTI/forskrift/2019-04-10-471</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="dateInForce">I kraft fra</dt><dd class="dateInForce">2019-04-13</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2019-03-29-9/§1</li></ul></dd><dt class="dateOfPublication">Kunngjort</dt><dd class="dateOfPublication">2019-04-10 16:20</dd><dt class="journalNumber">Journalnummer</dt><dd class="journalNumber">2019-0281</dd><dt class="titleShort">Korttittel</dt><dd class="titleShort">Overgangsregler vedrørende forsikring (brexit)</dd><dt class="title">Tittel</dt><dd class="title">Forskrift om lovpålagte forsikringer mv. som er tegnet i britiske foretak og adgang til å yte forsikringstjenester mv. etter Det forente kongerike Storbritannia og Nord-Irlands (Storbritannia) uttreden fra Den europeiske union (EU)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 10. april 2019 med hjemmel i lov 29. mars 2019 nr. 9 om overgangsregler mv. ved Storbritannias uttreden fra Den europeiske union § 1. Fremmet av Finansdepartementet.</dd><dt class="refid">RefID</dt><dd class="refid">forskrift/2019-04-10-471</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om lovpålagte forsikringer mv. som er tegnet i britiske foretak og adgang til å yte forsikringstjenester mv. etter Det forente kongerike Storbritannia og Nord-Irlands (Storbritannia) uttreden fra Den europeiske union (EU)<ul class="tocSubUl"><li>§ 1. Virkeområde</li><li>§ 2. Lovpålagt forsikring mv. som er tegnet i et britisk foretak før Storbritannias uttreden fra EU</li><li>§ 3. Midlertidig adgang til å yte forsikringstjenester mv. fra foretak i Storbritannia</li><li>§ 4. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2019-04-10-471" id="dokument"><h1>Forskrift om lovpålagte forsikringer mv. som er tegnet i britiske foretak og adgang til å yte forsikringstjenester mv. etter Det forente kongerike Storbritannia og Nord-Irlands (Storbritannia) uttreden fra Den europeiske union (EU)</h1><article class="legalArticle" data-lovdata-URL="LTI/forskrift/2019-04-10-471/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Denne forskriften kommer til anvendelse dersom Det forente kongerike Storbritannia og Nord-Irland trer ut av Den europeiske union uten en utmeldingsavtale som inneholder en overgangsperiode.</article></article><article class="legalArticle" data-lovdata-URL="LTI/forskrift/2019-04-10-471/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Lovpålagt forsikring mv. som er tegnet i et britisk foretak før Storbritannias uttreden fra EU</span></h2><article class="legalP" id="paragraf-2-ledd-1">Der det etter lov eller forskrift er krav om forsikring, og slik forsikring er tegnet i et foretak som før Storbritannias uttreden fra EU hadde tillatelse til å drive forsikringsvirksomhet i Norge basert på hjemlandstillatelse, jf. finansforetaksloven § 5-2 og § 5-5, skal forsikringen anses som tegnet i en EØS-stat frem til utløpet av forsikringstiden eller til et tidspunkt fastsatt av Finanstilsynet i medhold av annet ledd. Det samme gjelder for krav til garanti, sikkerhet eller lignende stilt av forsikringsforetak eller kredittinstitusjon.</article><article class="legalP" id="paragraf-2-ledd-2">Finanstilsynet kan i forskrift eller enkeltvedtak bestemme at forsikringer, garantier og sikkerhetsstillelser som nevnt i første ledd som etter avtalen løper ut senere enn ett år etter at Storbritannia har trådt ut av EU, ikke lenger anses som tegnet i en EØS-stat, eller sette vilkår for at de fortsatt skal anses som tegnet i en EØS-stat.</article></article><article class="legalArticle" data-lovdata-URL="LTI/forskrift/2019-04-10-471/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Midlertidig adgang til å yte forsikringstjenester mv. fra foretak i Storbritannia</span></h2><article class="legalP" id="paragraf-3-ledd-1">Et foretak som før Storbritannias uttreden fra EU hadde tillatelse til å drive forsikringsvirksomhet i Norge basert på hjemlandstillatelse, jf. finansforetaksloven § 5-2 og § 5-5, kan etter Storbritannias uttreden fra EU fortsatt drive slik virksomhet, unntatt nytegning, fra forretningssted i Storbritannia eller Gibraltar overfor kunder i Norge uten tillatelse fra Finanstilsynet. Det samme gjelder for foretak med tillatelse til å stille garanti, sikkerhet eller lignende.</article><article class="legalP" id="paragraf-3-ledd-2">Finanstilsynet kan i forskrift eller enkeltvedtak fastsette nærmere bestemmelser om slik virksomhet, herunder fastsette at retten til å drive virksomhet som nevnt i første ledd skal opphøre. Det kan settes forskjellige opphørstidspunkter for forskjellige virksomheter. Finanstilsynet kan fastsette vilkår for virksomheten og gi pålegg om retting.</article></article><article class="legalArticle" data-lovdata-URL="LTI/forskrift/2019-04-10-471/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Ikrafttredelse</span></h2><article class="legalP" id="paragraf-4-ledd-1">Forskriften trer i kraft 13. april 2019.</article></article></main></body></html>