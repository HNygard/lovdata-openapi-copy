<!DOCTYPE html><html lang="no"><head><title>Forskrift om endring i forskrift om arbeidsmarkedstiltak</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2019-05-09-597</dd><dt class="dokid">DokumentID</dt><dd class="dokid">LTI/forskrift/2019-05-09-597</dd><dt class="ministry">Departement</dt><dd class="ministry"><ul><li>Arbeids- og sosialdepartementet</li></ul></dd><dt class="dateInForce">I kraft fra</dt><dd class="dateInForce">2019-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2015-12-11-1598</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2004-12-10-76/§12</li><li>lov/2004-12-10-76/§13</li></ul></dd><dt class="dateOfPublication">Kunngjort</dt><dd class="dateOfPublication">2019-05-14 15:40</dd><dt class="journalNumber">Journalnummer</dt><dd class="journalNumber">2019-0370</dd><dt class="titleShort">Korttittel</dt><dd class="titleShort">Endr. i tiltaksforskriften</dd><dt class="title">Tittel</dt><dd class="title">Forskrift om endring i forskrift om arbeidsmarkedstiltak</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Arbeids- og sosialdepartementet 9. mai 2019 med hjemmel i lov 10. desember 2004 nr. 76 om arbeidsmarkedstjenester (arbeidsmarkedsloven) § 12 og § 13.</dd><dt class="refid">RefID</dt><dd class="refid">forskrift/2019-05-09-597</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om arbeidsmarkedstiltak<ul class="tocSubUl"><li>I<ul class="tocSubUl"><li>§ 7-1. Formål</li><li>§ 7-2. Innhold</li><li>§ 7-3. Personkrets</li><li>§ 7-4. Varighet</li><li>§ 7-5. Tilskudd til tiltaksarrangør</li><li>§ 7-6. Anskaffelse</li><li>§ 9-1. Formål</li><li>§ 9-2. Innhold</li><li>§ 9-3. Personkrets</li><li>§ 9-4. Varighet</li><li>§ 9-5. Tilskudd til arbeidsgiver</li><li>§ 9-6. Oppfølging</li><li>§ 9-7. Utvidet adgang til midlertidig ansettelse</li><li>§ 9-8. Støtte etter kommisjonsbeslutning 2012/21/EU</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2019-05-09-597" id="dokument"><h1>Forskrift om endring i forskrift om arbeidsmarkedstiltak</h1><section class="section" data-name="kapI" id="kapittel-1" data-lovdata-URL="LTI/forskrift/2019-05-09-597/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 11. desember 2015 nr. 1598 om arbeidsmarkedstiltak (tiltaksforskriften) gjøres følgende endringer:</article> <article class="defaultP" margin-top="true">Kapittel 7 Opplæring skal lyde:</article><article class="futureLegalArticle" data-name="§7-1" id="kapittel-1-foreslåttparagraf-1"><span class="futureLegalArticleHeader">§ 7-1. <span class="legalArticleTitle">Formål</span></span><article class="legalP" id="kapittel-1-foreslåttparagraf-1-ledd-1">Opplæring skal bidra til at arbeidssøkere kvalifiseres til ledige jobber.</article></article><article class="futureLegalArticle" data-name="§7-2" id="kapittel-1-foreslåttparagraf-2"><span class="futureLegalArticleHeader">§ 7-2. <span class="legalArticleTitle">Innhold</span></span><article class="legalP" id="kapittel-1-foreslåttparagraf-2-ledd-1">Opplæring kan gis som<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-2-ledd-1-punkt-1"><article class="legalP" id="kapittel-1-foreslåttparagraf-2-ledd-1-punkt-1-ledd-1">kortvarige kurs basert på behov i arbeidsmarkedet (arbeidsmarkedsopplæring). Arbeidsmarkedsopplæringen skal som hovedregel gi formell kompetanse i form av offentlige prøvebevis, sertifikater o.l.,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-2-ledd-1-punkt-2"><article class="legalP" id="kapittel-1-foreslåttparagraf-2-ledd-1-punkt-2-ledd-1">fag- og yrkesopplæring på videregående skoles nivå eller høyere yrkesfaglig utdanning, eller</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-2-ledd-1-punkt-3"><article class="legalP" id="kapittel-1-foreslåttparagraf-2-ledd-1-punkt-3-ledd-1">høyere utdanning.</article></article></li></ul></article></article><article class="futureLegalArticle" data-name="§7-3" id="kapittel-1-foreslåttparagraf-3"><span class="futureLegalArticleHeader">§ 7-3. <span class="legalArticleTitle">Personkrets</span></span><article class="legalP" id="kapittel-1-foreslåttparagraf-3-ledd-1">Opplæring kan gis til personer med behov for kvalifisering.</article><article class="legalP" id="kapittel-1-foreslåttparagraf-3-ledd-2">Opplæring etter § 7-2 første ledd bokstav a og b kan gis til personer over 19 år som på grunn av mangelfulle formelle kvalifikasjoner eller svake grunnleggende ferdigheter har vanskeligheter med å komme inn på arbeidsmarkedet.</article><article class="legalP" id="kapittel-1-foreslåttparagraf-3-ledd-3">Opplæring etter § 7-2 første ledd bokstav c kan gis til personer over 22 år som på grunn av nedsatt arbeidsevne hindres i å skaffe seg eller beholde inntektsgivende arbeid.</article></article><article class="futureLegalArticle" data-name="§7-4" id="kapittel-1-foreslåttparagraf-4"><span class="futureLegalArticleHeader">§ 7-4. <span class="legalArticleTitle">Varighet</span></span><article class="legalP" id="kapittel-1-foreslåttparagraf-4-ledd-1">Opplæring kan gis i inntil tre år. Varigheten skal tilpasses tiltaksdeltakerens individuelle behov.</article><article class="legalP" id="kapittel-1-foreslåttparagraf-4-ledd-2">Varigheten for opplæring etter § 7-2 første ledd bokstav b og c, kan forlenges med inntil ett år dersom tiltaksdeltakeren av særlige grunner ikke kan gjennomføre utdanningen i løpet av tre år.</article></article><article class="futureLegalArticle" data-name="§7-5" id="kapittel-1-foreslåttparagraf-5"><span class="futureLegalArticleHeader">§ 7-5. <span class="legalArticleTitle">Tilskudd til tiltaksarrangør</span></span><article class="legalP" id="kapittel-1-foreslåttparagraf-5-ledd-1">Tilskudd til skolepenger, studiereiser som er nødvendig for at deltakeren skal kunne ta eksamen, semesteravgift og eksamensgebyr gis på grunnlag av de faktiske utgiftene, innenfor maksimalsatser som fastsettes av departementet. Det kan gjøres unntak fra maksimalsatsene dersom det er påkrevd for å gjennomføre et nødvendig og hensiktsmessig tiltak. Tilskuddet utbetales som hovedregel direkte til undervisningsstedet.</article></article><article class="futureLegalArticle" data-name="§7-6" id="kapittel-1-foreslåttparagraf-6"><span class="futureLegalArticleHeader">§ 7-6. <span class="legalArticleTitle">Anskaffelse</span></span><article class="legalP" id="kapittel-1-foreslåttparagraf-6-ledd-1">I den grad en anskaffelse av et kurs, opplæringsmoduler eller en enkelt opplæringsplass faller inn under virkeområdet for anskaffelsesloven med tilhørende forskrifter, skal tiltaket eller tiltaksplassen anskaffes i overensstemmelse med anskaffelsesreglene.</article><article class="legalP" id="kapittel-1-foreslåttparagraf-6-ledd-2">Før det anskaffes kurs eller opplæring etter § 7-2 første ledd bokstav a og b, skal Arbeids- og velferdsetaten vurdere om tiltaksdeltakeren kan benytte relevante tilbud som er tilgjengelig i kommunen eller fylkeskommunen.</article><article class="legalP" id="kapittel-1-foreslåttparagraf-6-ledd-3">Høyere utdanning etter § 7-2 første ledd bokstav c) kan bare tilbys gjennom bruk av tilgjengelige studie- og skoleplasser som gir formell kompetanse.</article></article> <article class="defaultP" margin-top="true">Kapittel 9 Midlertidig lønnstilskudd skal lyde:</article><article class="futureLegalArticle" data-name="§9-1" id="kapittel-1-foreslåttparagraf-7"><span class="futureLegalArticleHeader">§ 9-1. <span class="legalArticleTitle">Formål</span></span><article class="legalP" id="kapittel-1-foreslåttparagraf-7-ledd-1">Midlertidig lønnstilskudd skal bidra til at tiltaksdeltakere kan bli fast ansatt i ordinære virksomheter, og hindre utstøting av personer som står i fare for å falle ut av arbeidslivet.</article></article><article class="futureLegalArticle" data-name="§9-2" id="kapittel-1-foreslåttparagraf-8"><span class="futureLegalArticleHeader">§ 9-2. <span class="legalArticleTitle">Innhold</span></span><article class="legalP" id="kapittel-1-foreslåttparagraf-8-ledd-1">Tiltaksdeltakeren ansettes i en offentlig eller privat virksomhet, i hel- eller deltidsstilling, og skal utføre ordinære arbeidsoppgaver. Lønnstilskuddet skal kompensere for arbeidstakerens lavere produktivitet i denne perioden.</article></article><article class="futureLegalArticle" data-name="§9-3" id="kapittel-1-foreslåttparagraf-9"><span class="futureLegalArticleHeader">§ 9-3. <span class="legalArticleTitle">Personkrets</span></span><article class="legalP" id="kapittel-1-foreslåttparagraf-9-ledd-1">Midlertidig lønnstilskudd kan gis til arbeidsgivere som ansetter personer som har problemer med å komme inn på arbeidsmarkedet på ordinære lønns- og arbeidsvilkår.</article><article class="legalP" id="kapittel-1-foreslåttparagraf-9-ledd-2">Lønnstilskudd kan også gis til arbeidsgivere som beholder arbeidstakere med nedsatt arbeidsevne som står i fare for å falle ut av arbeidslivet etter tolv måneder med full eller gradert sykmelding.</article><article class="legalP" id="kapittel-1-foreslåttparagraf-9-ledd-3">Arbeids- og velferdsetaten må gjennomføre en behovs- eller arbeidsevnevurdering før lønnstilskudd kan innvilges. Det er kun personer som har fått vurdert at de har et bistandsbehov for å komme i, eller beholde en, jobb som kan få midlertidig lønnstilskudd.</article></article><article class="futureLegalArticle" data-name="§9-4" id="kapittel-1-foreslåttparagraf-10"><span class="futureLegalArticleHeader">§ 9-4. <span class="legalArticleTitle">Varighet</span></span><article class="legalP" id="kapittel-1-foreslåttparagraf-10-ledd-1">Varigheten på tilskuddet skal tilpasses tiltaksdeltakerens individuelle behov ut ifra dennes muligheter på arbeidsmarkedet.</article><article class="legalP" id="kapittel-1-foreslåttparagraf-10-ledd-2">Lønnstilskudd kan gis i inntil ett år. For personer med nedsatt arbeidsevne kan det gis lønnstilskudd i inntil to år.</article></article><article class="futureLegalArticle" data-name="§9-5" id="kapittel-1-foreslåttparagraf-11"><span class="futureLegalArticleHeader">§ 9-5. <span class="legalArticleTitle">Tilskudd til arbeidsgiver</span></span><article class="legalP" id="kapittel-1-foreslåttparagraf-11-ledd-1">Lønnstilskudd gis i form av en fast prosentvis lønnsrefusjon, som utmåles på grunnlag av faktisk stillingsprosent. Refusjonsgrunnlaget består av utbetalt lønn, feriepenger, arbeidsgiveravgift av lønnen og feriepengene og innskudd til obligatorisk tjenestepensjon.</article><article class="legalP" id="kapittel-1-foreslåttparagraf-11-ledd-2">Med lønn forstås timelønn eller månedslønn for arbeid utført i normalarbeidstiden, samt lønnsmessige tillegg etter oppsatt tjenesteplan for stillingen. Arbeidsgivers overtidsbetaling og andre variable tillegg skal ikke med i refusjonsgrunnlaget.</article><article class="legalP" id="kapittel-1-foreslåttparagraf-11-ledd-3">Lønnstilskuddet dekker 40 prosent av refusjonsgrunnlaget i inntil seks måneder, og deretter 30 prosent av refusjonsgrunnlaget. For personer med nedsatt arbeidsevne dekker lønnstilskuddet 60 prosent av refusjonsgrunnlaget i inntil tolv måneder, og deretter 50 prosent av refusjonsgrunnlaget.</article></article><article class="futureLegalArticle" data-name="§9-6" id="kapittel-1-foreslåttparagraf-12"><span class="futureLegalArticleHeader">§ 9-6. <span class="legalArticleTitle">Oppfølging</span></span><article class="legalP" id="kapittel-1-foreslåttparagraf-12-ledd-1">Arbeidsgivers og arbeidstakers behov for oppfølging av Arbeids- og velferdsetaten reguleres i Avtale om lønnstilskudd.</article></article><article class="futureLegalArticle" data-name="§9-7" id="kapittel-1-foreslåttparagraf-13"><span class="futureLegalArticleHeader">§ 9-7. <span class="legalArticleTitle">Utvidet adgang til midlertidig ansettelse</span></span><article class="legalP" id="kapittel-1-foreslåttparagraf-13-ledd-1">Dersom det er behov for en særlig utprøving av arbeidsevnen, kan arbeidstakeren tilsettes midlertidig i hele eller deler av tiltaksperioden, jf. arbeidsmiljøloven § 14-9 nr. 1 bokstav d. Muligheten for fast ansettelse skal vurderes fortløpende.</article></article><article class="futureLegalArticle" data-name="§9-8" id="kapittel-1-foreslåttparagraf-14"><span class="futureLegalArticleHeader">§ 9-8. <span class="legalArticleTitle">Støtte etter kommisjonsbeslutning 2012/21/EU</span></span><article class="legalP" id="kapittel-1-foreslåttparagraf-14-ledd-1">Tilskuddet skal gis i tråd med de regler som følger av gruppeunntaket for tjenester av allmenn økonomisk betydning, jf. forskrift 14. november 2008 nr. 1213 om unntak fra notifikasjonsplikt for offentlig støtte § 3.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2019-05-09-597/KAPITTEL_2"><h2 data-text-align="center">II</h2><article class="centeredP" data-text-align="center"><i>Ikrafttredelse</i></article><article class="legalP" id="kapittel-2-ledd-1">Endringene trer i kraft 1. juli 2019.</article></section></main></body></html>