<!DOCTYPE html><html lang="no"><head><title>Forskrift om endring i forskrift om transport av akvakulturdyr</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2019-06-25-919</dd><dt class="dokid">DokumentID</dt><dd class="dokid">LTI/forskrift/2019-06-25-919</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="dateInForce">I kraft fra</dt><dd class="dateInForce">2019-06-25</dd><dt class="changesToDocuments">Endrer</dt><dd class="changesToDocuments"><ul><li>forskrift/2008-06-17-820</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2003-12-19-124/§19</li><li>forskrift/2003-12-19-1790</li></ul></dd><dt class="dateOfPublication">Kunngjort</dt><dd class="dateOfPublication">2019-06-28 16:35</dd><dt class="journalNumber">Journalnummer</dt><dd class="journalNumber">2019-0616</dd><dt class="titleShort">Korttittel</dt><dd class="titleShort">Endr. i forskrift om transport av akvakulturdyr</dd><dt class="title">Tittel</dt><dd class="title">Forskrift om endring i forskrift om transport av akvakulturdyr</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Nærings- og fiskeridepartementet 25. juni 2019 med hjemmel i lov 19. desember 2003 nr. 124 om matproduksjon og mattrygghet mv. (matloven) § 19, jf. delegeringsvedtak 19. desember 2003 nr. 1790.</dd><dt class="refid">RefID</dt><dd class="refid">forskrift/2019-06-25-919</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om transport av akvakulturdyr<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2019-06-25-919" id="dokument"><h1>Forskrift om endring i forskrift om transport av akvakulturdyr</h1><section class="section" data-name="kapI" id="kapittel-1" data-lovdata-URL="LTI/forskrift/2019-06-25-919/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 17. juni 2008 nr. 820 om transport av akvakulturdyr gjøres følgende endringer:</article> <article class="defaultP" margin-top="true">§ 20a andre og tredje ledd skal endret lyde:</article><article class="legalP" id="kapittel-1-ledd-2">Kravene i første ledd gjelder også for brønnbåt som forlater PD-sonen etter at transport eller annet oppdrag med håndtering av laks, ørret, regnbueørret og røye er utført innenfor PD-sonen. Når brønnbåten har transportert settefisk til et akvakulturanlegg i PD-sonen hvor det ikke er mer enn 10 dager siden anlegget var brakklagt, og brønnbåten går direkte ut av sonen etter leveringen, gjelder likevel ikke de skjerpede kravene til smittehygiene som følger av første ledd. Med brakklagt menes her brakklegging i tråd med akvakulturdriftsforskriften § 40.</article><article class="legalP" id="kapittel-1-ledd-3">Dersom smitterisikoen er lav, kan Mattilsynet gi unntak fra kravet om karantenetid for transporter av fisk utenfra og inn til PD-sonen når brønnbåten går direkte ut av sonen etter levering av fisken.</article> <article class="defaultP" margin-top="true">§ 22 første ledd skal endret lyde:</article><article class="legalP" id="kapittel-1-ledd-4">Ved brønnbåttransport av fisk til et akvakulturanlegg, unntatt slaktemerd, skal transportvannet behandles før det tas inn i brønnen. Dette gjelder ikke vann som tas inn fra akvakulturanlegget som fisken kommer fra. Ved brønnbåttransport av fisk til et slakteri, inkludert slaktemerd ved slakteri, skal transportvannet behandles før det slippes ut fra brønnbåten.</article> <article class="defaultP" margin-top="true">§ 22 siste ledd skal lyde:</article><article class="legalP" id="kapittel-1-ledd-5">Uavhengig av bestemmelsene i foregående ledd er det forbudt å:<ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-5-punkt-1"><article class="legalP" id="kapittel-1-ledd-5-punkt-1-ledd-1">transportere levende laks, ørret, regnbueørret og røye, unntatt settefisk, ut av PD-sonen,</article></article></li><li data-li-identifier="b)" data-name="b)"><article class="listArticle" id="kapittel-1-ledd-5-punkt-2"><article class="legalP" id="kapittel-1-ledd-5-punkt-2-ledd-1">transportere levende laks, ørret, regnbueørret og røye til slakt over Hustadvika,</article></article></li><li data-li-identifier="c)" data-name="c)"><article class="listArticle" id="kapittel-1-ledd-5-punkt-3"><article class="legalP" id="kapittel-1-ledd-5-punkt-3-ledd-1">transportere fisk fra akvakulturanlegg med mistanke om eller påvist PD til åpen slaktemerd ved slakteri, med mindre Mattilsynet har gitt tillatelse,</article></article></li><li data-li-identifier="d)" data-name="d)"><article class="listArticle" id="kapittel-1-ledd-5-punkt-4"><article class="legalP" id="kapittel-1-ledd-5-punkt-4-ledd-1">transportere rensefisk fra akvakulturanlegg med ubehandlet sjøvann, ut av PD-sonen. Det samme gjelder ved transport fra område der aktuell subtype av SAV forekommer, til område fri for den aktuelle subtypen av SAV. Med ubehandlet sjøvann menes sjøvann som ikke er behandlet i samsvar med kravene i forskrift 20. februar 1997 nr. 192 om desinfeksjon av inntaksvann til og avløpsvann fra akvakulturrelatert virksomhet.</article></article></li></ul></article> <article class="defaultP" margin-top="true">§ 29 bokstav b og c skal lyde:<ul class="defaultList"><li data-li-identifier="b)" data-name="b)"><article class="listArticle" id="kapittel-1-ledd-5-punkt-5"><article class="legalP" id="kapittel-1-ledd-5-punkt-5-ledd-1">Transport av fisk til matfisk- og stamfiskanlegg og transport av slaktefisk kan foregå med kontinuerlig vannutskifting. Transporten skal likevel foregå uten vannutskifting når transporten passerer så nær akvakulturanlegg eller utslipp av avløp fra slakteri eller tilvirkningsanlegg at det er fare for at smitte spres til akvakulturdyrene som transporteres eller til akvakulturdyr som passeres under transporten. Vannutskiftingen skal stanses i størst mulig avstand fra akvakulturanlegg, slakteri og tilvirkningsanlegg som passeres.</article></article></li><li data-li-identifier="c)" data-name="c)"><article class="listArticle" id="kapittel-1-ledd-5-punkt-6"><article class="legalP" id="kapittel-1-ledd-5-punkt-6-ledd-1">Transport av settefisk av laks, ørret, regnbueørret og røye, og rensefisk, med brønnbåt ut fra PD-sonen skal gjennomføres uten vannutskifting når brønnbåten er innenfor PD-sonen.</article></article></li></ul></article></section><section class="section" data-name="kapII" id="kapittel-2" data-lovdata-URL="LTI/forskrift/2019-06-25-919/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft straks.</article></section></main></body></html>