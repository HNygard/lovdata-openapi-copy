<!DOCTYPE html><html lang="no"><head><title>Forskrift om de regionale forskningsfondene</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2019-12-18-2110</dd><dt class="dokid">DokumentID</dt><dd class="dokid">LTI/forskrift/2019-12-18-2110</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="dateInForce">I kraft fra</dt><dd class="dateInForce">2020-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2020-01-06 16:00</dd><dt class="journalNumber">Journalnummer</dt><dd class="journalNumber">2019-1392</dd><dt class="titleShort">Korttittel</dt><dd class="titleShort">Forskrift om de regionale forskningsfondene</dd><dt class="title">Tittel</dt><dd class="title">Forskrift om de regionale forskningsfondene</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kunnskapsdepartementet 18. desember 2019 med hjemmel i Stortingets årlige budsjettvedtak.</dd><dt class="refid">RefID</dt><dd class="refid">forskrift/2019-12-18-2110</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om de regionale forskningsfondene<ul class="tocSubUl"><li>§ 1. Virkeområdet</li><li>§ 2. Formålet med tilskuddsordningen</li><li>§ 3. Fordeling av midler til fylkeskommunene</li><li>§ 4. Fylkeskommunenes ansvar og oppgaver</li><li>§ 5. Norges forskningsråds ansvar og oppgaver</li><li>§ 6. Klage</li><li>§ 7. Kontroll med midlene</li><li>§ 8. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2019-12-18-2110" id="dokument"><h1>Forskrift om de regionale forskningsfondene</h1><article class="legalArticle" data-lovdata-URL="LTI/forskrift/2019-12-18-2110/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområdet</span></h2><article class="legalP" id="paragraf-1-ledd-1">Forskriften gjelder forvaltning av tilskuddsordningen for regionale forskningsfond, fylkeskommunenes forvaltning av midlene og samarbeidet med Norges forskningsråd.</article></article><article class="legalArticle" data-lovdata-URL="LTI/forskrift/2019-12-18-2110/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Formålet med tilskuddsordningen</span></h2><article class="legalP" id="paragraf-2-ledd-1">Tilskuddsordningen skal styrke regionenes forskningsevne gjennom tilskudd til forskning og innovasjon og gjennom mobilisering til økt FoU-innsats.</article><article class="legalP" id="paragraf-2-ledd-2">Regionale forskningsfond har som formål å:<ul class="defaultList"><li data-li-identifier="a)" data-name="a)"><article class="listArticle" id="paragraf-2-ledd-2-punkt-1"><article class="legalP" id="paragraf-2-ledd-2-punkt-1-ledd-1">styrke forskning for regional innovasjon og regional utvikling gjennom å <ul class="defaultList"><li data-li-identifier="i." data-name="i."><article class="listArticle" id="paragraf-2-ledd-2-punkt-1-ledd-1-punkt-1"><article class="legalP" id="paragraf-2-ledd-2-punkt-1-ledd-1-punkt-1-ledd-1">finansiere forskningsprosjekter av god kvalitet</article></article></li><li data-li-identifier="ii." data-name="ii."><article class="listArticle" id="paragraf-2-ledd-2-punkt-1-ledd-1-punkt-2"><article class="legalP" id="paragraf-2-ledd-2-punkt-1-ledd-1-punkt-2-ledd-1">medvirke til at bedrifter og offentlige virksomheter øker sin kompetanse, innovasjonsevne, verdiskaping og konkurransekraft ved å initiere forskning og ta i bruk resultater fra FoU</article></article></li><li data-li-identifier="iii." data-name="iii."><article class="listArticle" id="paragraf-2-ledd-2-punkt-1-ledd-1-punkt-3"><article class="legalP" id="paragraf-2-ledd-2-punkt-1-ledd-1-punkt-3-ledd-1">stimulere til et tettere samarbeid mellom FoU-institusjoner og styrke koplingene til næringsliv og offentlig sektor</article></article></li></ul></article></article></li><li data-li-identifier="b)" data-name="b)"><article class="listArticle" id="paragraf-2-ledd-2-punkt-2"><article class="legalP" id="paragraf-2-ledd-2-punkt-2-ledd-1">øke FoU-innsatsen gjennom å <ul class="defaultList"><li data-li-identifier="i." data-name="i."><article class="listArticle" id="paragraf-2-ledd-2-punkt-2-ledd-1-punkt-1"><article class="legalP" id="paragraf-2-ledd-2-punkt-2-ledd-1-punkt-1-ledd-1">mobilisere og kvalifisere bedrifter og offentlige virksomheter til å delta i nasjonal og internasjonal forskning</article></article></li><li data-li-identifier="ii." data-name="ii."><article class="listArticle" id="paragraf-2-ledd-2-punkt-2-ledd-1-punkt-2"><article class="legalP" id="paragraf-2-ledd-2-punkt-2-ledd-1-punkt-2-ledd-1">støtte FoU-prosjekter initiert av næringsliv, frivillig sektor og offentlige virksomheter inkludert universiteter, høyskoler og andre forskningsmiljøer</article></article></li></ul></article></article></li><li data-li-identifier="c)" data-name="c)"><article class="listArticle" id="paragraf-2-ledd-2-punkt-3"><article class="legalP" id="paragraf-2-ledd-2-punkt-3-ledd-1">bidra til økt forskningskvalitet og til utvikling av gode og konkurransedyktige FoU-miljøer gjennom å <ul class="defaultList"><li data-li-identifier="i." data-name="i."><article class="listArticle" id="paragraf-2-ledd-2-punkt-3-ledd-1-punkt-1"><article class="legalP" id="paragraf-2-ledd-2-punkt-3-ledd-1-punkt-1-ledd-1">støtte langsiktig, grunnleggende kompetansebygging i relevante forskningsmiljøer</article></article></li><li data-li-identifier="ii." data-name="ii."><article class="listArticle" id="paragraf-2-ledd-2-punkt-3-ledd-1-punkt-2"><article class="legalP" id="paragraf-2-ledd-2-punkt-3-ledd-1-punkt-2-ledd-1">knytte institusjonenes FoU-kompetanse til øvrige regionale FoU-aktiviteter og se disse i sammenheng</article></article></li><li data-li-identifier="iii." data-name="iii."><article class="listArticle" id="paragraf-2-ledd-2-punkt-3-ledd-1-punkt-3"><article class="legalP" id="paragraf-2-ledd-2-punkt-3-ledd-1-punkt-3-ledd-1">stimulere til fler- og tverrfaglig samarbeid i forskningsprosjekter</article></article></li></ul></article></article></li><li data-li-identifier="d)" data-name="d)"><article class="listArticle" id="paragraf-2-ledd-2-punkt-4"><article class="legalP" id="paragraf-2-ledd-2-punkt-4-ledd-1">arbeide for tett samspill mellom aktiviteter i regionene og deres relasjoner til andre nasjonale og internasjonale forskningsprogrammer og forskningsaktiviteter.</article></article></li></ul></article><article class="legalP" id="paragraf-2-ledd-3">Fylkeskommunene skal informere om fondet og formidle fondets forskningsresultater, herunder skape oppmerksomhet om og interesse for fondet i allmennheten og blant aktuelle målgrupper/søkere.</article><article class="legalP" id="paragraf-2-ledd-4">Fylkeskommunene Troms og Finnmark, Nordland, Trøndelag og Innlandet skal gjennom konsultasjon med Sametinget også ivareta samiske forskningsinteresser og -behov.</article></article><article class="legalArticle" data-lovdata-URL="LTI/forskrift/2019-12-18-2110/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Fordeling av midler til fylkeskommunene</span></h2><article class="legalP" id="paragraf-3-ledd-1">Det samlede tilskuddet til ordningen fastsettes i de årlige statsbudsjettene og fordeles til fylkeskommunene slik:<ul class="defaultList"><li data-li-identifier="a)" data-name="a)"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">5 prosent av tilskuddsmidlene settes av til fylkeskommunene Troms og Finnmark, og Nordland med et likt beløp til hver fylkeskommune. Av resten fordeles 60 prosent med et likt beløp til hver fylkeskommune og 40 prosent på grunnlag av fylkeskommunenes folketall.</article></article></li><li data-li-identifier="b)" data-name="b)"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">Inntil 10 prosent av tildelte midler kan fylkeskommunene bruke til administrasjon. Departementet kan i de årlige tilskuddsbrevene unntaksvis fastsette en høyere prosentsats for enkelte fylkeskommuner. Som administrasjon regnes utgifter ved å administrere ordningen, i tillegg til tiltak for å mobilisere og kvalifisere bedrifter og offentlig virksomheter til å delta i forskning.</article></article></li></ul></article><article class="legalP" id="paragraf-3-ledd-2">Tilskuddsmidlene og eventuell avkastning skal anvendes i samsvar med tilskuddsformålet.</article></article><article class="legalArticle" data-lovdata-URL="LTI/forskrift/2019-12-18-2110/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Fylkeskommunenes ansvar og oppgaver</span></h2> <article class="defaultP" margin-top="true">a) <i>Ansvar for tilskuddsordningen</i></article><article class="legalP" id="paragraf-4-ledd-1">Fylkeskommunene har ansvaret for utlysning og tildeling av midlene.</article><article class="legalP" id="paragraf-4-ledd-2">Fylkeskommunene kan samarbeide om bruken av midlene gjennom felles forskningssatsinger, fellesutlysninger av midler o.l. Midlene kan tildeles prosjekter lokalisert i og utenfor den enkelte fylkeskommune.</article><article class="legalP" id="paragraf-4-ledd-3">Bruken av tilskuddsmidlene skal være forankret i regionale mål og strategier.</article><article class="legalP" id="paragraf-4-ledd-4">Fylkeskommunene bestemmer områder/tema for utlysningene, målgrupper, prosjektperiode og tilgjengelige midler til de enkelte utlysningene. Fylkeskommunene skal bruke Forskningsrådets søknadstyper og Forskningsrådets system for vurdering av søknader om prosjektstøtte.</article><article class="legalP" id="paragraf-4-ledd-5">Fylkeskommunene kan i tillegg tildele midler til kvalifiserings- og mobiliseringsprosjekter.</article> <article class="defaultP" margin-top="true">b) <i>Vilkår for tildelinger</i></article><article class="legalP" id="paragraf-4-ledd-6">Fylkeskommunen skal ved tildelinger fastsette de vilkår som er nødvendig for å sikre at bevilgningene til de regionale forskningsfondene blir brukt i samsvar med Stortingets forutsetninger, vilkår i tilskuddsbrev fra departementet og forskriften her.</article><article class="legalP" id="paragraf-4-ledd-7">Midler fra denne tilskuddsordningen kan kombineres med andre offentlige virkemidler innenfor gjeldende regelverk for offentlig støtte. Støttetildelingene må være innenfor EØS-avtalens regler om offentlig støtte.</article> <article class="defaultP" margin-top="true">c) <i>Samarbeid med Norges forskningsråd</i></article><article class="legalP" id="paragraf-4-ledd-8">Fylkeskommunene og Norges forskningsråd skal inngå én felles avtale om Forskningsrådets bistand til forvaltning av tilskuddsordningen. Avtalen skal minst omhandle samarbeidet om og prosedyrer for utlysninger, søknadsbehandling og prosjektoppfølging samt rapportering og utvikling av læringsarenaer og erfaringsutveksling mellom fylkeskommunene.</article> <article class="defaultP" margin-top="true">d) <i>Økonomiforvaltning og rapportering</i></article><article class="legalP" id="paragraf-4-ledd-9">Forvaltning av tilskuddsmidlene skal skje i henhold til regelverket for økonomistyring i staten, så langt det passer. Fylkeskommunene skal sørge for tilfredsstillende oppfølging av og kontroll med tilskuddsmidlene i hele tilskuddskjeden. Fylkeskommunen kan kreve tilskudd tilbakebetalt dersom forutsetningen for tilskuddet ikke overholdes.</article><article class="legalP" id="paragraf-4-ledd-10">Fylkeskommunene skal sende årsrapport til departementet og til Norges forskningsråd innen den frist som fastsettes i de årlige tilskuddsbrevene.</article><article class="legalP" id="paragraf-4-ledd-11">Rapporteringen skal omtale hvordan de tildelte midlene er brukt for å realisere formålet med regionale forskningsfond, blant annet basert på Forskningsrådets indikatorer for måloppnåelse, se § 5. Rapporteringen skal ha to hoveddeler, resultatrapportering og økonomisk rapportering.</article><article class="legalP" id="paragraf-4-ledd-12">Rapporten skal vise hvordan fondsmidlene er fordelt på søknadstyper, faglige temaer og mottakergrupper. Det skal rapporteres på bruk av midler til administrasjon.</article><article class="legalP" id="paragraf-4-ledd-13">Departementet kan gi nærmere regler om rapporteringen i tilskuddsbrevene.</article></article><article class="legalArticle" data-lovdata-URL="LTI/forskrift/2019-12-18-2110/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Norges forskningsråds ansvar og oppgaver</span></h2><article class="legalP" id="paragraf-5-ledd-1">Norges forskningsråd skal bistå fylkeskommunene i forvaltningen av de regionale forskningsfondene. Samarbeidet reguleres i avtalen mellom Forskningsrådet og fylkeskommunene etter § 4 c.</article><article class="legalP" id="paragraf-5-ledd-2">Forskningsrådet skal særlig bidra til å ivareta forskningens kvalitet i alle ledd fra utlysning til tildeling av FoU-midler. Forskningsrådet skal levere støttetjenester til forvaltningen av de regionale forskningsfondene og være bindeledd mot nasjonale og internasjonale forskningsprogrammer og -kompetanse.</article><article class="legalP" id="paragraf-5-ledd-3">Forskningsrådet skal fastsette indikatorer for måloppnåelse, basert på formålet med tilskuddsordningen, etter dialog med fylkeskommunene.</article><article class="legalP" id="paragraf-5-ledd-4">Forskningsrådet skal utarbeide en årlig rapport til departementet om de regionale forskningsfondenes samlede aktivitet og resultater, og om Forskningsrådets samarbeid med fylkeskommunene.</article></article><article class="legalArticle" data-lovdata-URL="LTI/forskrift/2019-12-18-2110/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Klage</span></h2><article class="legalP" id="paragraf-6-ledd-1">Norges forskningsråd er klageorgan for enkeltvedtak fattet av fylkeskommunen om tildeling av støtte. Det er ikke adgang til å klage over fylkeskommunenes skjønnsutøvelse.</article></article><article class="legalArticle" data-lovdata-URL="LTI/forskrift/2019-12-18-2110/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Kontroll med midlene</span></h2><article class="legalP" id="paragraf-7-ledd-1">Departementet kan føre kontroll med at midlene blir brukt etter forutsetningene, og har rett til innsyn i alle dokumenter som gjelder forvaltningen av tilskuddet. Departementet kan kreve tilskuddet helt eller delvis tilbakebetalt fra fylkeskommunene dersom det ikke benyttes i samsvar med gjeldende regelverk.</article></article><article class="legalArticle" data-lovdata-URL="LTI/forskrift/2019-12-18-2110/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse</span></h2><article class="legalP" id="paragraf-8-ledd-1">Forskriften trer i kraft 1. januar 2020.</article></article></main></body></html>