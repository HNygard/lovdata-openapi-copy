<!DOCTYPE html><html lang="no"><head><title>Forskrift om tilskudd til tiltak i Utvalgte kulturlandskap i jordbruket og verdensarvområdene Vegaøyan og Vestnorsk fjordlandskap</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2019-12-18-2024</dd><dt class="dokid">DokumentID</dt><dd class="dokid">LTI/forskrift/2019-12-18-2024</dd><dt class="ministry">Departement</dt><dd class="ministry"><ul><li>Landbruks- og matdepartementet</li><li>Klima- og miljødepartementet</li></ul></dd><dt class="dateInForce">I kraft fra</dt><dd class="dateInForce">2020-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2016-08-10-966</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-23/§3</li><li>lov/1995-05-12-23/§18</li></ul></dd><dt class="dateOfPublication">Kunngjort</dt><dd class="dateOfPublication">2019-12-27 15:45</dd><dt class="journalNumber">Journalnummer</dt><dd class="journalNumber">2019-1298</dd><dt class="titleShort">Korttittel</dt><dd class="titleShort">Forskrift om tilskudd til verdensarvområdene Vegaøyan og Vestnorsk fjordlandskap</dd><dt class="title">Tittel</dt><dd class="title">Forskrift om tilskudd til tiltak i Utvalgte kulturlandskap i jordbruket og verdensarvområdene Vegaøyan og Vestnorsk fjordlandskap</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Landbruks- og matdepartementet 18. desember 2019 med hjemmel i lov 12. mai 1995 nr. 23 om jord (jordlova) § 3 og § 18 og jordbruksavtalen kap. 1150 post 50.11, og av Klima- og miljødepartementet 18. desember 2019 med hjemmel i Stortingets årlige budsjettvedtak for kap. 1420 post 81 (ikke verdensarvområdene).</dd><dt class="refid">RefID</dt><dd class="refid">forskrift/2019-12-18-2024</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskudd til tiltak i Utvalgte kulturlandskap i jordbruket og verdensarvområdene Vegaøyan og Vestnorsk fjordlandskap<ul class="tocSubUl"><li>§ 1. Formål med tilskuddsordningene</li><li>§ 2. Virkeområde</li><li>§ 3. Utlysning av tilskuddsmidler og kriterier for tildeling av tilskudd</li><li>§ 4. Krav til søknad og søknadsfrist</li><li>§ 5. Frist for gjennomføring</li><li>§ 6. Rapportering og utbetaling</li><li>§ 7. Myndighet og klage</li><li>§ 8. Opplysningsplikt og kontroll</li><li>§ 9. Kontroll med kommunen som tilskuddsforvalter</li><li>§ 10. Omgjøring og tilbakebetaling</li><li>§ 11. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2019-12-18-2024" id="dokument"><h1>Forskrift om tilskudd til tiltak i Utvalgte kulturlandskap i jordbruket og verdensarvområdene Vegaøyan og Vestnorsk fjordlandskap</h1><article class="legalArticle" data-lovdata-URL="LTI/forskrift/2019-12-18-2024/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål med tilskuddsordningene</span></h2><article class="legalP" id="paragraf-1-ledd-1">Formålet med tilskudd til tiltak i verdensarvområder er å styrke landbruket i verdensarvområdene.</article><article class="legalP" id="paragraf-1-ledd-2">Formålet med tilskudd til tiltak i Utvalgte kulturlandskap er å bidra til å sikre verdier knyttet til landskap, biologisk mangfold, kulturminner og kulturmiljøer, herunder sikre langsiktig skjøtsel og drift.</article></article><article class="legalArticle" data-lovdata-URL="LTI/forskrift/2019-12-18-2024/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften gjelder for tiltak innenfor Utvalgte kulturlandskap i jordbruket og verdensarvområdene Vegaøyan og Vestnorsk fjordlandskap, slik disse områdene er avgrenset i Naturbase.</article></article><article class="legalArticle" data-lovdata-URL="LTI/forskrift/2019-12-18-2024/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Utlysning av tilskuddsmidler og kriterier for tildeling av tilskudd</span></h2><article class="legalP" id="paragraf-3-ledd-1">Kommunen skal utlyse alle tildelte tilskuddsmidler. Ved utlysningen skal kommunen opplyse om hvilke tiltak det kan gis tilskudd til, satser og egenandeler for ulike tiltak, og om det er avsatt midler til felles tiltak for området.</article><article class="legalP" id="paragraf-3-ledd-2">Kommunen kan innvilge tilskudd i samsvar med formålet med tilskuddsordningen og målsettinger i eventuelle planer for området.</article><article class="legalP" id="paragraf-3-ledd-3">Tiltak som gis tilskudd kan være:<ul class="defaultList"><li data-li-identifier="-" data-name="-"><article class="listArticle" id="paragraf-3-ledd-3-punkt-1"><article class="legalP" id="paragraf-3-ledd-3-punkt-1-ledd-1">restaurering og skjøtsel av arealer</article></article></li><li data-li-identifier="-" data-name="-"><article class="listArticle" id="paragraf-3-ledd-3-punkt-2"><article class="legalP" id="paragraf-3-ledd-3-punkt-2-ledd-1">istandsetting, vedlikehold og skjøtsel av bygninger og andre kulturminner</article></article></li><li data-li-identifier="-" data-name="-"><article class="listArticle" id="paragraf-3-ledd-3-punkt-3"><article class="legalP" id="paragraf-3-ledd-3-punkt-3-ledd-1">tilrettelegging for ferdsel og friluftsliv</article></article></li><li data-li-identifier="-" data-name="-"><article class="listArticle" id="paragraf-3-ledd-3-punkt-4"><article class="legalP" id="paragraf-3-ledd-3-punkt-4-ledd-1">formidling</article></article></li><li data-li-identifier="-" data-name="-"><article class="listArticle" id="paragraf-3-ledd-3-punkt-5"><article class="legalP" id="paragraf-3-ledd-3-punkt-5-ledd-1">nødvendig planlegging av tiltak</article></article></li><li data-li-identifier="-" data-name="-"><article class="listArticle" id="paragraf-3-ledd-3-punkt-6"><article class="legalP" id="paragraf-3-ledd-3-punkt-6-ledd-1">kartlegging og dokumentasjon av landskapsverdier</article></article></li><li data-li-identifier="-" data-name="-"><article class="listArticle" id="paragraf-3-ledd-3-punkt-7"><article class="legalP" id="paragraf-3-ledd-3-punkt-7-ledd-1">kartlegging og dokumentasjon av behov for skjøtsel og sikring av natur- og kulturminneverdier</article></article></li><li data-li-identifier="-" data-name="-"><article class="listArticle" id="paragraf-3-ledd-3-punkt-8"><article class="legalP" id="paragraf-3-ledd-3-punkt-8-ledd-1">andre tiltak som fremmer formålet med ordningen.</article></article></li></ul></article><article class="legalP" id="paragraf-3-ledd-4">I vurderingen av hvilke søknader og tiltak som skal prioriteres skal kommunen legge vekt på i hvilken grad:<ul class="defaultList"><li data-li-identifier="-" data-name="-"><article class="listArticle" id="paragraf-3-ledd-4-punkt-1"><article class="legalP" id="paragraf-3-ledd-4-punkt-1-ledd-1">kostnadene står i forhold til tiltakets mål og antatte effekt</article></article></li><li data-li-identifier="-" data-name="-"><article class="listArticle" id="paragraf-3-ledd-4-punkt-2"><article class="legalP" id="paragraf-3-ledd-4-punkt-2-ledd-1">tiltaket inngår i et målrettet og langsiktig arbeid som fremmer formålet med tilskuddsordningen.</article></article></li></ul></article><article class="legalP" id="paragraf-3-ledd-5">Det må foreligge skriftlig tillatelse fra grunneier og eventuelle berørte rettighetshavere.</article><article class="legalP" id="paragraf-3-ledd-6">Kommunen kan sette vilkår i vedtaksbrevet for innvilgelse av tilskudd til det enkelte tiltak.</article><article class="legalP" id="paragraf-3-ledd-7">Kommunen skal innhente nødvendig kunnskap om landbruk, natur og kulturminner før vedtak om tildeling av tilskudd treffes.</article></article><article class="legalArticle" data-lovdata-URL="LTI/forskrift/2019-12-18-2024/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Krav til søknad og søknadsfrist</span></h2><article class="legalP" id="paragraf-4-ledd-1">Søknad om tilskudd skal sendes til kommunen på søknadskjema fastsatt av Landbruksdirektoratet. Kommunen setter søknadsfrist. I de tilfeller det utvalgte området strekker seg over flere kommuner, skal søknaden sendes den kommunen som har ansvaret for å behandle søknader i det aktuelle området.</article><article class="legalP" id="paragraf-4-ledd-2">Kommunen kan kreve at det legges ved:<ul class="defaultList"><li data-li-identifier="-" data-name="-"><article class="listArticle" id="paragraf-4-ledd-2-punkt-1"><article class="legalP" id="paragraf-4-ledd-2-punkt-1-ledd-1">kart som viser hvor tiltaket skal gjennomføres</article></article></li><li data-li-identifier="-" data-name="-"><article class="listArticle" id="paragraf-4-ledd-2-punkt-2"><article class="legalP" id="paragraf-4-ledd-2-punkt-2-ledd-1">bilder av arealet eller objektet før tiltaket settes i gang</article></article></li><li data-li-identifier="-" data-name="-"><article class="listArticle" id="paragraf-4-ledd-2-punkt-3"><article class="legalP" id="paragraf-4-ledd-2-punkt-3-ledd-1">skriftlig tillatelse for gjennomføring av tiltaket fra eier og eventuelle rettighetshavere.</article></article></li></ul></article><article class="legalP" id="paragraf-4-ledd-3">Kommunen kan sette ytterligere krav til søknadens innhold.</article><article class="legalP" id="paragraf-4-ledd-4">Mangelfulle søknader kan avvises.</article></article><article class="legalArticle" data-lovdata-URL="LTI/forskrift/2019-12-18-2024/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Frist for gjennomføring</span></h2><article class="legalP" id="paragraf-5-ledd-1">Frist for gjennomføring av tiltak er 3 år fra tilskudd ble innvilget, med mindre kommunen har satt en kortere frist ved innvilgelsen av søknaden. Kommunen kan etter søknad forlenge gjennomføringsfristen dersom dette er nødvendig for å få gjennomført tiltaket, men ikke ut over fem år fra tilskuddet ble innvilget.</article></article><article class="legalArticle" data-lovdata-URL="LTI/forskrift/2019-12-18-2024/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Rapportering og utbetaling</span></h2><article class="legalP" id="paragraf-6-ledd-1">Mottaker av tilskudd skal rapportere om måloppnåelse og bruken av tilskuddet slik skjema fastsatt av Landbruksdirektoratet angir. Rapporteringen skal skje til kommunen innen fristen fastsatt i vedtaksbrevet.</article><article class="legalP" id="paragraf-6-ledd-2">Utbetaling av tilskudd skjer etter skriftlig anmodning til kommunen. Deler av tilskudd kan utbetales etter hvert som søkeren godtgjør framdrift i gjennomføring av tiltaket og kommunen har godkjent rapporteringen. Minst 25&#xa0;% av tilskuddet holdes tilbake inntil tiltaket er fullført og sluttrapporteringen er godkjent.</article><article class="legalP" id="paragraf-6-ledd-3">Nærmere krav til rapporteringen og utbetaling kan gis i vedtaksbrevet.</article></article><article class="legalArticle" data-lovdata-URL="LTI/forskrift/2019-12-18-2024/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Myndighet og klage</span></h2><article class="legalP" id="paragraf-7-ledd-1">Kommunen fatter vedtak etter denne forskriften. I de tilfeller det utvalgte området strekker seg over flere kommuner, skal de aktuelle kommunene avklare hvilken kommune som skal behandle søknader. Fylkesmannen fatter vedtak når det søkes om tilskudd til tiltak på eiendommer som kommunen eier eller drifter. Når fylkesmannen fatter vedtak, har fylkesmannen samme myndighet som kommunen etter bestemmelsene i denne forskriften.</article><article class="legalP" id="paragraf-7-ledd-2">Vedtak kan påklages etter bestemmelsene i lov 10. februar 1967 om behandlingsmåten i forvaltningssaker (forvaltningsloven) kap. VI. Klage på vedtak fattet av kommunen skal avgjøres av fylkesmannen. Klage på vedtak fattet av fylkesmannen skal avgjøres av Landbruksdirektoratet.</article><article class="legalP" id="paragraf-7-ledd-3">Klagen forelegges natur- og kulturminneforvaltningen for eventuell uttalelse før vedtak treffes dersom tiltaket berører deres ansvarsområder.</article></article><article class="legalArticle" data-lovdata-URL="LTI/forskrift/2019-12-18-2024/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Opplysningsplikt og kontroll</span></h2><article class="legalP" id="paragraf-8-ledd-1">Kommunen kan føre kontroll med at vilkår for utbetaling av tilskudd er oppfylt. Kommunen kan foreta stedlig kontroll.</article><article class="legalP" id="paragraf-8-ledd-2">Søker av tilskudd plikter å gi alle opplysninger som kommunen finner nødvendig for å kunne kontrollere at bruken av tilskuddsmidlene er i tråd med forutsetningene, herunder bokføring og korrespondanse som vedkommer tilskuddet.</article><article class="legalP" id="paragraf-8-ledd-3">Når Fylkesmannen treffer vedtak etter § 7 første ledd, har de samme myndighet som kommunen etter § 8 første og andre ledd.</article><article class="legalP" id="paragraf-8-ledd-4">Når Fylkesmannen eller Landbruksdirektoratet behandler en klage over vedtak om tilskudd, har de samme myndighet som kommunen til å innhente opplysninger og foreta stedlig kontroll etter § 8 første og andre ledd.</article></article><article class="legalArticle" data-lovdata-URL="LTI/forskrift/2019-12-18-2024/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Kontroll med kommunen som tilskuddsforvalter</span></h2><article class="legalP" id="paragraf-9-ledd-1">Ved kontroll med kommunens forvaltning av tilskuddsordningen kan Landbruksdirektoratet foreta stedlig kontroll hos tilskuddsmottaker og innhente nødvendig dokumentasjon.</article></article><article class="legalArticle" data-lovdata-URL="LTI/forskrift/2019-12-18-2024/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Omgjøring og tilbakebetaling</span></h2><article class="legalP" id="paragraf-10-ledd-1">Tilskudd som ikke er brukt i samsvar med tildelingsvedtaket kan kreves tilbakebetalt.</article><article class="legalP" id="paragraf-10-ledd-2">Vedtak om innvilget tilskudd kan omgjøres og utbetalt tilskudd kan kreves tilbakebetalt dersom det avdekkes forhold som er i strid med det som er forutsatt ved innvilgning av tilskuddet.</article><article class="legalP" id="paragraf-10-ledd-3">For tilbakebetalingskrav kan det kreves renter når kravet ikke innfris ved forfall. Størrelsen på renten følger rentesatsen fastsatt med hjemmel i lov 17. desember 1976 nr. 100 om renter ved forsinket betaling m.m.</article></article><article class="legalArticle" data-lovdata-URL="LTI/forskrift/2019-12-18-2024/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse</span></h2><article class="legalP" id="paragraf-11-ledd-1">Forskriften trer i kraft 1. januar 2020. Samtidig oppheves forskrift 10. august 2016 nr. 966 om tilskudd til tiltak i Utvalgte kulturlandskap i jordbruket og verdensarvområdene Vegaøyan og Vestnorsk fjordlandskap.</article></article></main></body></html>