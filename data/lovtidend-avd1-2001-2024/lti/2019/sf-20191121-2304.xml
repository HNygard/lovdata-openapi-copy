<!DOCTYPE html><html lang="no"><head><title>Forskrift for graden doctor philosophiae (dr.philos.) ved Universitetet i Sørøst-Norge</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2019-11-21-2304</dd><dt class="dokid">DokumentID</dt><dd class="dokid">LTI/forskrift/2019-11-21-2304</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="subunit">Etat</dt><dd class="subunit"><ul><li>Universitetet i Sørøst-Norge</li></ul></dd><dt class="dateInForce">I kraft fra</dt><dd class="dateInForce">2019-11-21</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-2</li><li>lov/2005-04-01-15/§3-3</li><li>forskrift/2005-12-16-1574/§11</li></ul></dd><dt class="dateOfPublication">Kunngjort</dt><dd class="dateOfPublication">2020-12-03 17:20</dd><dt class="journalNumber">Journalnummer</dt><dd class="journalNumber">2020-1686</dd><dt class="titleShort">Korttittel</dt><dd class="titleShort">Forskrift for graden doctor philosophiae (dr.philos.) ved Universitetet i Sørøst-Norge</dd><dt class="title">Tittel</dt><dd class="title">Forskrift for graden doctor philosophiae (dr.philos.) ved Universitetet i Sørøst-Norge</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av styret ved Universitetet i Sørøst-Norge 21. november 2019 med hjemmel i lov 1. april 2005 nr. 15 om universiteter og høyskoler (universitets- og høyskoleloven) § 3-2 og § 3-3 og forskrift 16. desember 2005 nr. 1574 om grader og yrkesutdanninger, beskyttet tittel og normert studietid ved universiteter og høyskoler § 11.</dd><dt class="refid">RefID</dt><dd class="refid">forskrift/2019-11-21-2304</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift for graden doctor philosophiae (dr.philos.) ved Universitetet i Sørøst-Norge<ul class="tocSubUl"><li>§ 1. Virkeområde</li><li>§ 2. Målsetting og innhold</li><li>§ 3. Ansvarsfordeling</li><li>§ 4. Retten til å fremstille seg</li><li>§ 5. Søknad og krav til dokumentasjon</li><li>§ 6. Krav til avhandlingen</li><li>§ 7. Innlevering av avhandling</li><li>§ 8. Oppnevning av bedømmelseskomité</li><li>§ 9. Bedømmelseskomitéens innstilling</li><li>§ 10. Fakultetets behandling av bedømmelseskomitéens innstilling</li><li>§ 11. Ny innlevering</li><li>§ 12. Krav til den trykte avhandlingen</li><li>§ 13. Offentliggjøring av avhandlingen</li><li>§ 14. Prøveforelesninger</li><li>§ 15. Disputas</li><li>§ 16. Kreering og diplom</li><li>§ 17. Klage</li><li>§ 18. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2019-11-21-2304" id="dokument"><h1>Forskrift for graden doctor philosophiae (dr.philos.) ved Universitetet i Sørøst-Norge</h1><article class="legalArticle" data-lovdata-URL="LTI/forskrift/2019-11-21-2304/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften gjelder graden doctor philosophiae (dr.philos.), og gir regler om retten til å fremstille seg for dr.philos.-prøven og gjennomføringen av denne.</article></article><article class="legalArticle" data-lovdata-URL="LTI/forskrift/2019-11-21-2304/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Målsetting og innhold</span></h2><article class="numberedLegalP" data-numerator="1" id="paragraf-2-nummer-1">(1) Graden dr.philos. er en ikke-veiledet doktorgrad, som skal kvalifisere for forskningsvirksomhet og annet arbeid i samfunnet hvor det stilles store krav til vitenskapelig innsikt, arbeidsmåte og analytisk tenkning i samsvar med god vitenskapelig skikk og forskningsetiske standarder.</article><article class="numberedLegalP" data-numerator="2" id="paragraf-2-nummer-2">(2) Forskningsarbeidet og doktoravhandlingen er utført uten formell tilknytning til et av universitetets doktorgradsprogrammer.</article><article class="numberedLegalP" data-numerator="3" id="paragraf-2-nummer-3">(3) Dr.philos.-graden tildeles på grunnlag av:<ul class="defaultList"><li data-li-identifier="a." data-name="a."><article class="listArticle" id="paragraf-2-nummer-3-punkt-1"><article class="legalP" id="paragraf-2-nummer-3-punkt-1-ledd-1">vitenskapelig avhandling</article></article></li><li data-li-identifier="b." data-name="b."><article class="listArticle" id="paragraf-2-nummer-3-punkt-2"><article class="legalP" id="paragraf-2-nummer-3-punkt-2-ledd-1">doktorgradsprøve.</article></article></li></ul></article><article class="numberedLegalP" data-numerator="4" id="paragraf-2-nummer-4">(4) Doktorgradsprøven består av to prøveforelesninger og et offentlig forsvar av den vitenskapelige avhandlingen, disputas. Den ene prøveforelesningen skal være over et tildelt emne, den andre etter et selvvalgt emne.</article></article><article class="legalArticle" data-lovdata-URL="LTI/forskrift/2019-11-21-2304/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Ansvarsfordeling</span></h2><article class="numberedLegalP" data-numerator="1" id="paragraf-3-nummer-1">(1) Universitetsstyret har det overordnede ansvaret for dr.philos.-graden, og fastsetter forskrift for graden.</article><article class="numberedLegalP" data-numerator="2" id="paragraf-3-nummer-2">(2) Rektor gis fullmakt til å tildele graden og utstede diplom, jf. § 16.</article><article class="numberedLegalP" data-numerator="3" id="paragraf-3-nummer-3">(3) Fakultetet fatter vedtak om godkjenning av den vitenskapelige avhandlingen, om den er verdig til å forsvares for graden dr.philos. og om doktorgradsprøven kan godkjennes, jf. § 10 og § 15.</article></article><article class="legalArticle" data-lovdata-URL="LTI/forskrift/2019-11-21-2304/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Retten til å fremstille seg</span></h2><article class="numberedLegalP" data-numerator="1" id="paragraf-4-nummer-1">(1) Rett til å fremstille seg til prøven for dr.philos.-graden har den som er statsborger i et nordisk land, og har avlagt eksamen av høyere grad.</article><article class="numberedLegalP" data-numerator="2" id="paragraf-4-nummer-2">(2) Søkere som ikke er nordiske statsborgere kan etter begrunnet og dokumentert søknad gis anledning til å fremstille seg for doktorgradsprøven dersom vedkommende har oppholdstillatelse, eller dersom avhandlingen tilfredsstiller ett eller flere av vilkårene nedenfor:<ul class="defaultList"><li data-li-identifier="a." data-name="a."><article class="listArticle" id="paragraf-4-nummer-2-punkt-1"><article class="legalP" id="paragraf-4-nummer-2-punkt-1-ledd-1">behandler emner eller bygger på materiale som har direkte tilknytning til Norge</article></article></li><li data-li-identifier="b." data-name="b."><article class="listArticle" id="paragraf-4-nummer-2-punkt-2"><article class="legalP" id="paragraf-4-nummer-2-punkt-2-ledd-1">har sterk tilknytning til norsk forskning innen fagområdet</article></article></li><li data-li-identifier="c." data-name="c."><article class="listArticle" id="paragraf-4-nummer-2-punkt-3"><article class="legalP" id="paragraf-4-nummer-2-punkt-3-ledd-1">er utført under opphold ved norsk universitet eller forskningsinstitusjon, eller i særlig kontakt med norske forskere.</article></article></li></ul></article><article class="numberedLegalP" data-numerator="3" id="paragraf-4-nummer-3">(3) Fakultetet kan i særlige tilfeller gi søkere som ikke har avlagt eksamen av høyere grad adgang til å fremstille seg til doktorgradsprøven dersom denne kan godtgjøre tilsvarende kvalifikasjoner.</article><article class="numberedLegalP" data-numerator="4" id="paragraf-4-nummer-4">(4) Fakultetet kan stille krav om at søkere gjennomfører og består særskilte emner eller kurs før det gis adgang til bedømmelse av doktorgradsarbeidet.</article><article class="numberedLegalP" data-numerator="5" id="paragraf-4-nummer-5">(5) Det gis ikke rett til å fremstille seg for prøven i et fagområde hvor kandidaten allerede har en norsk eller nordisk doktorgrad.</article><article class="numberedLegalP" data-numerator="6" id="paragraf-4-nummer-6">(6) Som hovedregel gis det ikke anledning til å fremstille seg for doktorgradsprøven så lenge søkeren er aktiv student på et veiledet doktorgradsprogram. En søker som har avsluttet en veiledet ph.d.-utdanning uten oppnådd doktorgrad, kan tidligst fremstille seg for en dr.philos.-grad to år etter avslutning.</article></article><article class="legalArticle" data-lovdata-URL="LTI/forskrift/2019-11-21-2304/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Søknad og krav til dokumentasjon</span></h2><article class="numberedLegalP" data-numerator="1" id="paragraf-5-nummer-1">(1) Søknad om bedømming av avhandlingen sendes til forskningsadministrasjonen ved Universitetet i Sørøst-Norge.</article><article class="numberedLegalP" data-numerator="2" id="paragraf-5-nummer-2">(2) Søknaden skal inneholde:<ul class="defaultList"><li data-li-identifier="a." data-name="a."><article class="listArticle" id="paragraf-5-nummer-2-punkt-1"><article class="legalP" id="paragraf-5-nummer-2-punkt-1-ledd-1">avhandlingen leveres i fem eksemplarer</article></article></li><li data-li-identifier="b." data-name="b."><article class="listArticle" id="paragraf-5-nummer-2-punkt-2"><article class="legalP" id="paragraf-5-nummer-2-punkt-2-ledd-1">dokumentasjon på tidligere utdanning eller dokumentasjon på kvalifikasjoner tilsvarende høyere utdanning</article></article></li><li data-li-identifier="c." data-name="c."><article class="listArticle" id="paragraf-5-nummer-2-punkt-3"><article class="legalP" id="paragraf-5-nummer-2-punkt-3-ledd-1">oversikt over tidligere vitenskapelige arbeider</article></article></li><li data-li-identifier="d." data-name="d."><article class="listArticle" id="paragraf-5-nummer-2-punkt-4"><article class="legalP" id="paragraf-5-nummer-2-punkt-4-ledd-1">dokumentasjon på at nødvendige tillatelser er innhentet</article></article></li><li data-li-identifier="e." data-name="e."><article class="listArticle" id="paragraf-5-nummer-2-punkt-5"><article class="legalP" id="paragraf-5-nummer-2-punkt-5-ledd-1">medforfattererklæringer</article></article></li><li data-li-identifier="f." data-name="f."><article class="listArticle" id="paragraf-5-nummer-2-punkt-6"><article class="legalP" id="paragraf-5-nummer-2-punkt-6-ledd-1">erklæring om at avhandlingen ikke er til vurdering ved en annen utdanningsinstitusjon, eller inngår i en tidligere godkjent grad</article></article></li><li data-li-identifier="g." data-name="g."><article class="listArticle" id="paragraf-5-nummer-2-punkt-7"><article class="legalP" id="paragraf-5-nummer-2-punkt-7-ledd-1">erklæring om hvorvidt avhandlingen leveres inn til bedømmelse for første gang, eller om den leveres til bedømmelse i omarbeidet versjon jf. § 11</article></article></li><li data-li-identifier="h." data-name="h."><article class="listArticle" id="paragraf-5-nummer-2-punkt-8"><article class="legalP" id="paragraf-5-nummer-2-punkt-8-ledd-1">begrunnelse for søknad om å innlevere avhandlingen på annet språk enn norsk, svensk, dansk eller engelsk</article></article></li><li data-li-identifier="i." data-name="i."><article class="listArticle" id="paragraf-5-nummer-2-punkt-9"><article class="legalP" id="paragraf-5-nummer-2-punkt-9-ledd-1">dokumentasjon i henhold til § 6 sjette ledd.</article></article></li></ul></article><article class="numberedLegalP" data-numerator="3" id="paragraf-5-nummer-3">(3) Fakultetet gis fullmakt til å beslutte om det skal innhentes supplerende dokumentasjon.</article><article class="numberedLegalP" data-numerator="4" id="paragraf-5-nummer-4">(4) Fakultetet fatter vedtak om kandidaten har rett til å få doktorgradsarbeidet bedømt, og kan avvise søknaden dersom det er åpenbart at avhandlingen ikke holder høy nok vitenskapelig kvalitet og vil bli underkjent av en sakkyndig komité.</article></article><article class="legalArticle" data-lovdata-URL="LTI/forskrift/2019-11-21-2304/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Krav til avhandlingen</span></h2><article class="numberedLegalP" data-numerator="1" id="paragraf-6-nummer-1">(1) Avhandlingen må omhandle tema som har relevans til et av Universitetet i Sørøst-Norges fagområder.</article><article class="numberedLegalP" data-numerator="2" id="paragraf-6-nummer-2">(2) Avhandlingen skal være et selvstendig, vitenskapelig arbeid på et høyt nivå når det gjelder problemformuleringer, begrepsmessig presisering, metodisk, teoretisk og empirisk grunnlag, dokumentasjon og framstillingsform. Avhandlingen skal bidra til å utvikle ny faglig kunnskap og ligge på et faglig nivå som tilsier at den vil kunne publiseres som en del av fagets vitenskapelige litteratur.</article><article class="numberedLegalP" data-numerator="3" id="paragraf-6-nummer-3">(3) Avhandlingen skal oppfylle nasjonale og internasjonale standarder med hensyn til etiske og forskningsetiske krav.</article><article class="numberedLegalP" data-numerator="4" id="paragraf-6-nummer-4">(4) Fraværet av krav til godkjent opplæringsdel skal kompenseres ved at avhandlingsarbeidet er mer omfattende enn det som kreves i de organiserte doktorgradsprogrammene.</article><article class="numberedLegalP" data-numerator="5" id="paragraf-6-nummer-5">(5) Avhandlingen kan bestå av en sammenstilling av flere vitenskapelige artikler, eller en monografi. Dersom avhandlingen består av flere vitenskapelige artikler, skal det redegjøres for sammenhengen mellom dem og gis en gjennomgang av litteraturen på fagområdet.</article><article class="numberedLegalP" data-numerator="6" id="paragraf-6-nummer-6">(6) Det skal skrives et sammendrag av avhandlingen.</article><article class="numberedLegalP" data-numerator="7" id="paragraf-6-nummer-7">(7) Arbeidene skal som hovedregel ikke være eldre enn 10 år.</article><article class="numberedLegalP" data-numerator="8" id="paragraf-6-nummer-8">(8) Del av fellesarbeid kan godtas til bedømmelse, også som ett av flere arbeider, forutsatt at det representerer en selvstendig innsats som kan identifiseres i den utstrekning det er nødvendig for vurderingen. I slike tilfeller skal det normalt innhentes erklæringer fra de øvrige forfattere og andre som har fulgt arbeidet, slik at kandidatens innsats kan identifiseres.</article><article class="numberedLegalP" data-numerator="9" id="paragraf-6-nummer-9">(9) Avhandlingen skal som hovedregel være skrevet på et skandinavisk språk eller på engelsk. I særskilte tilfeller kan det etter begrunnet søknad aksepteres å benytte et annet språk.</article><article class="numberedLegalP" data-numerator="10" id="paragraf-6-nummer-10">(10) Avhandlingen skal være offentlig tilgjengelig.</article><article class="numberedLegalP" data-numerator="11" id="paragraf-6-nummer-11">(11) Deler av avhandlingen kan ikke tidligere ha inngått i grunnlaget for bedømmelsen av andre gradsoppgaver. Slike deler kan likevel inngå dersom disse kun utgjør en mindre del av avhandlingen.</article><article class="numberedLegalP" data-numerator="12" id="paragraf-6-nummer-12">(12) Et arbeid eller deler av et arbeid som er til vurdering for doktorgraden ved et annet norsk universitet eller høgskole kan ikke innleveres.</article><article class="numberedLegalP" data-numerator="13" id="paragraf-6-nummer-13">(13) Et arbeid eller deler av et arbeid som inngår i en tidligere avlagt doktorgrad, kan ikke inngå i grunnlaget for vurderingen, selv om arbeidet innleveres i omarbeidet versjon.</article><article class="numberedLegalP" data-numerator="14" id="paragraf-6-nummer-14">(14) Et arbeid eller deler av et arbeid som tidligere er vurdert ved Universitetet i Sørøst-Norge eller annet norsk universitet, kan tidligst leveres inn i omarbeidet versjon to år etter at arbeidet er underkjent.</article></article><article class="legalArticle" data-lovdata-URL="LTI/forskrift/2019-11-21-2304/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Innlevering av avhandling</span></h2><article class="numberedLegalP" data-numerator="1" id="paragraf-7-nummer-1">(1) Når kandidaten i medhold av § 5 har fått adgang til å fremstille seg for dr.philos.-graden skal kandidaten innlevere avhandlingen på den måten som fastsettes av fakultetet.</article><article class="numberedLegalP" data-numerator="2" id="paragraf-7-nummer-2">(2) Sammen med avhandlingen skal det leveres en kortfattet beskrivelse som kan tjene som pressemelding. Avhandlingen skal være gjort offentlig tilgjengelig senest en måned før disputasen holdes.</article><article class="numberedLegalP" data-numerator="3" id="paragraf-7-nummer-3">(3) Et innlevert arbeid kan ikke trekkes tilbake før det er endelig avgjort om det kan godkjennes til å forsvares for doktorgraden. Etter innlevering har kandidaten kun anledning til å foreta rettinger av formell art, forutsatt at det sendes inn en oversikt over samtlige rettinger som er foretatt i det innleverte arbeidet.</article></article><article class="legalArticle" data-lovdata-URL="LTI/forskrift/2019-11-21-2304/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Oppnevning av bedømmelseskomité</span></h2><article class="numberedLegalP" data-numerator="1" id="paragraf-8-nummer-1">(1) Fakultetet oppnevner en sakkyndig komité på minst tre medlemmer. Bedømmelseskomitéen skal som hovedregel settes sammen slik at:<ul class="defaultList"><li data-li-identifier="a." data-name="a."><article class="listArticle" id="paragraf-8-nummer-1-punkt-1"><article class="legalP" id="paragraf-8-nummer-1-punkt-1-ledd-1">begge kjønn er representert</article></article></li><li data-li-identifier="b." data-name="b."><article class="listArticle" id="paragraf-8-nummer-1-punkt-2"><article class="legalP" id="paragraf-8-nummer-1-punkt-2-ledd-1">minst to av medlemmene skal være uten tilknytning til Universitetet i Sørøst-Norge</article></article></li><li data-li-identifier="c." data-name="c."><article class="listArticle" id="paragraf-8-nummer-1-punkt-3"><article class="legalP" id="paragraf-8-nummer-1-punkt-3-ledd-1">minst ett av medlemmene bør komme fra en utenlandsk institusjon</article></article></li><li data-li-identifier="d." data-name="d."><article class="listArticle" id="paragraf-8-nummer-1-punkt-4"><article class="legalP" id="paragraf-8-nummer-1-punkt-4-ledd-1">minst ett av medlemmene er fast ansatt ved Universitetet i Sørøst-Norge</article></article></li><li data-li-identifier="e." data-name="e."><article class="listArticle" id="paragraf-8-nummer-1-punkt-5"><article class="legalP" id="paragraf-8-nummer-1-punkt-5-ledd-1">alle medlemmene har doktorgrad eller tilsvarende kompetanse</article></article></li><li data-li-identifier="f." data-name="f."><article class="listArticle" id="paragraf-8-nummer-1-punkt-6"><article class="legalP" id="paragraf-8-nummer-1-punkt-6-ledd-1">flertallet i bedømmelseskomitéen er eksterne medlemmer.</article></article></li></ul></article><article class="numberedLegalP" data-numerator="2" id="paragraf-8-nummer-2">(2) Fakultetet oppnevner komitéens leder.</article><article class="numberedLegalP" data-numerator="3" id="paragraf-8-nummer-3">(3) Habilitetsreglene i forvaltningslovens § 6 jf. § 10 gjelder for komitéens medlemmer.</article><article class="numberedLegalP" data-numerator="4" id="paragraf-8-nummer-4">(4) Kandidaten orienteres om komitéens sammensetning, og skal gis anledning til å inngi merknader til sammensetningen.</article></article><article class="legalArticle" data-lovdata-URL="LTI/forskrift/2019-11-21-2304/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Bedømmelseskomitéens innstilling</span></h2><article class="numberedLegalP" data-numerator="1" id="paragraf-9-nummer-1">(1) Bedømmelseskomitéen avgir normalt innen tre måneder etter at avhandlingen er mottatt innstilling på om denne er verdig til å forsvares for doktorgraden. Innstillingen med eventuelle dissenser og individuelle uttalelser stiles til fakultetet, og skal så snart som mulig oversendes kandidaten som gis en frist på minimum 10 dager til å fremlegge skriftlige merknader til innstillingen.</article><article class="numberedLegalP" data-numerator="2" id="paragraf-9-nummer-2">(2) Dersom kandidaten har merknader som kan ha betydning for spørsmålet om avhandlingen kan godkjennes, skal merknadene forelegges bedømmelseskomitéen før fakultetet avgjør hvorvidt avhandlingen skal tillates forsvart.</article></article><article class="legalArticle" data-lovdata-URL="LTI/forskrift/2019-11-21-2304/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Fakultetets behandling av bedømmelseskomitéens innstilling</span></h2><article class="numberedLegalP" data-numerator="1" id="paragraf-10-nummer-1">(1) På bakgrunn av bedømmelseskomitéens innstilling fatter fakultetet vedtak om hvorvidt avhandlingen er verdig til å forsvares.</article><article class="numberedLegalP" data-numerator="2" id="paragraf-10-nummer-2">(2) Dersom fakultetet finner at det foreligger begrunnet tvil om bedømmelseskomitéens innstilling, eller innstillingen er gitt med dissens, kan fakultetet be om en nærmere redegjørelse fra bedømmelseskomitéen og/eller oppnevne inntil to nye sakkyndige som vurderer avhandlingen.</article><article class="numberedLegalP" data-numerator="3" id="paragraf-10-nummer-3">(3) Kandidaten skal gis anledning til å inngi merknader til eventuelle tilleggsuttalelser fra bedømmelseskomitéen eller vurderinger fra nye sakkyndige. Det skal gis en frist på minimum 10 dager til å fremlegge skriftlige merknader til tilleggsuttalelsen.</article><article class="numberedLegalP" data-numerator="4" id="paragraf-10-nummer-4">(4) Kandidaten underrettes skriftlig om det endelige vedtaket.</article></article><article class="legalArticle" data-lovdata-URL="LTI/forskrift/2019-11-21-2304/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ny innlevering</span></h2><article class="numberedLegalP" data-numerator="1" id="paragraf-11-nummer-1">(1) En avhandling som ikke har blitt funnet verdig til forsvar kan etter søknad bedømmes i omarbeidet versjon, tidligst seks måneder etter avhandlingen ble vurdert første gang.</article><article class="numberedLegalP" data-numerator="2" id="paragraf-11-nummer-2">(2) Ny bedømmelse kan bare finne sted én gang.</article></article><article class="legalArticle" data-lovdata-URL="LTI/forskrift/2019-11-21-2304/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Krav til den trykte avhandlingen</span></h2><article class="numberedLegalP" data-numerator="1" id="paragraf-12-nummer-1">(1) Når avhandlingen er besluttet verdig til å forsvares skal kandidaten levere avhandlingen til fakultetet i standardisert format og i henhold til fakultetets gjeldende bestemmelser.</article><article class="numberedLegalP" data-numerator="2" id="paragraf-12-nummer-2">(2) Kandidaten skal levere et kortfattet sammendrag av avhandlingen på norsk og på engelsk. Dersom den er skrevet på et annet språk enn norsk eller engelsk skal det i tillegg leveres et sammendrag på avhandlingens språk. Sammendraget skal følge avhandlingen og publiseres sammen med denne.</article></article><article class="legalArticle" data-lovdata-URL="LTI/forskrift/2019-11-21-2304/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Offentliggjøring av avhandlingen</span></h2><article class="numberedLegalP" data-numerator="1" id="paragraf-13-nummer-1">(1) Avhandlingen skal være offentlig tilgjengelig senest to uker før fastsatt dato for offentlig forsvar, i den form den ble innlevert til bedømmelse.</article><article class="numberedLegalP" data-numerator="2" id="paragraf-13-nummer-2">(2) Ved publisering av avhandlingen skal kandidatene følge gjeldende retningslinjer for kreditering av institusjoner.</article><article class="numberedLegalP" data-numerator="3" id="paragraf-13-nummer-3">(3) Dr.philos.-kandidater som er ansatt ved Universitetet i Sørøst-Norge når de søker om å fremstille seg for graden, skal ved publisering av avhandlingen følge hovedregelen for kreditering ved universitetet, og oppgi Universitetet i Sørøst-Norge som adressat dersom publikasjonen er et produkt av arbeid utført i stillingen. Dette gjelder også arbeider som helt eller hovedsakelig er utført som del av en dr.philos.-avhandling, men som publiseres etter disputasen.</article></article><article class="legalArticle" data-lovdata-URL="LTI/forskrift/2019-11-21-2304/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Prøveforelesninger</span></h2><article class="numberedLegalP" data-numerator="1" id="paragraf-14-nummer-1">(1) Dersom arbeidet finnes verdig til å forsvares for doktorgraden, skal doktoranden holde to offentlige prøveforelesninger, en over et selvvalgt emne og en over et oppgitt emne. Doktoranden meddeler tittel på prøveforelesning for selvvalgt emne til fakultetet én måned før disputasen. Emne for prøveforelesning over oppgitt emne besluttes av bedømmelseskomitéen, og kunngjøres for doktoranden 14 dager før prøveforelesningen.</article><article class="numberedLegalP" data-numerator="2" id="paragraf-14-nummer-2">(2) Bedømmelseskomitéen vurderer prøveforelesningene, og dersom disse er tilfredsstillende skal doktoranden gjennomføre et offentlig forsvar av doktorgradsarbeidet (disputas) jf. § 15.</article><article class="numberedLegalP" data-numerator="3" id="paragraf-14-nummer-3">(3) Prøveforelesningene skal skje på det språket avhandlingen er skrevet på, med mindre fakultetet etter begrunnet søknad godkjenner et annet språk.</article><article class="numberedLegalP" data-numerator="4" id="paragraf-14-nummer-4">(4) Dersom en eller begge prøveforelesninger blir underkjent kan doktoranden etter begrunnet søknad gis anledning til å gjennomføre disse på nytt, normalt innen seks måneder.</article></article><article class="legalArticle" data-lovdata-URL="LTI/forskrift/2019-11-21-2304/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Disputas</span></h2><article class="numberedLegalP" data-numerator="1" id="paragraf-15-nummer-1">(1) Disputasen skal som hovedregel avholdes innen to måneder etter at avhandlingen er funnet verdig til å forsvares, og skal avholdes på det språk avhandlingen er skrevet på med mindre fakultetet etter begrunnet søknad godkjenner et annet språk.</article><article class="numberedLegalP" data-numerator="2" id="paragraf-15-nummer-2">(2) Disputasen skal være offentlig og det skal være to opponenter oppnevnt av fakultetet. Opponentene skal som hovedregel være medlemmer av bedømmelseskomitéen, men fakultetet kan i særlige tilfeller oppnevne opponenter som ikke er medlemmer av bedømmelseskomitéen.</article><article class="numberedLegalP" data-numerator="3" id="paragraf-15-nummer-3">(3) Disputasen skal ledes av dekan, som kort skal gjøre rede for innleveringen og bedømmelsen av avhandlingen og prøveforelesningene. Doktoranden gjør deretter rede for hensikten med, og resultatet av den vitenskapelige undersøkelsen.</article><article class="numberedLegalP" data-numerator="4" id="paragraf-15-nummer-4">(4) Første opponent innleder opposisjonen, før doktoranden gis anledning til å forsvare avhandlingen. Etter at begge opponenter har avsluttet sin opposisjon gis de øvrige tilstedeværende anledning til å kommentere ex auditorio.</article><article class="numberedLegalP" data-numerator="5" id="paragraf-15-nummer-5">(5) Etter gjennomføring av disputasen foretar bedømmelseskomitéen en samlet vurdering av hele doktorgradsprøven.</article><article class="numberedLegalP" data-numerator="6" id="paragraf-15-nummer-6">(6) Dersom disputasen ikke godkjennes kan ny disputas etter begrunnet søknad først avlegges etter seks måneder.</article><article class="numberedLegalP" data-numerator="7" id="paragraf-15-nummer-7">(7) Fakultetet fatter vedtak om godkjenning av doktorgradsprøven på bakgrunn av bedømmelseskomitéens innstilling.</article></article><article class="legalArticle" data-lovdata-URL="LTI/forskrift/2019-11-21-2304/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Kreering og diplom</span></h2><article class="numberedLegalP" data-numerator="1" id="paragraf-16-nummer-1">(1) På grunnlag av innberetning fra bedømmelseskomitéen og fakultetets vedtak om at doktorgradsprøven er godkjent, kreerer rektor doktoranden til doktor og sørger for utstedelse av diplom.</article><article class="numberedLegalP" data-numerator="2" id="paragraf-16-nummer-2">(2) Tittelen på avhandlingen skal fremgå av diplomet.</article></article><article class="legalArticle" data-lovdata-URL="LTI/forskrift/2019-11-21-2304/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Klage</span></h2><article class="numberedLegalP" data-numerator="1" id="paragraf-17-nummer-1">(1) Avslag på søknad om adgang til bedømmelse, eller ikke godkjent avhandling, prøveforelesning eller forsvar, kan påklages etter reglene i forvaltningslovens § 28 til § 36. Begrunnet klage sendes fakultetet.</article><article class="numberedLegalP" data-numerator="2" id="paragraf-17-nummer-2">(2) Fakultetet kan oppheve eller endre det påklagde vedtaket dersom klagen finnes begrunnet. Dersom vedtaket opprettholdes fremmes saken for klagenemnda ved Universitetet i Sørøst-Norge til endelig avgjørelse.</article><article class="numberedLegalP" data-numerator="3" id="paragraf-17-nummer-3">(3) Klagenemnda kan prøve alle sider ved det påklagde vedtaket.</article></article><article class="legalArticle" data-lovdata-URL="LTI/forskrift/2019-11-21-2304/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Ikrafttredelse</span></h2><article class="legalP" id="paragraf-18-ledd-1">Forskriften trer i kraft straks.</article></article></main></body></html>