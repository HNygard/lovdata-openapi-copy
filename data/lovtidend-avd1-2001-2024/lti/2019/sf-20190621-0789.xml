<!DOCTYPE html><html lang="no"><head><title>Forskrift om medisinske kvalitetsregistre</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2019-06-21-789</dd><dt class="dokid">DokumentID</dt><dd class="dokid">LTI/forskrift/2019-06-21-789</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="dateInForce">I kraft fra</dt><dd class="dateInForce">Departementet bestemmer</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2014-06-20-43/§6</li><li>lov/2014-06-20-43/§8</li><li>lov/2014-06-20-43/§9</li><li>lov/2014-06-20-43/§10</li><li>lov/2014-06-20-43/§13</li><li>lov/2014-06-20-43/§16</li><li>lov/2014-06-20-43/§19</li></ul></dd><dt class="dateOfPublication">Kunngjort</dt><dd class="dateOfPublication">2019-06-21 17:35</dd><dt class="journalNumber">Journalnummer</dt><dd class="journalNumber">2019-0532</dd><dt class="titleShort">Korttittel</dt><dd class="titleShort">Forskrift om medisinske kvalitetsregistre</dd><dt class="title">Tittel</dt><dd class="title">Forskrift om medisinske kvalitetsregistre</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 21. juni 2019 med hjemmel i lov 20. juni 2014 nr. 43 om helseregistre og behandling av helseopplysninger (helseregisterloven) § 6, § 8, § 9, § 10, § 13, § 16 og § 19. Fremmet av helse- og omsorgsdepartementet.</dd><dt class="refid">RefID</dt><dd class="refid">forskrift/2019-06-21-789</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om medisinske kvalitetsregistre<ul class="tocSubUl"><li>Kapittel 1 Innledende bestemmelser<ul class="tocSubUl"><li>§ 1-1. Formål</li><li>§ 1-2. Saklig virkeområde</li><li>§ 1-3. Forbud mot kommersiell utnyttelse</li><li>§ 1-4. Personvernforordningen, personopplysningsloven og helseregisterloven</li></ul></li><li>Kapittel 2 Opplysninger i medisinske kvalitetsregistre<ul class="tocSubUl"><li>§ 2-1. Opplysningstyper som kan registreres</li><li>§ 2-2. Bruk av standardiserte variabler og nasjonale fellesløsninger</li><li>§ 2-3. Innmelding av opplysninger</li></ul></li><li>Kapittel 3 Samtykke, informasjon, dokumentasjon mv.<ul class="tocSubUl"><li>§ 3-1. Samtykke</li><li>§ 3-2. Vilkår for å behandle opplysninger uten den registrertes samtykke</li><li>§ 3-3. Virkning av å trekke samtykke tilbake eller å motsette seg behandling</li><li>§ 3-4. Krav om dokumentasjon</li><li>§ 3-5. Informasjon til de registrerte</li><li>§ 3-6. Fagråd</li></ul></li><li>Kapittel 4 Utlevering og annen behandling av helseopplysninger i registeret<ul class="tocSubUl"><li>§ 4-1. Alminnelige vilkår for innsamling og annen behandling av helseopplysninger</li><li>§ 4-2. Tilgjengeliggjøring og sammenstilling av opplysninger</li><li>§ 4-3. Plikt til å utarbeide og offentliggjøre statistikk</li><li>§ 4-4. Tilbakerapportering</li><li>§ 4-5. Frister for tilgjengeliggjøring av tilrettelagt statistikk og helseopplysninger</li><li>§ 4-6. Kostnader</li><li>§ 4-7. Oversikt over tilgjengeliggjøring av helseopplysninger</li><li>§ 4-8. Kvalitetskontroll i registeret</li></ul></li><li>Kapittel 5 Informasjonssikkerhet<ul class="tocSubUl"><li>§ 5-1. Informasjonssikkerhet</li><li>§ 5-2. Kryptering og tilgang til opplysninger</li></ul></li><li>Kapittel 6 Ikrafttreden<ul class="tocSubUl"><li>§ 6-1. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2019-06-21-789" id="dokument"><h1>Forskrift om medisinske kvalitetsregistre</h1><section class="section" data-name="kap1" id="kapittel-1" data-lovdata-URL="LTI/forskrift/2019-06-21-789/KAPITTEL_1"><h2>Kapittel 1 Innledende bestemmelser</h2><article class="legalArticle" data-lovdata-URL="LTI/forskrift/2019-06-21-789/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Forskriften skal sikre at innsamling og annen behandlingen av helseopplysninger i medisinske kvalitetsregistre foretas på en etisk forsvarlig måte, ivaretar den enkeltes personvern og er til individets og samfunnets beste.</article><article class="legalP" id="kapittel-1-paragraf-1-ledd-2">Forskriften skal legge til rette for at medisinske kvalitetsregistre gjennom statistikker, analyser og forskning danner grunnlag for kvalitetsforbedring av helse- og omsorgstjenesten.</article><article class="legalP" id="kapittel-1-paragraf-1-ledd-3">Helseopplysninger som er samlet inn kan også brukes til planlegging, styring og beredskap i helse- og omsorgstjenesten og i helse- og omsorgsforvaltningen.</article></article><article class="legalArticle" data-lovdata-URL="LTI/forskrift/2019-06-21-789/§1-2" data-name="§1-2" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">Saklig virkeområde</span></h3><article class="legalP" id="kapittel-1-paragraf-2-ledd-1">Forskriften gjelder innsamling og annen behandling av helseopplysninger i medisinske kvalitetsregistre.</article><article class="legalP" id="kapittel-1-paragraf-2-ledd-2">Et medisinsk kvalitetsregister er et helseregister hvor det løpende dokumenteres resultater fra helsehjelp for en avgrenset pasientgruppe med utgangspunkt i individuelle behandlingsforløp.</article><article class="legalP" id="kapittel-1-paragraf-2-ledd-3">Forskriften gjelder ikke behandling av helseopplysninger etter pasientjournalloven § 6 andre ledd eller medisinske kvalitetsregistre etter helseregisterloven § 11.</article></article><article class="legalArticle" data-lovdata-URL="LTI/forskrift/2019-06-21-789/§1-3" data-name="§1-3" id="kapittel-1-paragraf-3"><h3 class="legalArticleHeader"><span class="legalArticleValue">§ 1-3</span>. <span class="legalArticleTitle">Forbud mot kommersiell utnyttelse</span></h3><article class="legalP" id="kapittel-1-paragraf-3-ledd-1">Kommersiell utnyttelse av de registrerte og helseopplysninger som sådan er forbudt.</article></article><article class="legalArticle" data-lovdata-URL="LTI/forskrift/2019-06-21-789/§1-4" data-name="§1-4" id="kapittel-1-paragraf-4"><h3 class="legalArticleHeader"><span class="legalArticleValue">§ 1-4</span>. <span class="legalArticleTitle">Personvernforordningen, personopplysningsloven og helseregisterloven</span></h3><article class="legalP" id="kapittel-1-paragraf-4-ledd-1">Personopplysningsloven, personvernforordningen (jf. personopplysningsloven § 1) og helseregisterloven gjelder for behandling av helseopplysninger i medisinske kvalitetsregistre. Behandlingsgrunnlaget for de medisinske kvalitetsregistrene som forskriften omfatter er personvernforordningen artikkel 6 nr. 1 bokstav e og denne forskriften.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2019-06-21-789/KAPITTEL_2"><h2>Kapittel 2 Opplysninger i medisinske kvalitetsregistre</h2><article class="legalArticle" data-lovdata-URL="LTI/forskrift/2019-06-21-789/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Opplysningstyper som kan registreres</span></h3><article class="legalP" id="kapittel-2-paragraf-1-ledd-1">Når det er nødvendig for kvalitetsregisterets formål, kan følgende opplysninger registreres:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-1-ledd-1-punkt-1"><article class="legalP" id="kapittel-2-paragraf-1-ledd-1-punkt-1-ledd-1">direkte personidentifiserende kjennetegn <ul class="defaultList"><li data-li-identifier="-" data-name="-"><article class="listArticle" id="kapittel-2-paragraf-1-ledd-1-punkt-1-ledd-1-punkt-1"><article class="legalP" id="kapittel-2-paragraf-1-ledd-1-punkt-1-ledd-1-punkt-1-ledd-1">fødselsnummer eller annen personidentifikator</article></article></li></ul></article></article></li><li data-li-identifier="b)" data-name="b)"><article class="listArticle" id="kapittel-2-paragraf-1-ledd-1-punkt-2"><article class="legalP" id="kapittel-2-paragraf-1-ledd-1-punkt-2-ledd-1">demografiske og sosioøkonomiske opplysninger <ul class="defaultList"><li data-li-identifier="-" data-name="-"><article class="listArticle" id="kapittel-2-paragraf-1-ledd-1-punkt-2-ledd-1-punkt-1"><article class="legalP" id="kapittel-2-paragraf-1-ledd-1-punkt-2-ledd-1-punkt-1-ledd-1">fødselsdato</article></article></li><li data-li-identifier="-" data-name="-"><article class="listArticle" id="kapittel-2-paragraf-1-ledd-1-punkt-2-ledd-1-punkt-2"><article class="legalP" id="kapittel-2-paragraf-1-ledd-1-punkt-2-ledd-1-punkt-2-ledd-1">kjønn</article></article></li><li data-li-identifier="-" data-name="-"><article class="listArticle" id="kapittel-2-paragraf-1-ledd-1-punkt-2-ledd-1-punkt-3"><article class="legalP" id="kapittel-2-paragraf-1-ledd-1-punkt-2-ledd-1-punkt-3-ledd-1">fødekommune/fødeland</article></article></li><li data-li-identifier="-" data-name="-"><article class="listArticle" id="kapittel-2-paragraf-1-ledd-1-punkt-2-ledd-1-punkt-4"><article class="legalP" id="kapittel-2-paragraf-1-ledd-1-punkt-2-ledd-1-punkt-4-ledd-1">dødsdato</article></article></li><li data-li-identifier="-" data-name="-"><article class="listArticle" id="kapittel-2-paragraf-1-ledd-1-punkt-2-ledd-1-punkt-5"><article class="legalP" id="kapittel-2-paragraf-1-ledd-1-punkt-2-ledd-1-punkt-5-ledd-1">bosted</article></article></li><li data-li-identifier="-" data-name="-"><article class="listArticle" id="kapittel-2-paragraf-1-ledd-1-punkt-2-ledd-1-punkt-6"><article class="legalP" id="kapittel-2-paragraf-1-ledd-1-punkt-2-ledd-1-punkt-6-ledd-1">sivilstand</article></article></li><li data-li-identifier="-" data-name="-"><article class="listArticle" id="kapittel-2-paragraf-1-ledd-1-punkt-2-ledd-1-punkt-7"><article class="legalP" id="kapittel-2-paragraf-1-ledd-1-punkt-2-ledd-1-punkt-7-ledd-1">andre relevante demografiske og sosioøkonomiske opplysninger</article></article></li></ul></article></article></li><li data-li-identifier="c)" data-name="c)"><article class="listArticle" id="kapittel-2-paragraf-1-ledd-1-punkt-3"><article class="legalP" id="kapittel-2-paragraf-1-ledd-1-punkt-3-ledd-1">administrative opplysninger om tjenestene <ul class="defaultList"><li data-li-identifier="-" data-name="-"><article class="listArticle" id="kapittel-2-paragraf-1-ledd-1-punkt-3-ledd-1-punkt-1"><article class="legalP" id="kapittel-2-paragraf-1-ledd-1-punkt-3-ledd-1-punkt-1-ledd-1">tjenesteyter/organisasjon</article></article></li><li data-li-identifier="-" data-name="-"><article class="listArticle" id="kapittel-2-paragraf-1-ledd-1-punkt-3-ledd-1-punkt-2"><article class="legalP" id="kapittel-2-paragraf-1-ledd-1-punkt-3-ledd-1-punkt-2-ledd-1">tidsangivelse for varighet og kontakt med tjenesten</article></article></li><li data-li-identifier="-" data-name="-"><article class="listArticle" id="kapittel-2-paragraf-1-ledd-1-punkt-3-ledd-1-punkt-3"><article class="legalP" id="kapittel-2-paragraf-1-ledd-1-punkt-3-ledd-1-punkt-3-ledd-1">samhandling innad i tjenesten</article></article></li><li data-li-identifier="-" data-name="-"><article class="listArticle" id="kapittel-2-paragraf-1-ledd-1-punkt-3-ledd-1-punkt-4"><article class="legalP" id="kapittel-2-paragraf-1-ledd-1-punkt-3-ledd-1-punkt-4-ledd-1">om utskriving og oppfølgning innad og mellom tjenestenivå</article></article></li></ul></article></article></li><li data-li-identifier="d)" data-name="d)"><article class="listArticle" id="kapittel-2-paragraf-1-ledd-1-punkt-4"><article class="legalP" id="kapittel-2-paragraf-1-ledd-1-punkt-4-ledd-1">helse- og omsorgsfaglige opplysninger <ul class="defaultList"><li data-li-identifier="-" data-name="-"><article class="listArticle" id="kapittel-2-paragraf-1-ledd-1-punkt-4-ledd-1-punkt-1"><article class="legalP" id="kapittel-2-paragraf-1-ledd-1-punkt-4-ledd-1-punkt-1-ledd-1">helsetilstand</article></article></li><li data-li-identifier="-" data-name="-"><article class="listArticle" id="kapittel-2-paragraf-1-ledd-1-punkt-4-ledd-1-punkt-2"><article class="legalP" id="kapittel-2-paragraf-1-ledd-1-punkt-4-ledd-1-punkt-2-ledd-1">diagnoser</article></article></li><li data-li-identifier="-" data-name="-"><article class="listArticle" id="kapittel-2-paragraf-1-ledd-1-punkt-4-ledd-1-punkt-3"><article class="legalP" id="kapittel-2-paragraf-1-ledd-1-punkt-4-ledd-1-punkt-3-ledd-1">utredning</article></article></li><li data-li-identifier="-" data-name="-"><article class="listArticle" id="kapittel-2-paragraf-1-ledd-1-punkt-4-ledd-1-punkt-4"><article class="legalP" id="kapittel-2-paragraf-1-ledd-1-punkt-4-ledd-1-punkt-4-ledd-1">behandlingsprosedyrer og behandlingstiltak, eksempelvis <ul class="defaultList"><li data-li-identifier="-" data-name="-"><article class="listArticle" id="kapittel-2-paragraf-1-ledd-1-punkt-4-ledd-1-punkt-4-ledd-1-punkt-1"><article class="legalP" id="kapittel-2-paragraf-1-ledd-1-punkt-4-ledd-1-punkt-4-ledd-1-punkt-1-ledd-1">operasjon som operasjonskode, -type, -dato, -klokkeslett og -varighet</article></article></li><li data-li-identifier="-" data-name="-"><article class="listArticle" id="kapittel-2-paragraf-1-ledd-1-punkt-4-ledd-1-punkt-4-ledd-1-punkt-2"><article class="legalP" id="kapittel-2-paragraf-1-ledd-1-punkt-4-ledd-1-punkt-4-ledd-1-punkt-2-ledd-1">bruk av utstyr</article></article></li><li data-li-identifier="-" data-name="-"><article class="listArticle" id="kapittel-2-paragraf-1-ledd-1-punkt-4-ledd-1-punkt-4-ledd-1-punkt-3"><article class="legalP" id="kapittel-2-paragraf-1-ledd-1-punkt-4-ledd-1-punkt-4-ledd-1-punkt-3-ledd-1">legemiddelbruk</article></article></li><li data-li-identifier="-" data-name="-"><article class="listArticle" id="kapittel-2-paragraf-1-ledd-1-punkt-4-ledd-1-punkt-4-ledd-1-punkt-4"><article class="legalP" id="kapittel-2-paragraf-1-ledd-1-punkt-4-ledd-1-punkt-4-ledd-1-punkt-4-ledd-1">rehabiliteringstiltak mv.</article></article></li></ul></article></article></li><li data-li-identifier="-" data-name="-"><article class="listArticle" id="kapittel-2-paragraf-1-ledd-1-punkt-4-ledd-1-punkt-5"><article class="legalP" id="kapittel-2-paragraf-1-ledd-1-punkt-4-ledd-1-punkt-5-ledd-1">risikofaktorer for sykdom og funksjonssvikt</article></article></li><li data-li-identifier="-" data-name="-"><article class="listArticle" id="kapittel-2-paragraf-1-ledd-1-punkt-4-ledd-1-punkt-6"><article class="legalP" id="kapittel-2-paragraf-1-ledd-1-punkt-4-ledd-1-punkt-6-ledd-1">helseopplysninger framkommet ved analyser av humant biologisk materiale tilknyttet registeret</article></article></li><li data-li-identifier="-" data-name="-"><article class="listArticle" id="kapittel-2-paragraf-1-ledd-1-punkt-4-ledd-1-punkt-7"><article class="legalP" id="kapittel-2-paragraf-1-ledd-1-punkt-4-ledd-1-punkt-7-ledd-1">behandlingsresultater og eventuelle bivirkninger, seneffekter og komplikasjoner</article></article></li><li data-li-identifier="-" data-name="-"><article class="listArticle" id="kapittel-2-paragraf-1-ledd-1-punkt-4-ledd-1-punkt-8"><article class="legalP" id="kapittel-2-paragraf-1-ledd-1-punkt-4-ledd-1-punkt-8-ledd-1">pasient- og pårørenderapporterte opplysninger</article></article></li><li data-li-identifier="-" data-name="-"><article class="listArticle" id="kapittel-2-paragraf-1-ledd-1-punkt-4-ledd-1-punkt-9"><article class="legalP" id="kapittel-2-paragraf-1-ledd-1-punkt-4-ledd-1-punkt-9-ledd-1">dødsårsak, hendelsessted og situasjoner.</article></article></li></ul></article></article></li></ul></article></article><article class="legalArticle" data-lovdata-URL="LTI/forskrift/2019-06-21-789/§2-2" data-name="§2-2" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Bruk av standardiserte variabler og nasjonale fellesløsninger</span></h3><article class="legalP" id="kapittel-2-paragraf-2-ledd-1">Den dataansvarlige skal legge til rette for bruk av standardiserte variabler, slik at sammenstilling med opplysninger fra andre registre er mulig. Dette skal gjøres ved å<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-2-ledd-1-punkt-1"><article class="legalP" id="kapittel-2-paragraf-2-ledd-1-punkt-1-ledd-1">bruke Folkeregisterets standarder ved registrering av relevante opplysninger</article></article></li><li data-li-identifier="b)" data-name="b)"><article class="listArticle" id="kapittel-2-paragraf-2-ledd-1-punkt-2"><article class="legalP" id="kapittel-2-paragraf-2-ledd-1-punkt-2-ledd-1">benytte andre standardiserte variabler hvor det er relevant.</article></article></li></ul></article><article class="legalP" id="kapittel-2-paragraf-2-ledd-2">Den dataansvarlige skal ta i bruk nasjonale fellesløsninger for utsendelse av informasjon, reservasjon og innsyn der dette finnes og er relevant.</article></article><article class="legalArticle" data-lovdata-URL="LTI/forskrift/2019-06-21-789/§2-3" data-name="§2-3" id="kapittel-2-paragraf-3"><h3 class="legalArticleHeader"><span class="legalArticleValue">§ 2-3</span>. <span class="legalArticleTitle">Innmelding av opplysninger</span></h3><article class="legalP" id="kapittel-2-paragraf-3-ledd-1">Virksomheter og helsepersonell som tilbyr eller yter tjenester som omfattes av apotekloven, folkehelseloven, helse- og omsorgstjenesteloven, legemiddelloven, smittevernloven, spesialisthelsetjenesteloven eller tannhelsetjenesteloven kan melde inn relevante og nødvendige helseopplysninger til medisinske kvalitetsregistre som omfattes av forskriften.</article><article class="legalP" id="kapittel-2-paragraf-3-ledd-2">Virksomheter og helsepersonell som nevnt i første ledd, skal melde inn relevante og nødvendige helseopplysninger til medisinske kvalitetsregistre med nasjonal status. Nasjonal status tildeles av Helsedirektoratet.</article><article class="legalP" id="kapittel-2-paragraf-3-ledd-3">Opplysningene kan meldes inn uten hinder av taushetsplikten når registreringen ikke har grunnlag i samtykke, jf. § 3-2. I andre tilfeller må innmeldingen være omfattet av den registrertes samtykke.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2019-06-21-789/KAPITTEL_3"><h2>Kapittel 3 Samtykke, informasjon, dokumentasjon mv.</h2><article class="legalArticle" data-lovdata-URL="LTI/forskrift/2019-06-21-789/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Samtykke</span></h3><article class="legalP" id="kapittel-3-paragraf-1-ledd-1">Det kreves samtykke fra den registrerte for å behandle opplysninger i medisinske kvalitetsregistre, hvis ikke opplysningene kan behandles uten samtykke etter § 3-2. For at samtykket skal være gyldig, må deltakeren ha fått informasjon i samsvar med personvernforordningen artikkel 13 og 14 og denne forskriften § 3-5.</article><article class="legalP" id="kapittel-3-paragraf-1-ledd-2">Hvem som har samtykkekompetanse følger av helseregisterloven § 15.</article></article><article class="legalArticle" data-lovdata-URL="LTI/forskrift/2019-06-21-789/§3-2" data-name="§3-2" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">Vilkår for å behandle opplysninger uten den registrertes samtykke</span></h3><article class="legalP" id="kapittel-3-paragraf-2-ledd-1">Helseopplysninger kan samles inn og behandles uten den registrertes samtykke dersom følgende vilkår er oppfylt:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-2-ledd-1-punkt-1"><article class="legalP" id="kapittel-3-paragraf-2-ledd-1-punkt-1-ledd-1">krav om samtykke medfører at pasientgruppen og helsehjelpen ikke blir godt nok representert til at kvalitetsregisteret kan oppnå sitt formål,</article></article></li><li data-li-identifier="b)" data-name="b)"><article class="listArticle" id="kapittel-3-paragraf-2-ledd-1-punkt-2"><article class="legalP" id="kapittel-3-paragraf-2-ledd-1-punkt-2-ledd-1">den registrerte har rett til å motsette seg at opplysningene behandles,</article></article></li><li data-li-identifier="c)" data-name="c)"><article class="listArticle" id="kapittel-3-paragraf-2-ledd-1-punkt-3"><article class="legalP" id="kapittel-3-paragraf-2-ledd-1-punkt-3-ledd-1">den dataansvarlige har rådført seg med personvernombudet, og</article></article></li><li data-li-identifier="d)" data-name="d)"><article class="listArticle" id="kapittel-3-paragraf-2-ledd-1-punkt-4"><article class="legalP" id="kapittel-3-paragraf-2-ledd-1-punkt-4-ledd-1">den dataansvarlige for kvalitetsregisteret er et regionalt helseforetak, helseforetak, kommune, fylkeskommune eller privat ideell virksomhet med driftsavtale med et regionalt helseforetak.</article></article></li></ul></article><article class="legalP" id="kapittel-3-paragraf-2-ledd-2">Den dataansvarlige skal dokumentere at vilkårene i første ledd er oppfylte og på hvilken måte den registrerte sin rett til informasjon skal oppfylles, jf. § 3-5. Dokumentasjonen skal være offentlig tilgjengelig.</article><article class="legalP" id="kapittel-3-paragraf-2-ledd-3">Hvem som har kompetanse til å motsette seg behandling av helseopplysninger følger av hvem som har samtykkekompetanse etter helseregisterloven § 15.</article></article><article class="legalArticle" data-lovdata-URL="LTI/forskrift/2019-06-21-789/§3-3" data-name="§3-3" id="kapittel-3-paragraf-3"><h3 class="legalArticleHeader"><span class="legalArticleValue">§ 3-3</span>. <span class="legalArticleTitle">Virkning av å trekke samtykke tilbake eller å motsette seg behandling</span></h3><article class="legalP" id="kapittel-3-paragraf-3-ledd-1">Dersom den registrerte trekker samtykket tilbake eller motsetter seg behandling, må behandlingen av opplysningene opphøre. Den registrerte kan kreve at helseopplysningene slettes innen 30 dager. Adgangen til å kreve sletting gjelder ikke dersom opplysningene er anonymisert eller allerede inngår i utførte analyser.</article></article><article class="legalArticle" data-lovdata-URL="LTI/forskrift/2019-06-21-789/§3-4" data-name="§3-4" id="kapittel-3-paragraf-4"><h3 class="legalArticleHeader"><span class="legalArticleValue">§ 3-4</span>. <span class="legalArticleTitle">Krav om dokumentasjon</span></h3><article class="legalP" id="kapittel-3-paragraf-4-ledd-1">Før behandling av helseopplysninger tar til skal den dataansvarlige<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-4-ledd-1-punkt-1"><article class="legalP" id="kapittel-3-paragraf-4-ledd-1-punkt-1-ledd-1">fastsette ett eller flere formål for det medisinske kvalitetsregisteret, som skal være innenfor formålene i § 1-1</article></article></li><li data-li-identifier="b)" data-name="b)"><article class="listArticle" id="kapittel-3-paragraf-4-ledd-1-punkt-2"><article class="legalP" id="kapittel-3-paragraf-4-ledd-1-punkt-2-ledd-1">fastsette kriterier for hvilke pasientgrupper og/eller behandlingsform som skal inkluderes i kvalitetsregisteret</article></article></li><li data-li-identifier="c)" data-name="c)"><article class="listArticle" id="kapittel-3-paragraf-4-ledd-1-punkt-3"><article class="legalP" id="kapittel-3-paragraf-4-ledd-1-punkt-3-ledd-1">fastsette hvilke opplysninger, som vil bli samlet inn og behandlet, og at opplysningene er nødvendige for å oppnå kvalitetsregisterets formål</article></article></li><li data-li-identifier="d)" data-name="d)"><article class="listArticle" id="kapittel-3-paragraf-4-ledd-1-punkt-4"><article class="legalP" id="kapittel-3-paragraf-4-ledd-1-punkt-4-ledd-1">dokumentere hvilke virksomheter som skal melde inn opplysninger</article></article></li><li data-li-identifier="e)" data-name="e)"><article class="listArticle" id="kapittel-3-paragraf-4-ledd-1-punkt-5"><article class="legalP" id="kapittel-3-paragraf-4-ledd-1-punkt-5-ledd-1">vurdere hvordan personvernkonsekvenser kan minimeres</article></article></li><li data-li-identifier="f)" data-name="f)"><article class="listArticle" id="kapittel-3-paragraf-4-ledd-1-punkt-6"><article class="legalP" id="kapittel-3-paragraf-4-ledd-1-punkt-6-ledd-1">dokumentere opprettelsen av et fagråd hvor fagmiljøet og pasientgruppen er representerte, jf. § 3-6</article></article></li><li data-li-identifier="g)" data-name="g)"><article class="listArticle" id="kapittel-3-paragraf-4-ledd-1-punkt-7"><article class="legalP" id="kapittel-3-paragraf-4-ledd-1-punkt-7-ledd-1">gi informasjon til de registrerte i samsvar med § 3-5. Dersom opplysningene samles inn uten samtykke etter § 3-2, skal informasjonen gis så snart som mulig.</article></article></li><li data-li-identifier="h)" data-name="h)"><article class="listArticle" id="kapittel-3-paragraf-4-ledd-1-punkt-8"><article class="legalP" id="kapittel-3-paragraf-4-ledd-1-punkt-8-ledd-1">innhente samtykke fra de registrerte i samsvar med § 3-1, med mindre opplysningene kan behandles uten samtykke etter § 3-2</article></article></li><li data-li-identifier="i)" data-name="i)"><article class="listArticle" id="kapittel-3-paragraf-4-ledd-1-punkt-9"><article class="legalP" id="kapittel-3-paragraf-4-ledd-1-punkt-9-ledd-1">fastsette plan for hvordan andelen registrerte i kvalitetsregisteret skal bli høy nok til å representere pasientgruppen</article></article></li><li data-li-identifier="j)" data-name="j)"><article class="listArticle" id="kapittel-3-paragraf-4-ledd-1-punkt-10"><article class="legalP" id="kapittel-3-paragraf-4-ledd-1-punkt-10-ledd-1">fastsette prosedyrer for tilgjengeliggjøring av helseopplysninger</article></article></li><li data-li-identifier="k)" data-name="k)"><article class="listArticle" id="kapittel-3-paragraf-4-ledd-1-punkt-11"><article class="legalP" id="kapittel-3-paragraf-4-ledd-1-punkt-11-ledd-1">dokumentere at det ikke finnes overlappende registre</article></article></li><li data-li-identifier="l)" data-name="l)"><article class="listArticle" id="kapittel-3-paragraf-4-ledd-1-punkt-12"><article class="legalP" id="kapittel-3-paragraf-4-ledd-1-punkt-12-ledd-1">fastsette hvordan kravene til taushetsplikt, informasjonssikkerhet, internkontroll, kvalitetskontroll mv. etter personvernforordningen, helseregisterloven og denne forskriften, skal ivaretas.</article></article></li></ul></article></article><article class="legalArticle" data-lovdata-URL="LTI/forskrift/2019-06-21-789/§3-5" data-name="§3-5" id="kapittel-3-paragraf-5"><h3 class="legalArticleHeader"><span class="legalArticleValue">§ 3-5</span>. <span class="legalArticleTitle">Informasjon til de registrerte</span></h3><article class="legalP" id="kapittel-3-paragraf-5-ledd-1">Den dataansvarlige skal sørge for at de registrerte får den informasjonen som er nødvendig for at de skal få innsikt i hva samtykket og retten til å motsette seg innebærer. Informasjonen som gis skal være i samsvar med personvernforordningen artikkel 13 og 14.</article><article class="legalP" id="kapittel-3-paragraf-5-ledd-2">De registrerte skal minst få informasjon om<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-5-ledd-2-punkt-1"><article class="legalP" id="kapittel-3-paragraf-5-ledd-2-punkt-1-ledd-1">hvilket kvalitetsregister innsamlingen av helseopplysningene gjelder</article></article></li><li data-li-identifier="b)" data-name="b)"><article class="listArticle" id="kapittel-3-paragraf-5-ledd-2-punkt-2"><article class="legalP" id="kapittel-3-paragraf-5-ledd-2-punkt-2-ledd-1">kvalitetsregisterets formål</article></article></li><li data-li-identifier="c)" data-name="c)"><article class="listArticle" id="kapittel-3-paragraf-5-ledd-2-punkt-3"><article class="legalP" id="kapittel-3-paragraf-5-ledd-2-punkt-3-ledd-1">hvor opplysningene hentes fra</article></article></li><li data-li-identifier="d)" data-name="d)"><article class="listArticle" id="kapittel-3-paragraf-5-ledd-2-punkt-4"><article class="legalP" id="kapittel-3-paragraf-5-ledd-2-punkt-4-ledd-1">hvem som er dataansvarlig</article></article></li><li data-li-identifier="e)" data-name="e)"><article class="listArticle" id="kapittel-3-paragraf-5-ledd-2-punkt-5"><article class="legalP" id="kapittel-3-paragraf-5-ledd-2-punkt-5-ledd-1">hvilke opplysninger som vil bli behandlet</article></article></li><li data-li-identifier="f)" data-name="f)"><article class="listArticle" id="kapittel-3-paragraf-5-ledd-2-punkt-6"><article class="legalP" id="kapittel-3-paragraf-5-ledd-2-punkt-6-ledd-1">hvor lenge helseopplysningene skal lagres</article></article></li><li data-li-identifier="g)" data-name="g)"><article class="listArticle" id="kapittel-3-paragraf-5-ledd-2-punkt-7"><article class="legalP" id="kapittel-3-paragraf-5-ledd-2-punkt-7-ledd-1">om hvordan videre informasjon vil bli gitt</article></article></li><li data-li-identifier="h)" data-name="h)"><article class="listArticle" id="kapittel-3-paragraf-5-ledd-2-punkt-8"><article class="legalP" id="kapittel-3-paragraf-5-ledd-2-punkt-8-ledd-1">om helseopplysninger skal tilgjengeliggjøres, eventuelt hvilke vilkår dataansvarlig stiller for tilgjengeliggjøringen</article></article></li><li data-li-identifier="i)" data-name="i)"><article class="listArticle" id="kapittel-3-paragraf-5-ledd-2-punkt-9"><article class="legalP" id="kapittel-3-paragraf-5-ledd-2-punkt-9-ledd-1">om opplysningene kan sammenstilles med andre registre og hvilke registre de kan sammenstilles med</article></article></li><li data-li-identifier="j)" data-name="j)"><article class="listArticle" id="kapittel-3-paragraf-5-ledd-2-punkt-10"><article class="legalP" id="kapittel-3-paragraf-5-ledd-2-punkt-10-ledd-1">hvordan den registrerte kan motsette seg behandling av opplysningene eller trekke tilbake samtykke</article></article></li><li data-li-identifier="k)" data-name="k)"><article class="listArticle" id="kapittel-3-paragraf-5-ledd-2-punkt-11"><article class="legalP" id="kapittel-3-paragraf-5-ledd-2-punkt-11-ledd-1">den registrertes rett til innsyn, retting, sletting, sperring mv. etter helseregisterloven §§ 24 flg.,</article></article></li><li data-li-identifier="l)" data-name="l)"><article class="listArticle" id="kapittel-3-paragraf-5-ledd-2-punkt-12"><article class="legalP" id="kapittel-3-paragraf-5-ledd-2-punkt-12-ledd-1">at den registrerte kan henvende seg til Datatilsynet eller Statens Helsetilsyn dersom helseopplysningene ikke behandles i samsvar med forskriften eller annet relevant regelverk.</article></article></li></ul></article><article class="legalP" id="kapittel-3-paragraf-5-ledd-3">Informasjonen skal gis før samtykke innhentes eller så snart som mulig for opplysninger som samles inn uten samtykke etter § 3-2.</article><article class="legalP" id="kapittel-3-paragraf-5-ledd-4">Når foreldre eller andre med foreldreansvar har samtykket på vegne av en registrert og den registrerte blir 16 år, skal den registrerte få informasjon om behandlingen av helseopplysningene i kvalitetsregisteret, samtykket og retten til å trekke samtykket tilbake eller motsette seg behandling.</article></article><article class="legalArticle" data-lovdata-URL="LTI/forskrift/2019-06-21-789/§3-6" data-name="§3-6" id="kapittel-3-paragraf-6"><h3 class="legalArticleHeader"><span class="legalArticleValue">§ 3-6</span>. <span class="legalArticleTitle">Fagråd</span></h3><article class="legalP" id="kapittel-3-paragraf-6-ledd-1">Fagrådet skal avgi uttalelse før det fattes beslutninger av betydning for registerets innhold og organisering.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2019-06-21-789/KAPITTEL_4"><h2>Kapittel 4 Utlevering og annen behandling av helseopplysninger i registeret</h2><article class="legalArticle" data-lovdata-URL="LTI/forskrift/2019-06-21-789/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Alminnelige vilkår for innsamling og annen behandling av helseopplysninger</span></h3><article class="legalP" id="kapittel-4-paragraf-1-ledd-1">Helseopplysninger skal behandles i samsvar med personvernforordningen, personopplysningsloven og de alminnelige vilkårene i helseregisterloven § 6 og reglene om taushetsplikt i helseregisterloven § 17, jf. helsepersonelloven § 21 flg.</article><article class="legalP" id="kapittel-4-paragraf-1-ledd-2">Helseopplysninger i registeret kan bare behandles til formål som fastsatt i § 1-1 med mindre annet følger av lov eller etter samtykke fra den registrerte. Helseopplysninger kan ikke gjøres tilgjengelig for påtalemyndighetene eller brukes i forsikringsøyemed eller av arbeidsgivere selv om den registrerte samtykker.</article></article><article class="legalArticle" data-lovdata-URL="LTI/forskrift/2019-06-21-789/§4-2" data-name="§4-2" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">Tilgjengeliggjøring og sammenstilling av opplysninger</span></h3><article class="legalP" id="kapittel-4-paragraf-2-ledd-1">Helseopplysninger kan utleveres eller på annen måte tilgjengeliggjøres fra medisinske kvalitetsregistre dersom det er adgang etter denne forskriften, etter den registrertes samtykke, etter vedtak om dispensasjon fra taushetsplikten, eller på andre grunnlag i samsvar med reglene om taushetsplikt og personvernforordningen artikkel 6 og 9. Den dataansvarlige kan stille vilkår for tilgjengeliggjøringen.</article><article class="legalP" id="kapittel-4-paragraf-2-ledd-2">Helseopplysninger i medisinske kvalitetsregistre kan sammenstilles med opplysninger i helseregistre som er etablert med hjemmel i helseregisterloven § 8 til § 11, med opplysninger i Folkeregisteret og med sosioøkonomiske opplysninger i andre offentlige registre. Resultatet av behandlingen skal ikke inneholde større grad av personidentifikasjon enn det som er nødvendig for det aktuelle formålet.</article></article><article class="legalArticle" data-lovdata-URL="LTI/forskrift/2019-06-21-789/§4-3" data-name="§4-3" id="kapittel-4-paragraf-3"><h3 class="legalArticleHeader"><span class="legalArticleValue">§ 4-3</span>. <span class="legalArticleTitle">Plikt til å utarbeide og offentliggjøre statistikk</span></h3><article class="legalP" id="kapittel-4-paragraf-3-ledd-1">Den dataansvarlige skal utarbeide og løpende offentliggjøre relevant statistikk basert på opplysninger som er behandlet i samsvar med § 4-1.</article><article class="legalP" id="kapittel-4-paragraf-3-ledd-2">Personidentifiserende opplysninger som mottas for sammenstilling, jf. § 4-2, skal slettes så snart statistikken er utarbeidet.</article><article class="legalP" id="kapittel-4-paragraf-3-ledd-3">Utarbeidet statistikk skal være anonym.</article></article><article class="legalArticle" data-lovdata-URL="LTI/forskrift/2019-06-21-789/§4-4" data-name="§4-4" id="kapittel-4-paragraf-4"><h3 class="legalArticleHeader"><span class="legalArticleValue">§ 4-4</span>. <span class="legalArticleTitle">Tilbakerapportering</span></h3><article class="legalP" id="kapittel-4-paragraf-4-ledd-1">Den dataansvarlige skal legge til rette for at virksomheter som melder inn helseopplysninger får tilgang til oppdaterte og relevante opplysninger for å kunne kvalitetsforbedre sine helse- og omsorgstjenester.</article></article><article class="legalArticle" data-lovdata-URL="LTI/forskrift/2019-06-21-789/§4-5" data-name="§4-5" id="kapittel-4-paragraf-5"><h3 class="legalArticleHeader"><span class="legalArticleValue">§ 4-5</span>. <span class="legalArticleTitle">Frister for tilgjengeliggjøring av tilrettelagt statistikk og helseopplysninger</span></h3><article class="legalP" id="kapittel-4-paragraf-5-ledd-1">Den dataansvarlige skal svare på søknad om tilgjengeliggjøring av helseopplysninger og statistikk etter dette kapitlet innen 30 dager fra mottak av fullstendig søknad. Dersom utleveringen krever sammenstilling med opplysninger fra andre registre, skal svar gis innen 60 virkedager fra mottak av fullstendig søknad. Dersom særlige forhold gjør det uforholdsmessig byrdefullt å tilgjengeliggjøre innen fristen, kan svar utsettes. Den dataansvarlige skal i så fall gi et foreløpig svar med informasjon om grunnen til forsinkelsen og sannsynlig tidspunkt for når utleveringen vil skje.</article></article><article class="legalArticle" data-lovdata-URL="LTI/forskrift/2019-06-21-789/§4-6" data-name="§4-6" id="kapittel-4-paragraf-6"><h3 class="legalArticleHeader"><span class="legalArticleValue">§ 4-6</span>. <span class="legalArticleTitle">Kostnader</span></h3><article class="legalP" id="kapittel-4-paragraf-6-ledd-1">Den dataansvarlige kan kreve betaling for tilrettelegging av statistikk og annen behandling av helseopplysninger etter dette kapitlet. Betalingen kan ikke overstige de faktiske utgiftene ved saksbehandlingen av den konkrete søknaden om data, uttrekk og tilrettelegging av data samt utlevering av data fra registeret.</article></article><article class="legalArticle" data-lovdata-URL="LTI/forskrift/2019-06-21-789/§4-7" data-name="§4-7" id="kapittel-4-paragraf-7"><h3 class="legalArticleHeader"><span class="legalArticleValue">§ 4-7</span>. <span class="legalArticleTitle">Oversikt over tilgjengeliggjøring av helseopplysninger</span></h3><article class="legalP" id="kapittel-4-paragraf-7-ledd-1">Den dataansvarlige skal føre oversikt over tilgjengeliggjøring av helseopplysninger fra registeret. Oversikten skal vise hvem som har fått tilgang til helseopplysninger, hvem de har fått helseopplysninger om og hjemmelsgrunnlaget for tilgjengeliggjøringen. Oversikten skal oppbevares i minst ti år etter tilgjengeliggjøringen.</article></article><article class="legalArticle" data-lovdata-URL="LTI/forskrift/2019-06-21-789/§4-8" data-name="§4-8" id="kapittel-4-paragraf-8"><h3 class="legalArticleHeader"><span class="legalArticleValue">§ 4-8</span>. <span class="legalArticleTitle">Kvalitetskontroll i registeret</span></h3><article class="legalP" id="kapittel-4-paragraf-8-ledd-1">Den dataansvarlige skal kvalitetskontrollere helseopplysningene som behandles i registeret. Som ledd i kvalitetskontrollen kan den dataansvarlige gjennomføre rutinemessige sammenstillinger med tilsvarende opplysninger i lovbestemte registre etter helseregisterloven § 11 og Folkeregisteret. Som ledd i kvalitetskontrollen kan helseopplysningene også sammenholdes med opplysninger i originalkilden (pasientjournal mv.). Dette skal skje hos virksomheten som har meldt inn opplysningene, gjennom elektronisk tilgang eller på annen måte. Opplysninger som gjøres tilgjengelige skal være tilstrekkelige og relevante for den kvalitetskontrollen som skal gjennomføres.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2019-06-21-789/KAPITTEL_5"><h2>Kapittel 5 Informasjonssikkerhet</h2><article class="legalArticle" data-lovdata-URL="LTI/forskrift/2019-06-21-789/§5-1" data-name="§5-1" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">Informasjonssikkerhet</span></h3><article class="legalP" id="kapittel-5-paragraf-1-ledd-1">Den dataansvarlige og databehandlere som den dataansvarlige har inngått avtale med, skal gjennomføre tekniske og organisatoriske tiltak for å oppnå et sikkerhetsnivå som er egnet med hensyn til risikoen, jf. personvernforordningen artikkel 32 og helseregisterloven § 21.</article></article><article class="legalArticle" data-lovdata-URL="LTI/forskrift/2019-06-21-789/§5-2" data-name="§5-2" id="kapittel-5-paragraf-2"><h3 class="legalArticleHeader"><span class="legalArticleValue">§ 5-2</span>. <span class="legalArticleTitle">Kryptering og tilgang til opplysninger</span></h3><article class="legalP" id="kapittel-5-paragraf-2-ledd-1">Fødselsnummer og andre direkte personidentifiserende kjennetegn skal separeres og lagres kryptert og adskilt fra andre registeropplysninger.</article><article class="legalP" id="kapittel-5-paragraf-2-ledd-2">Bare autorisert personell som utfører tjenester eller arbeid mot registeret og arbeider under den dataansvarlige eller databehandlers instruksjonsmyndighet, kan gis tilgang til identifiserende opplysninger i registeret. Tilgangen kan ikke være mer omfattende enn det som er nødvendig for vedkommende sitt arbeid.</article><article class="legalP" id="kapittel-5-paragraf-2-ledd-3">Bare spesielt autoriserte personer som har behov for det i arbeidet, skal ha tilgang til ukrypterte helseopplysninger med direkte personidentifiserende kjennetegn (fødselsnumre eller annen personidentifikasjon).</article></article></section><section class="section" data-name="kap6" id="kapittel-6" data-lovdata-URL="LTI/forskrift/2019-06-21-789/KAPITTEL_6"><h2>Kapittel 6 Ikrafttreden</h2><article class="legalArticle" data-lovdata-URL="LTI/forskrift/2019-06-21-789/§6-1" data-name="§6-1" id="kapittel-6-paragraf-1"><h3 class="legalArticleHeader"><span class="legalArticleValue">§ 6-1</span>. <span class="legalArticleTitle">Ikrafttredelse</span></h3><article class="legalP" id="kapittel-6-paragraf-1-ledd-1">Forskriften gjelder fra den tid departementet bestemmer. Departementet kan sette i kraft ulike deler av forskriften til ulike tider.</article></article></section></main></body></html>