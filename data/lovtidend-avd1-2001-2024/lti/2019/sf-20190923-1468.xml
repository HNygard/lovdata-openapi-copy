<!DOCTYPE html><html lang="no"><head><title>Forskrift om opptak, studier og eksamen ved Høyskolen for Ledelse og Teologi</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2019-09-23-1468</dd><dt class="dokid">DokumentID</dt><dd class="dokid">LTI/forskrift/2019-09-23-1468</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="dateInForce">I kraft fra</dt><dd class="dateInForce">2019-10-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2013-09-09-1259</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-1</li><li>lov/2005-04-01-15/§3-3</li><li>lov/2005-04-01-15/§3-4</li><li>lov/2005-04-01-15/§3-5</li><li>lov/2005-04-01-15/§3-6</li><li>lov/2005-04-01-15/§3-7</li><li>lov/2005-04-01-15/§3-8</li><li>lov/2005-04-01-15/§3-9</li><li>lov/2005-04-01-15/§3-10</li><li>lov/2005-04-01-15/§3-11</li><li>lov/2005-04-01-15/§4-2</li><li>lov/2005-04-01-15/§4-5</li><li>lov/2005-04-01-15/§4-7</li><li>lov/2005-04-01-15/§4-8</li><li>lov/2005-04-01-15/§5-1</li><li>lov/2005-04-01-15/§5-2</li><li>lov/2005-04-01-15/§5-3</li><li>lov/2005-04-01-15/§7-1</li></ul></dd><dt class="dateOfPublication">Kunngjort</dt><dd class="dateOfPublication">2019-11-07 14:05</dd><dt class="journalNumber">Journalnummer</dt><dd class="journalNumber">2019-0926</dd><dt class="titleShort">Korttittel</dt><dd class="titleShort">Forskrift om opptak, studier og eksamen ved HLT</dd><dt class="title">Tittel</dt><dd class="title">Forskrift om opptak, studier og eksamen ved Høyskolen for Ledelse og Teologi</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av styret for Høyskolen for Ledelse og Teologi 23. september 2019 med hjemmel i lov 1. april 2005 nr. 15 om universiteter- og høyskoler (universitets- og høyskoleloven) § 3-1, § 3-3, § 3-4, § 3-5, § 3-6, § 3-7, § 3-8, § 3-9, § 3-10, § 3-11, § 4-2, § 4-5, § 4-7, § 4-8, § 5-1, § 5-2, § 5-3 og § 7-1.</dd><dt class="refid">RefID</dt><dd class="refid">forskrift/2019-09-23-1468</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om opptak, studier og eksamen ved Høyskolen for Ledelse og Teologi<ul class="tocSubUl"><li>Kapittel 1: Generelle regler og praktisk informasjon<ul class="tocSubUl"><li>§ 1-1. Hvem forskriften gjelder for</li><li>§ 1-2. Studentenes undersøkelses- og opplysningsplikt</li><li>§ 1-3. Studie- og semesteravgift</li><li>§ 1-4. Fremvisning av dokumentasjon</li></ul></li><li>Kapittel 2: Opptak<ul class="tocSubUl"><li>§ 2-1. Opptak</li><li>§ 2-2. Opptakskapasitet og konkurranseregler</li><li>§ 2-3. Generelle opptakskrav</li><li>§ 2-4. Utenlandske søkere til engelskspråklige utdanningsprogram</li><li>§ 2-5. Søknadsfrist</li><li>§ 2-6. Søknadsskjema</li><li>§ 2-7. Tilbud om studieplass</li><li>§ 2-8. Innpassing og fritak</li><li>§ 2-9. Klage</li></ul></li><li>Kapittel 3: Undervisning og studieplan<ul class="tocSubUl"><li>§ 3-1. Undervisning</li><li>§ 3-2. Individuell utdanningsplan</li><li>§ 3-3. Fullføringsfrist for studieprogram og kurs/emner</li><li>§ 3-4. Utmelding, studieavbrudd og permisjon</li><li>§ 3-4-1. Utmelding eller avbrudd av studiet</li><li>§ 3-4-2. Permisjon fra studiet</li></ul></li><li>Kapittel 4: Eksamen og vitnemål<ul class="tocSubUl"><li>§ 4-1. Generelt om eksamen</li><li>§ 4-2. Eksamensrett</li><li>§ 4-3. Eksamensformer</li><li>§ 4-4. Karaktersystem, karakterutskrift og vitnemål</li><li>§ 4-5. Kontinuasjonseksamen</li><li>§ 4-6. På- og avmelding til eksamen</li><li>§ 4-7. Desentralisert eksamen</li><li>§ 4-8. Tilrettelegging av eksamen</li><li>§ 4-9. Sykdom og gyldig fravær</li><li>§ 4-10. Eksamensavgift</li><li>§ 4-11. Fusk</li><li>§ 4-12. Rett til begrunnelse</li><li>§ 4-13. Klage over karakterfastsetting</li><li>§ 4-14. Klage på formelle feil ved eksamen</li></ul></li><li>Kapittel 5: Frammøte<ul class="tocSubUl"><li>§ 5-1. Frammøte og registrering</li><li>§ 5-2. Regler for fravær fra undervisningen</li></ul></li><li>Kapittel 6: Iverksettelse<ul class="tocSubUl"><li>§ 6-1. Ikrafttredelse</li><li>§ 6-2. Aktuelle lover og forskrifter</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2019-09-23-1468" id="dokument"><h1>Forskrift om opptak, studier og eksamen ved Høyskolen for Ledelse og Teologi</h1><section class="section" data-name="kap1" id="kapittel-1" data-lovdata-URL="LTI/forskrift/2019-09-23-1468/KAPITTEL_1"><h2>Kapittel 1: Generelle regler og praktisk informasjon</h2><article class="legalArticle" data-lovdata-URL="LTI/forskrift/2019-09-23-1468/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Hvem forskriften gjelder for</span></h3><article class="legalP" id="kapittel-1-paragraf-1-ledd-1">Forskriften gjelder for alle studier ved Høyskolen for Ledelse og Teologi (HLT), både norske og engelske studieprogram.</article></article><article class="legalArticle" data-lovdata-URL="LTI/forskrift/2019-09-23-1468/§1-2" data-name="§1-2" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">Studentenes undersøkelses- og opplysningsplikt</span></h3><article class="legalP" id="kapittel-1-paragraf-2-ledd-1">Enhver student ved HLT plikter å gjøre seg kjent med gjeldende reglement om studier og eksamen ved HLT. Videre plikter studenten å sette seg inn i studieplaner, kursbeskrivelser, eksamensplaner, rutiner for eksamen, regler for behandling av fusk og nødvendige forutsetninger for å gå opp til eksamen. Regler, planer, rutiner og annen viktig informasjon finnes tilgjengelig på HLTs nettside og digitale læringsplattform.</article><article class="legalP" id="kapittel-1-paragraf-2-ledd-2">Studenten er forpliktet til å gjøre seg kjent med HLTs digitale systemer, og underrette HLT om endringer i navn, adresse, e-post og telefonnummer. Navneendringer må dokumenteres.</article></article><article class="legalArticle" data-lovdata-URL="LTI/forskrift/2019-09-23-1468/§1-3" data-name="§1-3" id="kapittel-1-paragraf-3"><h3 class="legalArticleHeader"><span class="legalArticleValue">§ 1-3</span>. <span class="legalArticleTitle">Studie- og semesteravgift</span></h3><article class="legalP" id="kapittel-1-paragraf-3-ledd-1">Hvert semester må studenten betale studie- og semesteravgift, innen gjeldende frister. Dersom studenten unnlater å betale, mister han/hun studieretten. Det er mulig å melde seg ut underveis i studiet, se § 3-4-1, men betalt studie- og semesteravgift refunderes ikke.</article></article><article class="legalArticle" data-lovdata-URL="LTI/forskrift/2019-09-23-1468/§1-4" data-name="§1-4" id="kapittel-1-paragraf-4"><h3 class="legalArticleHeader"><span class="legalArticleValue">§ 1-4</span>. <span class="legalArticleTitle">Fremvisning av dokumentasjon</span></h3><article class="legalP" id="kapittel-1-paragraf-4-ledd-1">HLT kan kreve at søkere som blir tatt opp foreviser originale vitnemål og attester. Forfalskninger rammes av straffeloven § 361 og § 362, og vil bli politianmeldt. For søkere som befinner seg i utlandet, gjelder de samme reglene.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2019-09-23-1468/KAPITTEL_2"><h2>Kapittel 2: Opptak</h2><article class="legalArticle" data-lovdata-URL="LTI/forskrift/2019-09-23-1468/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Opptak</span></h3><article class="legalP" id="kapittel-2-paragraf-1-ledd-1">HLT tar normalt opp studenter for studiestart både høst- og vårsemester. Opptaket gjøres lokalt. HLTs studieadministrasjon er ansvarlig for gjennomføringen av opptaket i henhold til høyskolens retningslinjer.</article></article><article class="legalArticle" data-lovdata-URL="LTI/forskrift/2019-09-23-1468/§2-2" data-name="§2-2" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Opptakskapasitet og konkurranseregler</span></h3><article class="legalP" id="kapittel-2-paragraf-2-ledd-1">Rektor fastsetter hvor mange studenter som kan tas opp ut fra kapasitetshensyn, og rangeringsregler ved konkurranse om studieplassene. Det legges vekt på objektive kriterier.</article></article><article class="legalArticle" data-lovdata-URL="LTI/forskrift/2019-09-23-1468/§2-3" data-name="§2-3" id="kapittel-2-paragraf-3"><h3 class="legalArticleHeader"><span class="legalArticleValue">§ 2-3</span>. <span class="legalArticleTitle">Generelle opptakskrav</span></h3><article class="legalP" id="kapittel-2-paragraf-3-ledd-1">For opptak til studier ved HLT kreves generell studiekompetanse eller tilsvarende, fastsatt i gjeldende forskrifter 6. januar 2017 nr. 13 om opptak til høyere utdanning.</article><article class="legalP" id="kapittel-2-paragraf-3-ledd-2">Faglig leder fastsetter utfyllende bestemmelser for vurdering av realkompetanse.</article></article><article class="legalArticle" data-lovdata-URL="LTI/forskrift/2019-09-23-1468/§2-4" data-name="§2-4" id="kapittel-2-paragraf-4"><h3 class="legalArticleHeader"><span class="legalArticleValue">§ 2-4</span>. <span class="legalArticleTitle">Utenlandske søkere til engelskspråklige utdanningsprogram</span></h3><article class="legalP" id="kapittel-2-paragraf-4-ledd-1">Kravene til norskkunnskaper gjelder ikke for søkere som skal tas opp til engelskspråklige utdanningsprogram, og for studenter som tar del i europeiske utvekslingsprogram. Språklig kompetanse må dokumenteres i henhold til NOKUTs GSU-liste.</article></article><article class="legalArticle" data-lovdata-URL="LTI/forskrift/2019-09-23-1468/§2-5" data-name="§2-5" id="kapittel-2-paragraf-5"><h3 class="legalArticleHeader"><span class="legalArticleValue">§ 2-5</span>. <span class="legalArticleTitle">Søknadsfrist</span></h3><article class="legalP" id="kapittel-2-paragraf-5-ledd-1">Fristen for å søke bekjentgjøres ved utlysing av studietilbudet. Søkere som avslutter utdanning/eksamen som kreves for opptak etter at søknadsfristen er ute, må likevel søke innen fristen. Bekreftelse fra skole/institusjon om planlagt eksamen vedlegges, og vitnemål ettersendes så snart det foreligger.</article></article><article class="legalArticle" data-lovdata-URL="LTI/forskrift/2019-09-23-1468/§2-6" data-name="§2-6" id="kapittel-2-paragraf-6"><h3 class="legalArticleHeader"><span class="legalArticleValue">§ 2-6</span>. <span class="legalArticleTitle">Søknadsskjema</span></h3><article class="legalP" id="kapittel-2-paragraf-6-ledd-1">Søknad om opptak gjøres digitalt via HLTs hjemmeside. Søknaden skal inneholde kopier av vitnemål og attester som dokumenterer generell studiekompetanse eller realkompetanse. Originale dokumenter eller attesterte kopier må framvises ved studiestart.</article></article><article class="legalArticle" data-lovdata-URL="LTI/forskrift/2019-09-23-1468/§2-7" data-name="§2-7" id="kapittel-2-paragraf-7"><h3 class="legalArticleHeader"><span class="legalArticleValue">§ 2-7</span>. <span class="legalArticleTitle">Tilbud om studieplass</span></h3><article class="legalP" id="kapittel-2-paragraf-7-ledd-1">Alle søkere får skriftlig svar på søknaden. Søkere må innen angitt frist skriftlig bekrefte at de tar imot studieplassen, og betale studie- og semesteravgift.</article><article class="legalP" id="kapittel-2-paragraf-7-ledd-2">Studenter som ikke møter til studiestart, kan miste plassen.</article></article><article class="legalArticle" data-lovdata-URL="LTI/forskrift/2019-09-23-1468/§2-8" data-name="§2-8" id="kapittel-2-paragraf-8"><h3 class="legalArticleHeader"><span class="legalArticleValue">§ 2-8</span>. <span class="legalArticleTitle">Innpassing og fritak</span></h3><article class="legalP" id="kapittel-2-paragraf-8-ledd-1">Studenter kan søke om å få godskrevet relevant tidligere utdanning fra akkrediterte universiteter og høyskoler som del av studiet ved HLT. Det må legges ved attesterte kopier av karakterutskrifter og/eller vitnemål, samt eventuelt emnebeskrivelser.</article><article class="legalP" id="kapittel-2-paragraf-8-ledd-2">Det kan også søkes om fritak for fag/emner på bakgrunn av annen dokumentert relevant utdanning. Det gjelder for eksempel høyere utdanning fra utlandet og fagskoleutdanning.</article><article class="legalP" id="kapittel-2-paragraf-8-ledd-3">Det kan maksimalt innpasses 120 stp./ECTS av en bachelorgrad.</article></article><article class="legalArticle" data-lovdata-URL="LTI/forskrift/2019-09-23-1468/§2-9" data-name="§2-9" id="kapittel-2-paragraf-9"><h3 class="legalArticleHeader"><span class="legalArticleValue">§ 2-9</span>. <span class="legalArticleTitle">Klage</span></h3><article class="legalP" id="kapittel-2-paragraf-9-ledd-1">Klage på resultat av søknad om opptak eller innpassing må leveres HLT innen 3 uker etter mottatt svar. Klagen behandles av HLTs klagenemnd.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2019-09-23-1468/KAPITTEL_3"><h2>Kapittel 3: Undervisning og studieplan</h2><article class="legalArticle" data-lovdata-URL="LTI/forskrift/2019-09-23-1468/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Undervisning</span></h3><article class="legalP" id="kapittel-3-paragraf-1-ledd-1">Studieåret har normalt en lengde på 10 måneder, og et fullt studieår er normert til 60 studiepoeng.</article></article><article class="legalArticle" data-lovdata-URL="LTI/forskrift/2019-09-23-1468/§3-2" data-name="§3-2" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">Individuell utdanningsplan</span></h3><article class="legalP" id="kapittel-3-paragraf-2-ledd-1">For studenter som tas opp til studier med minst 15 studiepoengs omfang pr. semester, skal det utarbeides en individuell utdanningsplan. Utdanningsplanen skal inneholde en oversikt over studieprogrammets faglige sammensetning og planlagt studietid.</article><article class="legalP" id="kapittel-3-paragraf-2-ledd-2">Studenten skal ved begynnelsen av hvert semester godkjenne sin utdanningsplan.</article></article><article class="legalArticle" data-lovdata-URL="LTI/forskrift/2019-09-23-1468/§3-3" data-name="§3-3" id="kapittel-3-paragraf-3"><h3 class="legalArticleHeader"><span class="legalArticleValue">§ 3-3</span>. <span class="legalArticleTitle">Fullføringsfrist for studieprogram og kurs/emner</span></h3><article class="legalP" id="kapittel-3-paragraf-3-ledd-1">Fristen for å fullføre et studieprogram er 3 – tre – år ut over normert studietid. Fristen for å fullføre et kurs/emne er 1,5 – ett og et halvt – år ut over normert studietid.</article><article class="legalP" id="kapittel-3-paragraf-3-ledd-2">Opphold eller permisjon i studiet på grunn av fødsel eller dokumentert alvorlig sykdom, kvalifiserer til forlenget fullføringsfrist etter egen søknad.</article><article class="legalP" id="kapittel-3-paragraf-3-ledd-3">Dersom studenten ønsker å fullføre, men er utenfor fullføringsfristen, må studenten søke om nytt opptak. HLT er da ikke forpliktet til å tilby akkurat de emnene/kursene som var en del av studentens opprinnelige utdanningsplan.</article></article><article class="legalArticle" data-lovdata-URL="LTI/forskrift/2019-09-23-1468/§3-4" data-name="§3-4" id="kapittel-3-paragraf-4"><h3 class="legalArticleHeader"><span class="legalArticleValue">§ 3-4</span>. <span class="legalArticleTitle">Utmelding, studieavbrudd og permisjon</span></h3></article><article class="legalArticle" data-lovdata-URL="LTI/forskrift/2019-09-23-1468/§3-4-1" data-name="§3-4-1" id="kapittel-3-paragraf-5"><h3 class="legalArticleHeader"><span class="legalArticleValue">§ 3-4-1</span>. <span class="legalArticleTitle">Utmelding eller avbrudd av studiet</span></h3><article class="legalP" id="kapittel-3-paragraf-5-ledd-1">Dersom en student aktivt melder seg ut av studiet, må dette skje skriftlig og mottakelsen skal bekreftes skriftlig av HLT. Dersom en student passerer fullføringsfristen, regnes det som avbrudd i utdanningen.</article><article class="legalP" id="kapittel-3-paragraf-5-ledd-2">HLT forbeholder seg retten til å kansellere studieplassen for studenter som ett år etter opptak, eller senere i studiet over en periode på minst ett år, har bestått mindre enn 50&#xa0;% av antall studiepoeng i sin utdanningsplan.</article><article class="legalP" id="kapittel-3-paragraf-5-ledd-3">Når utmelding/avbrudd har funnet sted, vil studenten bli registrert som å ha sluttet, og være fri for videre betalingsforpliktelser. Allerede innbetalt studie-/semesteravgift refunderes ikke.</article><article class="legalP" id="kapittel-3-paragraf-5-ledd-4">Studenter som har meldt seg av studiet eller avbrutt utdanningen, må søke om opptak på nytt dersom de på nytt ønsker studieplass ved HLT. HLT vurderer da ut fra gjeldende regelverk om tidligere avlagte eksamener kan inngå i graden.</article></article><article class="legalArticle" data-lovdata-URL="LTI/forskrift/2019-09-23-1468/§3-4-2" data-name="§3-4-2" id="kapittel-3-paragraf-6"><h3 class="legalArticleHeader"><span class="legalArticleValue">§ 3-4-2</span>. <span class="legalArticleTitle">Permisjon fra studiet</span></h3><article class="legalP" id="kapittel-3-paragraf-6-ledd-1">Det gis anledning til å søke om inntil ett års permisjon fra studiet i løpet av studietiden.</article><article class="legalP" id="kapittel-3-paragraf-6-ledd-2">Studenter som får barn under studiene, har rett til permisjon etter lov om universiteter og høyskoler § 4-5. HLT skal legge til rette for at studenter som er i fødselspermisjon, kan gjenoppta sine studier så raskt som mulig etter endt permisjon.</article><article class="legalP" id="kapittel-3-paragraf-6-ledd-3">Søknad om permisjon med ønsket varighet skal sendes skriftlig til HLTs administrasjon. Studenten blir ikke belastet med studie- og semesteravgift i permisjonstiden. I permisjonsperioden har studenten fortsatt status som student ved HLT, og har rett til å gjenoppta sine studier på tilsvarende nivå som før permisjonen.</article><article class="legalP" id="kapittel-3-paragraf-6-ledd-4">Studenter som søker permisjon, må være oppmerksomme på følgende:<ul class="defaultList"><li data-li-identifier="-" data-name="-"><article class="listArticle" id="kapittel-3-paragraf-6-ledd-4-punkt-1"><article class="legalP" id="kapittel-3-paragraf-6-ledd-4-punkt-1-ledd-1">Det kan komme endringer i fag- og studieplaner som kan føre til tilpassingsproblemer etter tilbakekomst fra permisjon, for eksempel endring av pensum, arbeidskrav og eksamensformer.</article></article></li><li data-li-identifier="-" data-name="-"><article class="listArticle" id="kapittel-3-paragraf-6-ledd-4-punkt-2"><article class="legalP" id="kapittel-3-paragraf-6-ledd-4-punkt-2-ledd-1">Studenter i permisjon er selv ansvarlig for å holde seg orientert om endringer i frister og regler for fag- og studieplaner, samt foreta eventuelle fagvalg.</article></article></li><li data-li-identifier="-" data-name="-"><article class="listArticle" id="kapittel-3-paragraf-6-ledd-4-punkt-3"><article class="legalP" id="kapittel-3-paragraf-6-ledd-4-punkt-3-ledd-1">Dersom studenten ikke ønsker å gjenoppta plassen etter endt permisjon, må vedkommende sende HLT en skriftlig oppsigelse.</article></article></li><li data-li-identifier="-" data-name="-"><article class="listArticle" id="kapittel-3-paragraf-6-ledd-4-punkt-4"><article class="legalP" id="kapittel-3-paragraf-6-ledd-4-punkt-4-ledd-1">Studenter som ønsker å avlegge eksamen i permisjonstiden, må søke HLT om dette. Ved innvilgelse må studenten selv melde seg opp til eksamen innen gjeldende frister.</article></article></li><li data-li-identifier="-" data-name="-"><article class="listArticle" id="kapittel-3-paragraf-6-ledd-4-punkt-5"><article class="legalP" id="kapittel-3-paragraf-6-ledd-4-punkt-5-ledd-1">Før gjenopptakelse av studiene må man så tidlig som mulig kontakte studieveileder for å få laget en revidert utdanningsplan.</article></article></li></ul></article></article></section><section class="section" data-name="kap4" id="kapittel-4" data-lovdata-URL="LTI/forskrift/2019-09-23-1468/KAPITTEL_4"><h2>Kapittel 4: Eksamen og vitnemål</h2><article class="legalArticle" data-lovdata-URL="LTI/forskrift/2019-09-23-1468/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Generelt om eksamen</span></h3><article class="legalP" id="kapittel-4-paragraf-1-ledd-1">Med eksamen menes prøve som vurderes med karakter og angis på karakterutskriften/vitnemålet, eller som inngår i beregningsgrunnlaget for en karakter som angis på vitnemålet.</article><article class="legalP" id="kapittel-4-paragraf-1-ledd-2">I hvert emne skal studentenes kunnskaper og ferdigheter prøves i henhold til målene i emneplanen. Det er disse som danner utgangspunktet for eksamen og evaluering. Pensum-/litteraturlisten er et hjelpemiddel for studenten til å tilegne seg den beskrevne kompetansen. Det utarbeides sensorveiledning for alle eksamener.</article><article class="legalP" id="kapittel-4-paragraf-1-ledd-3">HLT skal sørge for at studentenes kunnskaper og ferdigheter blir prøvd og vurdert på en upartisk og faglig betryggende måte. Det skilles mellom ordinær eksamen og kontinuasjonseksamen (jf. § 4-6). Alle studenter som oppfyller vilkårene under § 4-2, er automatisk meldt opp til ordinær eksamen.</article></article><article class="legalArticle" data-lovdata-URL="LTI/forskrift/2019-09-23-1468/§4-2" data-name="§4-2" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">Eksamensrett</span></h3><article class="legalP" id="kapittel-4-paragraf-2-ledd-1">Studenten har adgang til å avlegge eksamen dersom samtlige av følgende betingelser er tilfredsstilt:<ul class="defaultList"><li data-li-identifier="-" data-name="-"><article class="listArticle" id="kapittel-4-paragraf-2-ledd-1-punkt-1"><article class="legalP" id="kapittel-4-paragraf-2-ledd-1-punkt-1-ledd-1">registrert som eksamenspåmeldt ved fristens utløp</article></article></li><li data-li-identifier="-" data-name="-"><article class="listArticle" id="kapittel-4-paragraf-2-ledd-1-punkt-2"><article class="legalP" id="kapittel-4-paragraf-2-ledd-1-punkt-2-ledd-1">gjennomført færre enn 3 – tre – eksamensforsøk i det aktuelle emne/kurs</article></article></li><li data-li-identifier="-" data-name="-"><article class="listArticle" id="kapittel-4-paragraf-2-ledd-1-punkt-3"><article class="legalP" id="kapittel-4-paragraf-2-ledd-1-punkt-3-ledd-1">betalt forfalt studie- og semesteravgift og eventuell eksamensavgift</article></article></li><li data-li-identifier="-" data-name="-"><article class="listArticle" id="kapittel-4-paragraf-2-ledd-1-punkt-4"><article class="legalP" id="kapittel-4-paragraf-2-ledd-1-punkt-4-ledd-1">tilstrekkelig frammøte i henhold til kapittel 5.</article></article></li></ul></article></article><article class="legalArticle" data-lovdata-URL="LTI/forskrift/2019-09-23-1468/§4-3" data-name="§4-3" id="kapittel-4-paragraf-3"><h3 class="legalArticleHeader"><span class="legalArticleValue">§ 4-3</span>. <span class="legalArticleTitle">Eksamensformer</span></h3><article class="legalP" id="kapittel-4-paragraf-3-ledd-1">Eksamen kan bestå av en eller flere evalueringsformer. Evalueringsform og vektingen av disse angis i de ulike emnebeskrivelsene. De vanligste eksamensformene er:<ul class="defaultList"><li data-li-identifier="-" data-name="-"><article class="listArticle" id="kapittel-4-paragraf-3-ledd-1-punkt-1"><article class="legalP" id="kapittel-4-paragraf-3-ledd-1-punkt-1-ledd-1">Skriftlig skoleeksamen</article></article></li><li data-li-identifier="-" data-name="-"><article class="listArticle" id="kapittel-4-paragraf-3-ledd-1-punkt-2"><article class="legalP" id="kapittel-4-paragraf-3-ledd-1-punkt-2-ledd-1">Muntlig eksamen</article></article></li><li data-li-identifier="-" data-name="-"><article class="listArticle" id="kapittel-4-paragraf-3-ledd-1-punkt-3"><article class="legalP" id="kapittel-4-paragraf-3-ledd-1-punkt-3-ledd-1">Innlevering av oppgave – individuelt eller som gruppe</article></article></li><li data-li-identifier="-" data-name="-"><article class="listArticle" id="kapittel-4-paragraf-3-ledd-1-punkt-4"><article class="legalP" id="kapittel-4-paragraf-3-ledd-1-punkt-4-ledd-1">72-timers hjemmeeksamen</article></article></li><li data-li-identifier="-" data-name="-"><article class="listArticle" id="kapittel-4-paragraf-3-ledd-1-punkt-5"><article class="legalP" id="kapittel-4-paragraf-3-ledd-1-punkt-5-ledd-1">Refleksjonsnotat/rapport</article></article></li><li data-li-identifier="-" data-name="-"><article class="listArticle" id="kapittel-4-paragraf-3-ledd-1-punkt-6"><article class="legalP" id="kapittel-4-paragraf-3-ledd-1-punkt-6-ledd-1">Flervalgsprøve</article></article></li><li data-li-identifier="-" data-name="-"><article class="listArticle" id="kapittel-4-paragraf-3-ledd-1-punkt-7"><article class="legalP" id="kapittel-4-paragraf-3-ledd-1-punkt-7-ledd-1">Bacheloroppgave.</article></article></li></ul></article><article class="legalP" id="kapittel-4-paragraf-3-ledd-2">Rammer mv. for eksamen framgår av emneplanen. Faglig leder kan gi nærmere retningslinjer.</article></article><article class="legalArticle" data-lovdata-URL="LTI/forskrift/2019-09-23-1468/§4-4" data-name="§4-4" id="kapittel-4-paragraf-4"><h3 class="legalArticleHeader"><span class="legalArticleValue">§ 4-4</span>. <span class="legalArticleTitle">Karaktersystem, karakterutskrift og vitnemål</span></h3><ul class="defaultList"><li data-li-identifier="-" data-name="-"><article class="listArticle" id="kapittel-4-paragraf-4-punkt-1"><article class="legalP" id="kapittel-4-paragraf-4-punkt-1-ledd-1">Karakterene fastsettes enten som bokstavkarakterer fra A–F, eller som «Bestått/Ikke bestått». A er beste ståkarakter og E dårligste, mens F er strykkarakter. Bokstavkarakterene tilsvarer tallverdier slik at A=5; B=4; C=3; D=2; E=1. Tallverdiene brukes ved utregning av totalkarakter og ved rangering av søkere.</article></article></li><li data-li-identifier="-" data-name="-"><article class="listArticle" id="kapittel-4-paragraf-4-punkt-2"><article class="legalP" id="kapittel-4-paragraf-4-punkt-2-ledd-1">Studenten kan selv se karakterene sine digitalt i HLTs studieadministrative system. Karakterutskrift/vitnemål kan hentes ved personlig innlogging i www.vitnemalsportalen.no. Ved behov for attestert karakterutskrift kontaktes HLTs administrasjon.</article></article></li><li data-li-identifier="-" data-name="-"><article class="listArticle" id="kapittel-4-paragraf-4-punkt-3"><article class="legalP" id="kapittel-4-paragraf-4-punkt-3-ledd-1">Studenter som ikke har fullført et studieprogram, kan få utstedt karakterutskrift for de eksamener eller prøver som han/hun har bestått. Vitnemål utstedes når alle eksamener er fullført og bestått.</article></article></li><li data-li-identifier="-" data-name="-"><article class="listArticle" id="kapittel-4-paragraf-4-punkt-4"><article class="legalP" id="kapittel-4-paragraf-4-punkt-4-ledd-1">Dersom en student har fått innvilget innpassing av annen ekstern utdanning (se § 2-8), vil dette fremgå av vitnemålet.</article></article></li><li data-li-identifier="-" data-name="-"><article class="listArticle" id="kapittel-4-paragraf-4-punkt-5"><article class="legalP" id="kapittel-4-paragraf-4-punkt-5-ledd-1">Ved utstedelse av vitnemål ved fullført grad vil det automatisk bli vedlagt et vitnemålstillegg («Diploma Supplement») som gir en nærmere beskrivelse av kandidatens utdanning, og av høyere norsk utdanningssystem.</article></article></li></ul></article><article class="legalArticle" data-lovdata-URL="LTI/forskrift/2019-09-23-1468/§4-5" data-name="§4-5" id="kapittel-4-paragraf-5"><h3 class="legalArticleHeader"><span class="legalArticleValue">§ 4-5</span>. <span class="legalArticleTitle">Kontinuasjonseksamen</span></h3><article class="legalP" id="kapittel-4-paragraf-5-ledd-1">Med kontinuasjonseksamen menes eksamen som en student går opp til når han/hun ikke har bestått eller gjennomført en tidligere eksamen, eller når studenten ønsker å forbedre karakteren.</article><article class="legalP" id="kapittel-4-paragraf-5-ledd-2">Studenten kan gjennomføre maksimalt 3 – tre – eksamensforsøk i samme kurs. Et eksamensforsøk regnes som gjennomført selv om studenten ikke leverer oppgaven eller møter opp til eksamen, så fremt studenten var påmeldt til den aktuelle eksamen og ikke dokumenterer gyldig fravær (se § 4-9).</article><article class="legalP" id="kapittel-4-paragraf-5-ledd-3">Når en student har brukt tre eksamensforsøk i samme emne, må hele emnet/kurset tas om igjen før ny eksamen kan avlegges. En student kan normalt bare ta et emne/kurs om igjen én gang.</article></article><article class="legalArticle" data-lovdata-URL="LTI/forskrift/2019-09-23-1468/§4-6" data-name="§4-6" id="kapittel-4-paragraf-6"><h3 class="legalArticleHeader"><span class="legalArticleValue">§ 4-6</span>. <span class="legalArticleTitle">På- og avmelding til eksamen</span></h3> <article class="defaultP" margin-top="true"><i>Engelsk bachelorprogram</i></article><article class="legalP" id="kapittel-4-paragraf-6-ledd-1">Studentene meldes automatisk opp til ordinær eksamen, og om nødvendig til 1. og 2. kontinuasjon. På grunn av annen eksamensordning på dette programmet, har studentene ikke mulighet til å melde seg av eksamen, men det kan innvilges gyldig fravær ved f.eks. sykdom og andre tvingende grunner (se § 4-9).</article> <article class="defaultP" margin-top="true"><i>Norske bachelorprogram</i></article><article class="legalP" id="kapittel-4-paragraf-6-ledd-2">Studentene meldes automatisk opp til ordinær eksamen og om nødvendig til 1. kontinuasjon. Dette gjelder likevel ikke dersom studenten selv har meldt seg av eksamen tidligere. Studenter som melder seg av en eksamen, må selv melde seg opp igjen til ny eksamen innen gjeldende oppmeldingsfrister.</article><article class="legalP" id="kapittel-4-paragraf-6-ledd-3">På norsk BA kan studentene melde seg av en eller flere eksamener som de er automatisk oppmeldt til, innen 1 måned før eksamens- eller innleveringsdato. Dette gjelder både ordinær eksamen og 1. kontinuasjonseksamen. Eksamen må imidlertid avvikles innen fullføringsfristen (se § 3-3). Dersom en student ikke melder seg av eksamen innen fristen, registreres ett – 1 – eksamensforsøk i det aktuelle kurset/emnet, uavhengig av om studenten avlegger eksamen eller ikke.</article></article><article class="legalArticle" data-lovdata-URL="LTI/forskrift/2019-09-23-1468/§4-7" data-name="§4-7" id="kapittel-4-paragraf-7"><h3 class="legalArticleHeader"><span class="legalArticleValue">§ 4-7</span>. <span class="legalArticleTitle">Desentralisert eksamen</span></h3><article class="legalP" id="kapittel-4-paragraf-7-ledd-1">Hvis reisetiden til HLT er lengere enn 3 timer, kan studenten søke om desentralisert avvikling av skoleeksamen ved en offentlig institusjon. Gjennomføringen av desentralisert eksamen skjer etter gjeldende eksamensinstruks. Dette gjelder både ordinær eksamen og kontinuasjonseksamen.</article></article><article class="legalArticle" data-lovdata-URL="LTI/forskrift/2019-09-23-1468/§4-8" data-name="§4-8" id="kapittel-4-paragraf-8"><h3 class="legalArticleHeader"><span class="legalArticleValue">§ 4-8</span>. <span class="legalArticleTitle">Tilrettelegging av eksamen</span></h3><article class="legalP" id="kapittel-4-paragraf-8-ledd-1">I spesielle tilfeller og etter begrunnet søknad kan HLT fravike de vanlige eksamensordningene. Slike unntak kan være funksjonshemming, sykdom, dysleksi e.l. som tilsier at en annen eksamensform vil gi studenten bedre mulighet til å få vist sin reelle kompetanse. Det skal i slike tilfeller foreligge legeattest eller annen erklæring. Sensor skal informeres hvis det er gjennomført eksamen på spesielle vilkår.</article><article class="legalP" id="kapittel-4-paragraf-8-ledd-2">Eksempler på tilrettelagte eksamener er:<ul class="defaultList"><li data-li-identifier="-" data-name="-"><article class="listArticle" id="kapittel-4-paragraf-8-ledd-2-punkt-1"><article class="legalP" id="kapittel-4-paragraf-8-ledd-2-punkt-1-ledd-1">Utvidet eksamenstid</article></article></li><li data-li-identifier="-" data-name="-"><article class="listArticle" id="kapittel-4-paragraf-8-ledd-2-punkt-2"><article class="legalP" id="kapittel-4-paragraf-8-ledd-2-punkt-2-ledd-1">Bruk av ekstra hjelpemidler, f.eks. pc med rettskrivningsprogram, ergonomisk utstyr</article></article></li><li data-li-identifier="-" data-name="-"><article class="listArticle" id="kapittel-4-paragraf-8-ledd-2-punkt-3"><article class="legalP" id="kapittel-4-paragraf-8-ledd-2-punkt-3-ledd-1">Sensor vil se bort fra rettskrivingen</article></article></li><li data-li-identifier="-" data-name="-"><article class="listArticle" id="kapittel-4-paragraf-8-ledd-2-punkt-4"><article class="legalP" id="kapittel-4-paragraf-8-ledd-2-punkt-4-ledd-1">Opplesing av eller forstørret skrift på oppgaven</article></article></li><li data-li-identifier="-" data-name="-"><article class="listArticle" id="kapittel-4-paragraf-8-ledd-2-punkt-5"><article class="legalP" id="kapittel-4-paragraf-8-ledd-2-punkt-5-ledd-1">Annen eksamensform, f.eks. muntlig istedenfor skriftlig eksamen – eller omvendt, eller skriftlig 72-timers hjemmeeksamen istedenfor skoleeksamen.</article></article></li></ul></article><article class="legalP" id="kapittel-4-paragraf-8-ledd-3">Søknadsskjema finnes på HLTs nettside. Studenter må søker innen gjeldende frister.</article></article><article class="legalArticle" data-lovdata-URL="LTI/forskrift/2019-09-23-1468/§4-9" data-name="§4-9" id="kapittel-4-paragraf-9"><h3 class="legalArticleHeader"><span class="legalArticleValue">§ 4-9</span>. <span class="legalArticleTitle">Sykdom og gyldig fravær</span></h3><article class="legalP" id="kapittel-4-paragraf-9-ledd-1">Sykdom med legeerklæring, fødsel og dødsfall i nær familie er vanligvis de eneste grunnene for å få gyldig fravær og utsettelse av eksamen etter avmeldingsfrist. Bare unntaksvis vil andre grunner kunne godkjennes. Søknad om gyldig fravær rettes skriftlig til eksamensadministrasjonen.</article><article class="legalP" id="kapittel-4-paragraf-9-ledd-2">Legeerklæring, fødselsattest eller ev. annen dokumentasjon av gyldig fravær må være datert senest 3 – tre – virkedager etter eksamensdato, og være HLTs administrasjon i hende innen 7 – syv – virkedager, med mindre dette er umulig eller urimelig.</article><article class="legalP" id="kapittel-4-paragraf-9-ledd-3">De samme regler gjelder for studenter som blir syk under eksamen under tilsyn, og ikke kan gjennomføre den. Studenten skal varsle eksamensvakt og (etter)sende søknad til eksamensadministrasjonen.</article><article class="legalP" id="kapittel-4-paragraf-9-ledd-4">Ved godkjent gyldig fravær i tilknytning til skriftlige oppgaver er det også mulig å søke om forlenget innleveringsfrist. Dette skal kompensere for antall fraværsdager, men begrenset til maksimum 3 uker for bacheloroppgave, 7 dager for andre skriftlige oppgaver, og 36 timer ved 72-timers hjemmeeksamener. Kandidater som får utvidet innleveringsfrist, må påregne forsinket sensur.</article></article><article class="legalArticle" data-lovdata-URL="LTI/forskrift/2019-09-23-1468/§4-10" data-name="§4-10" id="kapittel-4-paragraf-10"><h3 class="legalArticleHeader"><span class="legalArticleValue">§ 4-10</span>. <span class="legalArticleTitle">Eksamensavgift</span></h3><article class="legalP" id="kapittel-4-paragraf-10-ledd-1">Eksamensavgift for ordinær eksamen er normalt inkludert i studieavgiften.</article><article class="legalP" id="kapittel-4-paragraf-10-ledd-2">Kontinuasjonseksamener belastes med en egen eksamensavgift. Dersom kontinuasjonseksamen skyldes sykdom med legeerklæring eller annen gyldig grunn, bortfaller eksamensavgiften.</article></article><article class="legalArticle" data-lovdata-URL="LTI/forskrift/2019-09-23-1468/§4-11" data-name="§4-11" id="kapittel-4-paragraf-11"><h3 class="legalArticleHeader"><span class="legalArticleValue">§ 4-11</span>. <span class="legalArticleTitle">Fusk</span></h3><article class="legalP" id="kapittel-4-paragraf-11-ledd-1">Fusk er opptreden i strid med reglene for eksamensavvikling, og som på en urettmessig måte kan føre til at kandidatens resultater blir vurdert bedre enn de egentlig er.</article><article class="legalP" id="kapittel-4-paragraf-11-ledd-2">HLT ser svært alvorlig på fusk. Det er et grovt tillitsbrudd i forhold til HLT, og usolidarisk overfor medstudenter. Fusk må møtes med strenge sanksjoner ut fra hensynet til medstudenter, framtidige arbeidsgivere og HLTs omdømme som utdanningsinstitusjon. HLT behandler fusk og forsøk på fusk (heretter kalt fusk) i henhold til lov om universiteter og høyskoler (UH-loven), § 4-7 og § 4-8.</article><article class="legalP" id="kapittel-4-paragraf-11-ledd-3">Fusk kan medføre alvorlige konsekvenser for studenten. Hvis HLTs klagenemnd finner at en student har fusket, kan de fatte vedtak med følgende reaksjonsformer:<ul class="defaultList"><li data-li-identifier="-" data-name="-"><article class="listArticle" id="kapittel-4-paragraf-11-ledd-3-punkt-1"><article class="legalP" id="kapittel-4-paragraf-11-ledd-3-punkt-1-ledd-1">Annullering av eksamen eller prøve eller godkjenning av kurs (§ 4-7)</article></article></li><li data-li-identifier="-" data-name="-"><article class="listArticle" id="kapittel-4-paragraf-11-ledd-3-punkt-2"><article class="legalP" id="kapittel-4-paragraf-11-ledd-3-punkt-2-ledd-1">Utestenging fra institusjonen og tap av retten til å gå opp til eksamen ved institusjonen og andre universiteter og høyskoler i opptil ett år (§ 4-8).</article></article></li></ul></article></article><article class="legalArticle" data-lovdata-URL="LTI/forskrift/2019-09-23-1468/§4-12" data-name="§4-12" id="kapittel-4-paragraf-12"><h3 class="legalArticleHeader"><span class="legalArticleValue">§ 4-12</span>. <span class="legalArticleTitle">Rett til begrunnelse</span></h3><article class="legalP" id="kapittel-4-paragraf-12-ledd-1">Studenten har rett til å få en begrunnelse for karakterfastsettingen av sine prestasjoner. Ved muntlig/praktisk eksamen må krav om slik begrunnelse fremsettes umiddelbart etter at karakteren er meddelt. Ved skriftlig eksamen fremmes forespørsel innen senest to uker etter at sensuren er gjort kjent for studenten. Forespørsel gjøres i henhold til HLTs rutiner som er beskrevet på nettsiden.</article><article class="legalP" id="kapittel-4-paragraf-12-ledd-2">Studenten vil normalt motta en skriftlig begrunnelse innen to uker etter å ha bedt om det. I begrunnelsen skal det gjøres rede for de generelle prinsipper som er lagt til grunn for bedømmelsen, og for bedømmelsen av kandidatens prestasjon.</article></article><article class="legalArticle" data-lovdata-URL="LTI/forskrift/2019-09-23-1468/§4-13" data-name="§4-13" id="kapittel-4-paragraf-13"><h3 class="legalArticleHeader"><span class="legalArticleValue">§ 4-13</span>. <span class="legalArticleTitle">Klage over karakterfastsetting</span></h3><article class="legalP" id="kapittel-4-paragraf-13-ledd-1">Dersom studenten etter mottatt begrunnelse fremdeles ikke er tilfreds med karakteren, kan det fremsettes klage på sensuren. Dette må gjøres skriftlig innen tre uker etter at begrunnelsen ble gitt. Ved gruppeeksamen har den enkelte student en individuell klagerett.</article><article class="legalP" id="kapittel-4-paragraf-13-ledd-2">Eksamensbesvarelsen vurderes på nytt av to nye sensorer, hvorav minst én er ekstern. Ved ny sensurering skal sensorene ikke få oppgitt opprinnelig karakter, sensors begrunnelse for denne, eller studentens begrunnelse for klagen. Endring av karakter kan gjøres både til gunst og ugunst for klager. Karakterfastsetting ved ny sensurering er endelig og kan ikke påklages (jf. UH-loven § 5-3 (6)).</article><article class="legalP" id="kapittel-4-paragraf-13-ledd-3">Hvis en student etter klage over eksamenskarakteren og ved ny sensur får endret resultatet med to karakterer eller mer, vil HLT foreta en ytterligere vurdering før endelig karakter fastsettes (jf. UH-loven § 5-3).</article><article class="legalP" id="kapittel-4-paragraf-13-ledd-4">Bedømmelse av muntlig prestasjon eller annen bedømmelse som på grunn av prøvens art ikke lar seg etterprøve, kan ikke påklages.</article></article><article class="legalArticle" data-lovdata-URL="LTI/forskrift/2019-09-23-1468/§4-14" data-name="§4-14" id="kapittel-4-paragraf-14"><h3 class="legalArticleHeader"><span class="legalArticleValue">§ 4-14</span>. <span class="legalArticleTitle">Klage på formelle feil ved eksamen</span></h3><article class="legalP" id="kapittel-4-paragraf-14-ledd-1">Studenter som har avlagt eksamen eller prøve, kan klage over formelle feil innen tre uker etter at han eller hun er, eller burde vært kjent med, det forhold som begrunner klagen. Klagen må fremsettes skriftlig til HLTs administrasjon. Saken undersøkes og vedtak fattes av HLTs klagenemnd.</article><article class="legalP" id="kapittel-4-paragraf-14-ledd-2">Om det er begått formelle feil som kan ha hatt betydning for én eller flere kandidaters prestasjon eller bedømmelse, oppheves sensurvedtaket. Hvis feilen kan rettes opp ved ny sensur av innleverte arbeider, foretas ny sensurering. I motsatt fall holdes ny eksamen eller prøve med nye sensorer.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2019-09-23-1468/KAPITTEL_5"><h2>Kapittel 5: Frammøte</h2><article class="legalArticle" data-lovdata-URL="LTI/forskrift/2019-09-23-1468/§5-1" data-name="§5-1" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">Frammøte og registrering</span></h3><article class="legalP" id="kapittel-5-paragraf-1-ledd-1">Det kreves obligatorisk deltakelse i undervisningen ved HLT. Deltakelse i undervisning, diskusjoner og læringsprosesser er en viktig del av HLTs pedagogiske opplegg og et ledd i å utvikle studentenes kompetanse. I noen av kursene/emnene er deltakelse i grupper eller seminarer en helt nødvendig del av kurset. Fravær fra disse delene av undervisningen kan bare godtas etter begrunnet søknad.</article><article class="legalP" id="kapittel-5-paragraf-1-ledd-2">Frammøte føres for alle kurs på skolens læringsplattform. Det er studenten selv som bærer ansvaret for registrering av eget frammøte og kontroll av eventuelt fravær. Faglærer foretar jevnlig sjekk av frammøtelisten.</article></article><article class="legalArticle" data-lovdata-URL="LTI/forskrift/2019-09-23-1468/§5-2" data-name="§5-2" id="kapittel-5-paragraf-2"><h3 class="legalArticleHeader"><span class="legalArticleValue">§ 5-2</span>. <span class="legalArticleTitle">Regler for fravær fra undervisningen</span></h3><article class="legalP" id="kapittel-5-paragraf-2-ledd-1">Maksimum fravær uten gyldig grunn kan ikke utgjøre mer enn 25&#xa0;% av undervisningen i det enkelte kurs. Dette gjelder ikke studenter med redusert undervisning som må ha 100&#xa0;% frammøte etter planen, samt levere og få godkjent et ekstra arbeidskrav. Om fraværet overstiger det tillatte maksimum, mister studenten eksamensrett i kurset.</article><article class="legalP" id="kapittel-5-paragraf-2-ledd-2">Fravær grunnet sykdom eller andre tvingende grunner kan godkjennes som gyldig fravær etter søknad (jf. § 4-9). Totalt fravær inkludert gyldig fravær kan likevel ikke utgjøre mer enn 50&#xa0;% av obligatorisk undervisning i det enkelte kurs.</article><article class="legalP" id="kapittel-5-paragraf-2-ledd-3">I spesielle tilfeller kan HLT pålegge studenten ekstra arbeidsoppgaver, deltakelse i annen undervisning eller lignende for å kompensere for manglende tilstedeværelse. Dette skal avtales skriftlig.</article><article class="legalP" id="kapittel-5-paragraf-2-ledd-4">Studenter som ikke har oppfylt kravene til nødvendig frammøte, har ikke rett til å gå opp til eksamen.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2019-09-23-1468/KAPITTEL_6"><h2>Kapittel 6: Iverksettelse</h2><article class="legalArticle" data-lovdata-URL="LTI/forskrift/2019-09-23-1468/§6-1" data-name="§6-1" id="kapittel-6-paragraf-1"><h3 class="legalArticleHeader"><span class="legalArticleValue">§ 6-1</span>. <span class="legalArticleTitle">Ikrafttredelse</span></h3><article class="legalP" id="kapittel-6-paragraf-1-ledd-1">Denne forskriften trer i kraft 1. oktober 2019. Samtidig oppheves forskrift 9. september 2013 nr. 1259.</article></article><article class="legalArticle" data-lovdata-URL="LTI/forskrift/2019-09-23-1468/§6-2" data-name="§6-2" id="kapittel-6-paragraf-2"><h3 class="legalArticleHeader"><span class="legalArticleValue">§ 6-2</span>. <span class="legalArticleTitle">Aktuelle lover og forskrifter</span></h3><ul class="defaultList"><li data-li-identifier="-" data-name="-"><article class="listArticle" id="kapittel-6-paragraf-2-punkt-1"><article class="legalP" id="kapittel-6-paragraf-2-punkt-1-ledd-1">Lov om universiteter og høyskoler</article><article class="defaultP">lovdata.no/lov/20050401-015.html</article></article></li><li data-li-identifier="-" data-name="-"><article class="listArticle" id="kapittel-6-paragraf-2-punkt-2"><article class="legalP" id="kapittel-6-paragraf-2-punkt-2-ledd-1">Straffeloven</article><article class="defaultP">lovdata.no/lov/2005-05-20-28</article></article></li><li data-li-identifier="-" data-name="-"><article class="listArticle" id="kapittel-6-paragraf-2-punkt-3"><article class="legalP" id="kapittel-6-paragraf-2-punkt-3-ledd-1">Forskrift om opptak til høgre utdanning</article><article class="defaultP">lovdata.no/forskrift/2017-01-06-13</article></article></li></ul></article></section></main></body></html>