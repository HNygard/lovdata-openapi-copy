<!DOCTYPE html><html lang="no"><head><title>Forskrift om endring i forskrift om tiltak for å forebygge, begrense og bekjempe PD hos akvakulturdyr</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2019-06-25-920</dd><dt class="dokid">DokumentID</dt><dd class="dokid">LTI/forskrift/2019-06-25-920</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="dateInForce">I kraft fra</dt><dd class="dateInForce">2019-06-25</dd><dt class="changesToDocuments">Endrer</dt><dd class="changesToDocuments"><ul><li>forskrift/2017-08-29-1318</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2003-12-19-124/§13</li><li>lov/2003-12-19-124/§14</li><li>lov/2003-12-19-124/§19</li><li>forskrift/2003-12-19-1790</li></ul></dd><dt class="dateOfPublication">Kunngjort</dt><dd class="dateOfPublication">2019-06-28 16:35</dd><dt class="journalNumber">Journalnummer</dt><dd class="journalNumber">2019-0617</dd><dt class="titleShort">Korttittel</dt><dd class="titleShort">Endr. i forskrift om tiltak for å forebygge, begrense og bekjempe PD hos akvakulturdyr</dd><dt class="title">Tittel</dt><dd class="title">Forskrift om endring i forskrift om tiltak for å forebygge, begrense og bekjempe PD hos akvakulturdyr</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Nærings- og fiskeridepartementet 25. juni 2019 med hjemmel i lov 19. desember 2003 nr. 124 om matproduksjon og mattrygghet mv. (matloven) § 13, § 14 og § 19, jf. delegeringsvedtak 19. desember 2003 nr. 1790.</dd><dt class="refid">RefID</dt><dd class="refid">forskrift/2019-06-25-920</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om tiltak for å forebygge, begrense og bekjempe PD hos akvakulturdyr<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2019-06-25-920" id="dokument"><h1>Forskrift om endring i forskrift om tiltak for å forebygge, begrense og bekjempe PD hos akvakulturdyr</h1><section class="section" data-name="kapI" id="kapittel-1" data-lovdata-URL="LTI/forskrift/2019-06-25-920/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 29. august 2017 nr. 1318 om tiltak for å forebygge, begrense og bekjempe pankreassykdom (PD) hos akvakulturdyr gjøres følgende endringer:</article> <article class="defaultP" margin-top="true">§ 3 bokstav b, e og f skal endret lyde:<ul class="defaultList"><li data-li-identifier="b)" data-name="b)"><article class="listArticle" id="kapittel-1-ledd-1-punkt-1"><article class="legalP" id="kapittel-1-ledd-1-punkt-1-ledd-1"><i>Fisk:</i> Laks, ørret, regnbueørret, røye og rensefisk.</article></article></li><li data-li-identifier="e)" data-name="e)"><article class="listArticle" id="kapittel-1-ledd-1-punkt-2"><article class="legalP" id="kapittel-1-ledd-1-punkt-2-ledd-1"><i>Påvist PD:</i> Påvisning av SAV med to uavhengige laboratoriemetoder som RT-PCR, serologi, dyrkning i cellekultur eller histopatologi.</article></article></li><li data-li-identifier="f)" data-name="f)"><article class="listArticle" id="kapittel-1-ledd-1-punkt-3"><article class="legalP" id="kapittel-1-ledd-1-punkt-3-ledd-1"><i>Rensefisk:</i> Fisk som er ment for eller brukes til å redusere antall parasitter på fisk i akvakulturanlegg.</article></article></li></ul></article> <article class="defaultP" margin-top="true">§ 4 første, andre og tredje ledd skal endret lyde:</article><article class="legalP" id="kapittel-1-ledd-2">Laks, ørret, regnbueørret og røye i akvakulturanlegg med ubehandlet sjøvann der SAV ikke er påvist, skal undersøkes for SAV minst en gang i måneden. I løpet av en kalendermåned skal det tas ut prøver av spongiøst vev fra hjertets ventrikkel fra minst 20 fisk. De siste ni månedene før stamfisk skal strykes kan det tas ut færre prøver dersom det tas prøver av alle døde stamfisk som er egnet for prøveuttak, inntil 20 stamfisk per kalendermåned.</article><article class="legalP" id="kapittel-1-ledd-3">Laks, ørret, regnbueørret og røye som skal flyttes fra akvakulturanlegg med ubehandlet sjøvann til andre akvakulturanlegg, unntatt til slaktemerder, skal undersøkes for SAV i løpet av de tre siste ukene før fisken flyttes. Dette gjelder også når fisken skal flyttes fra akvakulturanlegg med behandlet sjøvann innenfor PD-sonen til anlegg utenfor PD-sonen. Det skal tas ut prøver av spongiøst vev fra hjertets ventrikkel fra minst 60 fisk. Kravet gjelder ikke for stamfisk som er utsortert og skal flyttes for stryking. Det gjelder heller ikke for fisk som skal flyttes til anlegg som er godkjent for smitteforsøk. Fisk skal ikke flyttes før analyseresultatene foreligger.</article><article class="legalP" id="kapittel-1-ledd-4">Prøveuttak som pålagt i første og andre ledd skal tas fra fisk som gir størst sannsynlighet for å avdekke eventuell forekomst av SAV. Prøvene skal tas ut av veterinær eller fiskehelsebiolog. Medhjelper kan benyttes i tråd med bestemmelsene i dyrehelsepersonelloven § 15. Prøvene skal sendes til akkreditert laboratorium for individuell analyse med PCR for SAV innen to virkedager etter at tilstrekkelig antall prøver er tatt ut. Opplysninger om fisken er vaksinert mot PD, og med hvilken vaksine, skal følge prøvene.</article> <article class="defaultP" margin-top="true">§ 6 første og andre ledd skal endret lyde:</article><article class="legalP" id="kapittel-1-ledd-5">Ved mistanke om PD i et akvakulturanlegg der sykdommen ikke er påvist, skal det umiddelbart tas ut organprøver som legges på formalin fra minst 10 fisk, samt spongiøst vev fra hjertets ventrikkel og midtnyre som legges på RNAlater. I overvåkingssonene skal det også tas ut vev på virustransportmedium fra de samme 10 fiskene. Prøvene skal umiddelbart sendes til Nasjonalt referanselaboratorium. Opplysninger om fisken er vaksinert mot PD, og med hvilken vaksine, skal følge prøvene.</article><article class="legalP" id="kapittel-1-ledd-6">Dersom det oppstår mistanke om PD som ikke blir bekreftet gjennom analyser av prøver etter første ledd, skal det søkes å bekrefte eller avkrefte mistanken gjennom følgende prøvetakingsopplegg:<ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-6-punkt-1"><article class="legalP" id="kapittel-1-ledd-6-punkt-1-ledd-1">Det skal tas ut prøver av spongiøst vev fra hjertets ventrikkel fra minst 60 fisk i løpet av hver kalendermåned i fire måneder etter siste positive prøve.</article></article></li><li data-li-identifier="b)" data-name="b)"><article class="listArticle" id="kapittel-1-ledd-6-punkt-2"><article class="legalP" id="kapittel-1-ledd-6-punkt-2-ledd-1">Prøvene skal sendes til akkreditert laboratorium for individuell analyse med PCR for SAV innen to virkedager etter at tilstrekkelig antall prøver er tatt ut i henhold til bokstav a.</article></article></li><li data-li-identifier="c)" data-name="c)"><article class="listArticle" id="kapittel-1-ledd-6-punkt-3"><article class="legalP" id="kapittel-1-ledd-6-punkt-3-ledd-1">Ved nye positive prøver, skal det umiddelbart sendes inn organprøver på formalin, samt spongiøst vev fra hjertets ventrikkel og midtnyre på RNAlater fra minst 10 fisk til Nasjonalt referanselaboratorium. I overvåkingssonene skal det i tillegg tas ut vev på virustransportmedium fra de samme 10 fiskene.</article></article></li></ul></article> <article class="defaultP" margin-top="true">§ 6 fjerde ledd skal endret lyde:</article><article class="legalP" id="kapittel-1-ledd-7">Prøveuttak som pålagt i første og andre ledd skal tas fra fisk som gir størst sannsynlighet for å avdekke eventuell forekomst av PD. Prøvene skal tas fra fisk som er mottakelig for PD.</article> <article class="defaultP" margin-top="true">§ 8 fjerde ledd nytt tredje punktum skal lyde:</article><article class="legalP" id="kapittel-1-ledd-8">Frem til 1. januar 2021 kan Mattilsynet i særlige tilfeller gjøre unntak fra dette kravet, dersom det dokumenteres at det ikke er tilgjengelig kapasitet på lukket transport og slakting.</article> <article class="defaultP" margin-top="true">§ 9 andre ledd skal endret lyde:</article><article class="legalP" id="kapittel-1-ledd-9">Det er forbudt å flytte rensefisk fra akvakulturanlegg med ubehandlet sjøvann ut av PD-sonen. Det samme gjelder flytting fra område der aktuell subtype av SAV forekommer til område fri for den aktuelle subtypen av SAV.</article> <article class="defaultP" margin-top="true">§ 13 første ledd skal endret lyde:</article><article class="legalP" id="kapittel-1-ledd-10">Når SAV er påvist i et akvakulturanlegg i overvåkingssonen, skal akvakulturanlegg med laks, ørret, regnbueørret og røye innenfor en radius på 30 km fra det berørte akvakulturanlegget, eller akvakulturanlegg utenfor dette området som har hatt kontakt som medfører smitterisiko, undersøkes innen syv dager for å dokumentere smittestatus. Det skal tas ut prøver av spongiøst vev fra hjertets ventrikkel fra minst 20 fisk. Undersøkelsene skal gjennomføres i henhold til kravene i § 4 tredje ledd.</article></section><section class="section" data-name="kapII" id="kapittel-2" data-lovdata-URL="LTI/forskrift/2019-06-25-920/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft straks.</article></section></main></body></html>