<!DOCTYPE html><html lang="no"><head><title>Forskrift om midlertidig fritak fra tjeneste for tjenestepliktige i Sivilforsvaret</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2019-12-16-1811</dd><dt class="dokid">DokumentID</dt><dd class="dokid">LTI/forskrift/2019-12-16-1811</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="dateInForce">I kraft fra</dt><dd class="dateInForce">2020-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2010-06-25-45/§7</li><li>forskrift/2010-06-25-943</li></ul></dd><dt class="dateOfPublication">Kunngjort</dt><dd class="dateOfPublication">2019-12-17 16:40</dd><dt class="journalNumber">Journalnummer</dt><dd class="journalNumber">2019-1164</dd><dt class="titleShort">Korttittel</dt><dd class="titleShort">Forskrift om midlertidig fritak fra tjeneste for tjenestepliktige i Sivilforsvaret</dd><dt class="title">Tittel</dt><dd class="title">Forskrift om midlertidig fritak fra tjeneste for tjenestepliktige i Sivilforsvaret</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Direktoratet for samfunnssikkerhet og beredskap 16. desember 2019 med hjemmel i lov 25. juni 2010 nr. 45 om kommunal beredskapsplikt, sivile beskyttelsestiltak og Sivilforsvaret (sivilbeskyttelsesloven) § 7, jf. delegeringsvedtak 25. juni 2010 nr. 943.</dd><dt class="refid">RefID</dt><dd class="refid">forskrift/2019-12-16-1811</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om midlertidig fritak fra tjeneste for tjenestepliktige i Sivilforsvaret<ul class="tocSubUl"><li>§ 1. Hva forskriften gjelder</li><li>§ 2. Søknad om midlertidig fritak fra tjeneste</li><li>§ 3. Midlertidig fritak fra tjeneste for ansatte i virksomheter som ivaretar samfunnskritisk funksjon</li><li>§ 4. Midlertidig fritak fra tjeneste for ansatte i nødetatene</li><li>§ 5. Midlertidig fritak fra tjeneste ved sykdom og skade</li><li>§ 6. Midlertidig fritak fra tjeneste på grunn av graviditet</li><li>§ 7. Midlertidig fritak fra tjeneste på grunn av omsorgsansvar</li><li>§ 8. Midlertidig fritak fra tjeneste på grunn av utdanning</li><li>§ 9. Midlertidig fritak fra tjeneste på grunn av næringsvirksomhet eller sesongarbeid</li><li>§ 10. Midlertidig fritak fra tjeneste på grunn av politisk verv eller kandidatur</li><li>§ 11. Midlertidig fritak fra tjeneste på grunn av bosetting eller opphold i utlandet</li><li>§ 12. Midlertidig fritak fra tjeneste av særlige grunner</li><li>§ 13. Meldeplikt</li><li>§ 14. Klage</li><li>§ 15. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2019-12-16-1811" id="dokument"><h1>Forskrift om midlertidig fritak fra tjeneste for tjenestepliktige i Sivilforsvaret</h1><article class="legalArticle" data-lovdata-URL="LTI/forskrift/2019-12-16-1811/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Hva forskriften gjelder</span></h2><article class="legalP" id="paragraf-1-ledd-1">Forskriften gir bestemmelser om midlertidig fritak fra tjeneste for tjenestepliktige i Sivilforsvaret når samfunnsinteresser krever det eller når det foreligger vektige velferdsgrunner.</article><article class="legalP" id="paragraf-1-ledd-2">Med tjeneste menes kurs, øvelser og innsatser.</article></article><article class="legalArticle" data-lovdata-URL="LTI/forskrift/2019-12-16-1811/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Søknad om midlertidig fritak fra tjeneste</span></h2><article class="legalP" id="paragraf-2-ledd-1">En søknad om midlertidig fritak fra tjeneste skal inneholde nødvendige opplysninger og dokumentasjon. Søknaden skal sendes til sivilforsvarsdistriktet der den tjenestepliktige er pålagt tjenesteplikt uten ugrunnet opphold etter at et varsel eller en innkalling til tjeneste er mottatt.</article></article><article class="legalArticle" data-lovdata-URL="LTI/forskrift/2019-12-16-1811/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Midlertidig fritak fra tjeneste for ansatte i virksomheter som ivaretar samfunnskritisk funksjon</span></h2><article class="legalP" id="paragraf-3-ledd-1">Virksomheter som ivaretar eller understøtter samfunnets kritiske funksjoner som må opprettholdes eller opprettes for å dekke befolkningens og samfunnets grunnleggende behov og trygghet, og som er registrert som samfunnskritisk virksomhet etter vernepliktsforskriften § 65, kan gis midlertidig fritak fra tjeneste for ansatt som har en kritisk funksjon i virksomheten. Det kan gis fritak så lenge den ansatte har stillingen.</article><article class="legalP" id="paragraf-3-ledd-2">Virksomheten skal gi opplysninger til Sivilforsvaret om hvilket bemanningsbehov den har, hvilke av samfunnets kritiske funksjoner den tjenestepliktige dekker, og om funksjonen kan dekkes av andre.</article><article class="legalP" id="paragraf-3-ledd-3">Et vedtak om fritak gjelder for inntil tre år av gangen, og kan oppheves dersom vilkårene for fritak ikke lenger er oppfylt.</article></article><article class="legalArticle" data-lovdata-URL="LTI/forskrift/2019-12-16-1811/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Midlertidig fritak fra tjeneste for ansatte i nødetatene</span></h2><article class="legalP" id="paragraf-4-ledd-1">Polititjenestepersoner, ansatte i brann- og redningsvesenet og i akuttmedisinsk beredskap, jf. akuttmedisinforskriften § 3 bokstav f, kan etter søknad fra arbeidsgiver gis midlertidig fritak fra tjeneste. Det kan gis fritak så lenge den ansatte har stillingen.</article><article class="legalP" id="paragraf-4-ledd-2">Et vedtak om fritak gjelder for inntil tre år av gangen, og kan oppheves dersom vilkårene for fritak ikke lenger er oppfylt.</article></article><article class="legalArticle" data-lovdata-URL="LTI/forskrift/2019-12-16-1811/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Midlertidig fritak fra tjeneste ved sykdom og skade</span></h2><article class="legalP" id="paragraf-5-ledd-1">En tjenestepliktig gis etter søknad midlertidig fritak fra tjeneste ved sykdom eller skade, dersom det dokumenteres ved legeerklæring at den tjenestepliktige ikke kan gjennomføre tjenesten i en bestemt periode.</article><article class="legalP" id="paragraf-5-ledd-2">Den tjenestepliktige kan pålegges ytterligere legeundersøkelse dersom legeerklæringen ikke gir tilstrekkelig grunnlag for å avgjøre om den tjenestepliktige kan gjennomføre tjenesten.</article></article><article class="legalArticle" data-lovdata-URL="LTI/forskrift/2019-12-16-1811/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Midlertidig fritak fra tjeneste på grunn av graviditet</span></h2><article class="legalP" id="paragraf-6-ledd-1">Tjenestepliktige kvinner gis midlertidig fritak fra tjeneste hvis de på grunn av graviditet ikke kan gjennomføre hele eller deler av tjenesten.</article></article><article class="legalArticle" data-lovdata-URL="LTI/forskrift/2019-12-16-1811/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Midlertidig fritak fra tjeneste på grunn av omsorgsansvar</span></h2><article class="legalP" id="paragraf-7-ledd-1">En tjenestepliktig i omsorgspermisjon etter folketrygdloven kapittel 14 og arbeidsmiljøloven kapittel 12 gis etter søknad midlertidig fritak fra tjeneste.</article><article class="legalP" id="paragraf-7-ledd-2">En tjenestepliktig som har omsorgsansvar alene for barn under 16 år, gis etter søknad midlertidig fritak fra tjeneste dersom ingen andre kan ivareta omsorgsansvaret. Det samme gjelder for en tjenestepliktig som alene har daglig pleieomsorg for andre nærstående.</article><article class="legalP" id="paragraf-7-ledd-3">En tjenestepliktig som deler omsorgs- eller pleieansvar med en person som på grunn av egen arbeidssituasjon, utdanning, sykdom, tjenesteplikt i Forsvaret eller politireserven, eller andre tungtveiende grunner ikke kan ivareta ansvaret, gis etter søknad midlertidig fritak fra tjeneste.</article><article class="legalP" id="paragraf-7-ledd-4">Er to personer med delt omsorgs- eller pleieansvar begge tjenestepliktige, kan en av dem etter søknad gis midlertidig fritak fra tjeneste. Dette gjelder også hvis den ene personen er fritatt fra tjeneste etter § 3 første ledd eller § 4 første ledd.</article><article class="legalP" id="paragraf-7-ledd-5">Fritak fra tjeneste etter andre, tredje og fjerde ledd gis for inntil 3 år av gangen.</article></article><article class="legalArticle" data-lovdata-URL="LTI/forskrift/2019-12-16-1811/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Midlertidig fritak fra tjeneste på grunn av utdanning</span></h2><article class="legalP" id="paragraf-8-ledd-1">En tjenestepliktig som er under utdanning kan etter søknad gis midlertidig fritak fra tjeneste dersom det dokumenteres at fraværet som sivilforsvarstjenesten vil føre til, vil få urimelige konsekvenser for utdanningen.</article></article><article class="legalArticle" data-lovdata-URL="LTI/forskrift/2019-12-16-1811/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Midlertidig fritak fra tjeneste på grunn av næringsvirksomhet eller sesongarbeid</span></h2><article class="legalP" id="paragraf-9-ledd-1">Hvis den tjenestepliktiges fravær vil påføre virksomheten et vesentlig økonomisk tap, eller føre til at hele eller deler av virksomheten må nedlegges, kan den tjenestepliktige etter søknad gis midlertidig fritak fra tjeneste.</article><article class="legalP" id="paragraf-9-ledd-2">Ved vurderingen av om en virksomhet vil bli påført et vesentlig økonomisk tap, skal det vektlegges om Sivilforsvarets ordninger for økonomisk hjelp kan avhjelpe situasjonen.</article><article class="legalP" id="paragraf-9-ledd-3">En tjenestepliktig som driver næring med husdyrhold kan etter søknad gis midlertidig fritak fra tjeneste dersom det ikke kan skaffes avløser. Det samme gjelder dersom fraværet av andre årsaker vil påføre næringsvirksomheten urimelige konsekvenser, som for eksempel at dyrene må slaktes eller selges.</article><article class="legalP" id="paragraf-9-ledd-4">Sesongarbeidere som kan dokumentere at tjenesten vil foregå i en periode hvor de vil tjene en vesentlig del av årsinntekten, kan etter søknad gis fritak så lenge sesongarbeidet varer.</article></article><article class="legalArticle" data-lovdata-URL="LTI/forskrift/2019-12-16-1811/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Midlertidig fritak fra tjeneste på grunn av politisk verv eller kandidatur</span></h2><article class="legalP" id="paragraf-10-ledd-1">En tjenestepliktig som er kandidat til stortings-, fylkes- eller kommunevalg, gis etter søknad midlertidig fritak fra tjeneste fra en måned før valget til og med valgdagen. Den som blir valgt til stortingsrepresentant, gis etter søknad midlertidig fritak fra tjeneste.</article></article><article class="legalArticle" data-lovdata-URL="LTI/forskrift/2019-12-16-1811/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Midlertidig fritak fra tjeneste på grunn av bosetting eller opphold i utlandet</span></h2><article class="legalP" id="paragraf-11-ledd-1">Tjenestepliktige gis etter søknad midlertidig fritak fra tjeneste når de er registrert på utenlandsk adresse eller midlertidig bosatt i utlandet.</article></article><article class="legalArticle" data-lovdata-URL="LTI/forskrift/2019-12-16-1811/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Midlertidig fritak fra tjeneste av særlige grunner</span></h2><article class="legalP" id="paragraf-12-ledd-1">En tjenestepliktig som ikke omfattes av fritaksgrunnene i § 3 til § 11 kan etter søknad gis midlertidig fritak fra tjeneste dersom<ul class="defaultList"><li data-li-identifier="a)" data-name="a)"><article class="listArticle" id="paragraf-12-ledd-1-punkt-1"><article class="legalP" id="paragraf-12-ledd-1-punkt-1-ledd-1">familieforhold gjør fravær fra hjemmet spesielt vanskelig</article></article></li><li data-li-identifier="b)" data-name="b)"><article class="listArticle" id="paragraf-12-ledd-1-punkt-2"><article class="legalP" id="paragraf-12-ledd-1-punkt-2-ledd-1">særlige økonomiske belastninger av tjenesteplikten ikke dekkes av Sivilforsvarets ordninger for økonomisk hjelp</article></article></li><li data-li-identifier="c)" data-name="c)"><article class="listArticle" id="paragraf-12-ledd-1-punkt-3"><article class="legalP" id="paragraf-12-ledd-1-punkt-3-ledd-1">tjenesten kommer i samme periode som nødvendige kurs eller opplæring i den tjenestepliktiges arbeidsforhold</article></article></li><li data-li-identifier="d)" data-name="d)"><article class="listArticle" id="paragraf-12-ledd-1-punkt-4"><article class="legalP" id="paragraf-12-ledd-1-punkt-4-ledd-1">tjenesten kommer i en ekstraordinært belastende periode i den tjenestepliktiges arbeidsforhold eller</article></article></li><li data-li-identifier="e)" data-name="e)"><article class="listArticle" id="paragraf-12-ledd-1-punkt-5"><article class="legalP" id="paragraf-12-ledd-1-punkt-5-ledd-1">andre særlige grunner foreligger.</article></article></li></ul></article></article><article class="legalArticle" data-lovdata-URL="LTI/forskrift/2019-12-16-1811/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Meldeplikt</span></h2><article class="legalP" id="paragraf-13-ledd-1">Tjenestepliktige som er innvilget midlertidig fritak etter § 5 til § 12 skal uten ugrunnet opphold varsle Sivilforsvaret om endringer i forhold som er lagt til grunn for fritaket.</article><article class="legalP" id="paragraf-13-ledd-2">Virksomheter skal uten ugrunnet opphold melde fra når en tjenestepliktig som er innvilget fritak etter § 3 og § 4 ikke lenger har stillingen.</article></article><article class="legalArticle" data-lovdata-URL="LTI/forskrift/2019-12-16-1811/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Klage</span></h2><article class="legalP" id="paragraf-14-ledd-1">Den tjenestepliktige kan påklage et avslag på søknad om midlertidig fritak etter § 5 til § 12. Avslag på søknad om fritak fra øvelse og innsats kan ikke påklages.</article><article class="legalP" id="paragraf-14-ledd-2">Virksomheter og arbeidsgivere kan påklage et avslag på søknad om midlertidig fritak etter § 3 og § 4.</article><article class="legalP" id="paragraf-14-ledd-3">Klagen skal sendes til sivilforsvarsdistriktet, og avgjøres av Direktoratet for samfunnssikkerhet og beredskap.</article></article><article class="legalArticle" data-lovdata-URL="LTI/forskrift/2019-12-16-1811/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Ikrafttredelse</span></h2><article class="legalP" id="paragraf-15-ledd-1">Forskriften trer i kraft 1. januar 2020.</article></article></main></body></html>