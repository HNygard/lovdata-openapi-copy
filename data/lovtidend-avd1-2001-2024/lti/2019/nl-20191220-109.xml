<!DOCTYPE html><html lang="no"><head><title>Lov om behandling av opplysninger i kredittopplysningsvirksomhet (kredittopplysningsloven)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2019-12-20-109</dd><dt class="dokid">DokumentID</dt><dd class="dokid">LTI/lov/2019-12-20-109</dd><dt class="ministry">Departement</dt><dd class="ministry"><ul><li>Kommunal- og moderniseringsdepartementet</li></ul></dd><dt class="dateInForce">I kraft fra</dt><dd class="dateInForce">Kongen bestemmer</dd><dt class="changesToDocuments">Endrer</dt><dd class="changesToDocuments"><ul><li>lov/1935-06-07-2</li><li>lov/1988-05-13-26</li><li>lov/1994-06-03-15</li><li>lov/2017-06-16-47</li></ul></dd><dt class="legalArea">Rettsområde</dt><dd class="legalArea"><ul><li>Familie-, person- og barnerett &gt; Personrett. Personvern</li> <li>Fast eiendoms rettsforhold &gt; Tinglysing. Registrering</li> <li>Forvaltnings- og kommunalrett &gt; Statistikk. Registrering</li> <li>IKT- og medierett &gt; Personopplysninger</li> <li>Konkurs, gjeld og pant &gt; Gjeldsordning</li> <li>Konkurs, gjeld og pant &gt; Inkasso</li></ul></dd><dt class="dateOfPublication">Kunngjort</dt><dd class="dateOfPublication">2019-12-20 15:45</dd><dt class="journalNumber">Journalnummer</dt><dd class="journalNumber">2019-1224</dd><dt class="titleShort">Korttittel</dt><dd class="titleShort">Kredittopplysningsloven</dd><dt class="title">Tittel</dt><dd class="title">Lov om behandling av opplysninger i kredittopplysningsvirksomhet (kredittopplysningsloven)</dd><dt class="miscInformation">Annet om dokumentet</dt><dd class="miscInformation">Prop.139 L (2018–2019), Innst.81 L (2019–2020), Lovvedtak 17 (2019–2020). Stortingets første og andre gangs behandling hhv. 10. og 17. desember 2019. Fremmet av Kommunal- og moderniseringsdepartementet.</dd><dt class="refid">RefID</dt><dd class="refid">lov/2019-12-20-109</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om behandling av opplysninger i kredittopplysningsvirksomhet (kredittopplysningsloven)<ul class="tocSubUl"><li>Kapittel 1. Virkeområde<ul class="tocSubUl"><li>§ 1. Saklig virkeområde</li><li>§ 2. Geografisk virkeområde</li><li>§ 3. Definisjoner</li><li>§ 4. Forholdet til personopplysningsloven og personvernforordningen</li></ul></li><li>Kapittel 2. Behandling av opplysninger i kredittopplysningsvirksomhet<ul class="tocSubUl"><li>§ 5. Behandlingsansvarliges og databehandlers ansvar</li><li>§ 6. Opplysninger som kan behandles i kredittopplysningsvirksomhet</li><li>§ 7. Særlige kategorier av personopplysninger</li><li>§ 8. Opplysninger om straffedommer og lovovertredelser</li><li>§ 9. Kilder</li><li>§ 10. Inkassoopplysninger</li><li>§ 11. Omtvistet fordring</li><li>§ 12. Kredittrating eller kredittscore av juridiske personer</li><li>§ 13. Opplysninger om tidligere forespørsler</li></ul></li><li>Kapittel 3. Utlevering av kredittopplysninger<ul class="tocSubUl"><li>§ 14. Utlevering av kredittopplysninger</li><li>§ 15. Utlevering av gjeldsopplysninger</li><li>§ 16. Adgang til å motsette seg utlevering av opplysninger (kredittsperre)</li></ul></li><li>Kapittel 4. Innsyn og informasjon til den registrerte<ul class="tocSubUl"><li>§ 17. Innsynsrett og informasjon til den registrerte</li><li>§ 18. Gjenpartsplikt</li><li>§ 19. Forhåndsvarsel til fysiske personer</li><li>§ 20. Retting av uriktige opplysninger</li></ul></li><li>Kapittel 5. Tidsrommet opplysningene kan behandles<ul class="tocSubUl"><li>§ 21. Brukstid</li><li>§ 22. Fordring med lengre brukstid</li><li>§ 23. Gjeldsordning</li><li>§ 24. Fordring som er oppgjort</li><li>§ 25. Historisk arkiv</li><li>§ 26. Opphør av virksomhet</li></ul></li><li>Kapittel 6. Avsluttende bestemmelser<ul class="tocSubUl"><li>§ 27. Overtredelsesgebyr, tvangsmulkt og erstatning</li><li>§ 28. Tilsyn og klage</li><li>§ 29. Forskrifter</li></ul></li><li>Kapittel 7. Ikrafttredelse. Endringer i andre lover<ul class="tocSubUl"><li>§ 30. Ikrafttredelse</li><li>§ 31. Endringer i andre lover<ul class="tocSubUl"><li>§ 19.</li></ul></li></ul></li></ul></li></ul></dd></dl></header><main class="documentBody" data-lovdata-URL="LTI/lov/2019-12-20-109" id="dokument"><h1>Lov om behandling av opplysninger i kredittopplysningsvirksomhet (kredittopplysningsloven)</h1><article class="defaultP" data-text-size="small">Endringer i følgende lover:<ul class="defaultList" data-text-size="small"><li data-li-identifier="1" data-name="1"><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 7. juni 1935 nr. 2 om tinglysing.</article></article></li><li data-li-identifier="2" data-name="2"><article class="listArticle" data-text-size="small" id="punkt-2"><article class="legalP" id="punkt-2-ledd-1">Lov 13. mai 1988 nr. 26 om inkassovirksomhet og annen inndriving av forfalte pengekrav (inkassoloven).</article></article></li><li data-li-identifier="3" data-name="3"><article class="listArticle" data-text-size="small" id="punkt-3"><article class="legalP" id="punkt-3-ledd-1">Lov 3. juni 1994 nr. 15 om Enhetsregisteret.</article></article></li><li data-li-identifier="4" data-name="4"><article class="listArticle" data-text-size="small" id="punkt-4"><article class="legalP" id="punkt-4-ledd-1">Lov 16. juni 2017 nr. 47 om gjeldsinformasjon ved kredittvurdering av privatpersoner (gjeldsinformasjonsloven).</article></article></li></ul></article><section class="section" data-name="kap1" id="kapittel-1" data-lovdata-URL="LTI/lov/2019-12-20-109/KAPITTEL_1"><h2>Kapittel 1. Virkeområde</h2><article class="legalArticle" data-lovdata-URL="LTI/lov/2019-12-20-109/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Saklig virkeområde</span></h3><article class="legalP" id="kapittel-1-paragraf-1-ledd-1">Loven gjelder for utlevering og annen behandling av opplysninger som ledd i kredittopplysningsvirksomhet dersom annet ikke er bestemt i eller i medhold av lov.</article><article class="legalP" id="kapittel-1-paragraf-1-ledd-2">Følgende regnes ikke som kredittopplysningsvirksomhet:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-1-ledd-2-punkt-1"><article class="legalP" id="kapittel-1-paragraf-1-ledd-2-punkt-1-ledd-1">meldinger fra offentlige registre om rettigheter og heftelser i fast eiendom eller løsøre,</article></article></li><li data-li-identifier="b)" data-name="b)"><article class="listArticle" id="kapittel-1-paragraf-1-ledd-2-punkt-2"><article class="legalP" id="kapittel-1-paragraf-1-ledd-2-punkt-2-ledd-1">meldinger til den opplysningene gjelder,</article></article></li><li data-li-identifier="c)" data-name="c)"><article class="listArticle" id="kapittel-1-paragraf-1-ledd-2-punkt-3"><article class="legalP" id="kapittel-1-paragraf-1-ledd-2-punkt-3-ledd-1">Brønnøysundregistrenes behandling av lovpålagte registre,</article></article></li><li data-li-identifier="d)" data-name="d)"><article class="listArticle" id="kapittel-1-paragraf-1-ledd-2-punkt-4"><article class="legalP" id="kapittel-1-paragraf-1-ledd-2-punkt-4-ledd-1">meldinger fra Løsøreregisteret om registrerte utleggstrekk og forretninger om «intet til utlegg».</article></article></li></ul></article></article><article class="legalArticle" data-lovdata-URL="LTI/lov/2019-12-20-109/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Geografisk virkeområde</span></h3><article class="legalP" id="kapittel-1-paragraf-2-ledd-1">Loven gjelder for behandling av kredittopplysninger som utføres i forbindelse med aktivitetene ved virksomheten til en behandlingsansvarlig i Norge, uavhengig av om behandlingen finner sted i Norge eller ikke.</article><article class="legalP" id="kapittel-1-paragraf-2-ledd-2">Kongen kan i forskrift bestemme at loven helt eller delvis skal gjelde for Svalbard og Jan Mayen.</article></article><article class="legalArticle" data-lovdata-URL="LTI/lov/2019-12-20-109/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-3-ledd-1">I denne loven menes med<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1">personopplysning: enhver opplysning om en identifisert eller identifiserbar fysisk person; en identifiserbar fysisk person er en person som direkte eller indirekte kan identifiseres, særlig ved hjelp av en identifikator, f.eks. et navn, et identifikasjonsnummer, lokaliseringsopplysninger, en nettidentifikator eller ett eller flere elementer som er spesifikke for nevnte fysiske persons fysiske, fysiologiske, genetiske, psykiske, økonomiske, kulturelle eller sosiale identitet,</article></article></li><li data-li-identifier="b)" data-name="b)"><article class="listArticle" id="kapittel-1-paragraf-3-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1">kredittopplysning: opplysning som belyser kredittevnen til en fysisk eller juridisk person,</article></article></li><li data-li-identifier="c)" data-name="c)"><article class="listArticle" id="kapittel-1-paragraf-3-ledd-1-punkt-3"><article class="legalP" id="kapittel-1-paragraf-3-ledd-1-punkt-3-ledd-1">gjeldsopplysning: opplysninger som nevnt i gjeldsinformasjonsloven § 2 bokstav d,</article></article></li><li data-li-identifier="d)" data-name="d)"><article class="listArticle" id="kapittel-1-paragraf-3-ledd-1-punkt-4"><article class="legalP" id="kapittel-1-paragraf-3-ledd-1-punkt-4-ledd-1">kredittopplysningsvirksomhet: virksomhet som består i ervervsmessig eller stadig utlevering av kredittopplysninger i den hensikt å belyse kredittevne,</article></article></li><li data-li-identifier="e)" data-name="e)"><article class="listArticle" id="kapittel-1-paragraf-3-ledd-1-punkt-5"><article class="legalP" id="kapittel-1-paragraf-3-ledd-1-punkt-5-ledd-1">kredittopplysningsregister: enhver strukturert samling av opplysninger som er tilgjengelig etter særlige kriterier, enten samlingen er plassert sentralt, er desentralisert eller spredt på et funksjonelt eller geografisk grunnlag, og som brukes i kredittopplysningsvirksomhet,</article></article></li><li data-li-identifier="f)" data-name="f)"><article class="listArticle" id="kapittel-1-paragraf-3-ledd-1-punkt-6"><article class="legalP" id="kapittel-1-paragraf-3-ledd-1-punkt-6-ledd-1">behandling: enhver operasjon eller rekke av operasjoner som gjøres med opplysninger om fysiske eller juridiske personer, enten automatisert eller ikke, f.eks. innsamling, registrering, organisering, strukturering, lagring, tilpasning eller endring, gjenfinning, konsultering, bruk, utlevering ved overføring, spredning eller alle andre former for tilgjengeliggjøring, sammenstilling eller samkjøring, begrensning, sletting eller tilintetgjøring,</article></article></li><li data-li-identifier="g)" data-name="g)"><article class="listArticle" id="kapittel-1-paragraf-3-ledd-1-punkt-7"><article class="legalP" id="kapittel-1-paragraf-3-ledd-1-punkt-7-ledd-1">kredittrating og kredittscore: matematisk beregnet poengsum eller kode som beskriver risikoprofil og som brukes til å bedømme kredittevne,</article></article></li><li data-li-identifier="h)" data-name="h)"><article class="listArticle" id="kapittel-1-paragraf-3-ledd-1-punkt-8"><article class="legalP" id="kapittel-1-paragraf-3-ledd-1-punkt-8-ledd-1">inkassoforetak: foretak som driver inkassovirksomhet i henhold til inkassoloven.</article></article></li></ul></article></article><article class="legalArticle" data-lovdata-URL="LTI/lov/2019-12-20-109/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Forholdet til personopplysningsloven og personvernforordningen</span></h3><article class="legalP" id="kapittel-1-paragraf-4-ledd-1">Personopplysningsloven og personvernforordningen gjelder for behandling av personopplysninger i kredittopplysningsvirksomhet dersom annet ikke følger av denne loven.</article></article></section><section class="section" data-name="kap2" id="kapittel-2" data-lovdata-URL="LTI/lov/2019-12-20-109/KAPITTEL_2"><h2>Kapittel 2. Behandling av opplysninger i kredittopplysningsvirksomhet</h2><article class="legalArticle" data-lovdata-URL="LTI/lov/2019-12-20-109/§5" data-name="§5" id="kapittel-2-paragraf-1"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Behandlingsansvarliges og databehandlers ansvar</span></h3><article class="legalP" id="kapittel-2-paragraf-1-ledd-1">Personvernforordningen artikkel 24, 26 og 28 til 34 om behandlingsansvarliges og databehandleres ansvar gjelder tilsvarende for behandling av opplysninger om juridiske personer i kredittopplysningsvirksomhet.</article></article><article class="legalArticle" data-lovdata-URL="LTI/lov/2019-12-20-109/§6" data-name="§6" id="kapittel-2-paragraf-2"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Opplysninger som kan behandles i kredittopplysningsvirksomhet</span></h3><article class="legalP" id="kapittel-2-paragraf-2-ledd-1">I kredittopplysningsvirksomhet kan det behandles grunndata, kredittopplysninger og gjeldsopplysninger fra gjeldsinformasjonsforetak.</article></article><article class="legalArticle" data-lovdata-URL="LTI/lov/2019-12-20-109/§7" data-name="§7" id="kapittel-2-paragraf-3"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Særlige kategorier av personopplysninger</span></h3><article class="legalP" id="kapittel-2-paragraf-3-ledd-1">Personopplysninger om rasemessig eller etnisk opprinnelse, politisk oppfatning, religion, filosofisk overbevisning eller fagforeningsmedlemskap, samt behandling av genetiske opplysninger og biometriske opplysninger med det formål å entydig identifisere en fysisk person, helseopplysninger eller opplysninger om en fysisk persons seksuelle forhold eller seksuelle orientering, jf. personvernforordningen artikkel 9 nr. 1, kan ikke brukes i kredittopplysningsvirksomhet.</article></article><article class="legalArticle" data-lovdata-URL="LTI/lov/2019-12-20-109/§8" data-name="§8" id="kapittel-2-paragraf-4"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Opplysninger om straffedommer og lovovertredelser</span></h3><article class="legalP" id="kapittel-2-paragraf-4-ledd-1">Opplysninger om fysiske eller juridiske personers straffedommer og lovovertredelser eller tilknyttede sikkerhetstiltak kan ikke brukes i kredittopplysningsvirksomhet.</article><article class="legalP" id="kapittel-2-paragraf-4-ledd-2">Første ledd gjelder likevel ikke opplysninger om overtredelser av straffeloven §§ 392 til 394.</article></article><article class="legalArticle" data-lovdata-URL="LTI/lov/2019-12-20-109/§9" data-name="§9" id="kapittel-2-paragraf-5"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Kilder</span></h3><article class="legalP" id="kapittel-2-paragraf-5-ledd-1">Kredittopplysninger kan innhentes fra følgende kilder:<ul class="defaultList"><li data-li-identifier="1." data-name="1."><article class="listArticle" id="kapittel-2-paragraf-5-ledd-1-punkt-1"><article class="legalP" id="kapittel-2-paragraf-5-ledd-1-punkt-1-ledd-1">offentlig tilgjengelige kilder,</article></article></li><li data-li-identifier="2." data-name="2."><article class="listArticle" id="kapittel-2-paragraf-5-ledd-1-punkt-2"><article class="legalP" id="kapittel-2-paragraf-5-ledd-1-punkt-2-ledd-1">inkassoforetak,</article></article></li><li data-li-identifier="3." data-name="3."><article class="listArticle" id="kapittel-2-paragraf-5-ledd-1-punkt-3"><article class="legalP" id="kapittel-2-paragraf-5-ledd-1-punkt-3-ledd-1">Statens kartverk og virksomheter som videreformidler eiendomsopplysninger fra Statens kartverk i henhold til forskrift om utlevering, viderebruk og annen behandling av opplysninger fra grunnboken og matrikkelen,</article></article></li><li data-li-identifier="4." data-name="4."><article class="listArticle" id="kapittel-2-paragraf-5-ledd-1-punkt-4"><article class="legalP" id="kapittel-2-paragraf-5-ledd-1-punkt-4-ledd-1">Folkeregisteret,</article></article></li><li data-li-identifier="5." data-name="5."><article class="listArticle" id="kapittel-2-paragraf-5-ledd-1-punkt-5"><article class="legalP" id="kapittel-2-paragraf-5-ledd-1-punkt-5-ledd-1">Skattedirektoratet,</article></article></li><li data-li-identifier="6." data-name="6."><article class="listArticle" id="kapittel-2-paragraf-5-ledd-1-punkt-6"><article class="legalP" id="kapittel-2-paragraf-5-ledd-1-punkt-6-ledd-1">gjeldsinformasjonsforetak,</article></article></li><li data-li-identifier="7." data-name="7."><article class="listArticle" id="kapittel-2-paragraf-5-ledd-1-punkt-7"><article class="legalP" id="kapittel-2-paragraf-5-ledd-1-punkt-7-ledd-1">den registrerte selv,</article></article></li><li data-li-identifier="8." data-name="8."><article class="listArticle" id="kapittel-2-paragraf-5-ledd-1-punkt-8"><article class="legalP" id="kapittel-2-paragraf-5-ledd-1-punkt-8-ledd-1">register over kredittsperrer, jf. § 16.</article></article></li></ul></article><article class="legalP" id="kapittel-2-paragraf-5-ledd-2">Opplysninger om konkurs, akkord og gjeldsforhandlinger kan bare hentes fra Brønnøysundregistrene og Norsk lysingsblad.</article></article><article class="legalArticle" data-lovdata-URL="LTI/lov/2019-12-20-109/§10" data-name="§10" id="kapittel-2-paragraf-6"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Inkassoopplysninger</span></h3><article class="legalP" id="kapittel-2-paragraf-6-ledd-1">Inkassoopplysninger om krav mot fysiske personer kan ikke brukes i kredittopplysningsvirksomhet før en måned etter at inkassoforetaket har sendt stevning eller begjæring om rettslige skritt i saken. Ved eventuelt brudd på en nedbetalingsavtale som er inngått med et inkassoforetak, gjelder ikke denne begrensningen. Dersom betalingsavtalen gjenopptas, skal bruddet ikke registreres som en betalingsanmerkning.</article><article class="legalP" id="kapittel-2-paragraf-6-ledd-2">Registrerte inkassoopplysninger om juridiske personer kan ikke brukes i kredittopplysningsvirksomhet før en måned etter at inkassoforetaket har sendt krav om inndrivelse av gjelden.</article><article class="legalP" id="kapittel-2-paragraf-6-ledd-3">Dersom flere inkassoopplysninger knytter seg til samme krav, skal opplysningene registreres som én anmerkning.</article></article><article class="legalArticle" data-lovdata-URL="LTI/lov/2019-12-20-109/§11" data-name="§11" id="kapittel-2-paragraf-7"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Omtvistet fordring</span></h3><article class="legalP" id="kapittel-2-paragraf-7-ledd-1">Inkassoopplysninger som stammer fra en omtvistet fordring, skal ikke brukes i kredittopplysningsvirksomhet. Fordringen skal anses som omtvistet dersom skyldneren har innsigelser mot denne, med mindre innsigelsene er åpenbart grunnløse.</article><article class="legalP" id="kapittel-2-paragraf-7-ledd-2">En fordring er ikke lenger å regne som omtvistet når det foreligger tvangsgrunnlag, jf. tvangsfullbyrdelsesloven § 4-1. En rettskraftig avgjørelse som er foranlediget av en omtvistet fordring, skal ikke brukes i kredittopplysningsvirksomhet dersom den registrerte gjør opp for seg innenfor domstolens fastsatte frist.</article></article><article class="legalArticle" data-lovdata-URL="LTI/lov/2019-12-20-109/§12" data-name="§12" id="kapittel-2-paragraf-8"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Kredittrating eller kredittscore av juridiske personer</span></h3><article class="legalP" id="kapittel-2-paragraf-8-ledd-1">Som grunnlag for kredittrating eller kredittscore av juridiske personer er det bare tillatt å gjøre bruk av opplysninger om den juridiske personen.</article><article class="legalP" id="kapittel-2-paragraf-8-ledd-2">Opplysninger om personer i ledende stillinger hos den juridiske personen kan likevel brukes som grunnlag for utarbeidelse av kredittrating eller kredittscore frem til første regnskap er tilgjengelig.</article></article><article class="legalArticle" data-lovdata-URL="LTI/lov/2019-12-20-109/§13" data-name="§13" id="kapittel-2-paragraf-9"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Opplysninger om tidligere forespørsler</span></h3><article class="legalP" id="kapittel-2-paragraf-9-ledd-1">Opplysninger om tidligere forespørsler om kredittopplysninger kan ikke brukes i kredittopplysningsvirksomhet.</article></article></section><section class="section" data-name="kap3" id="kapittel-3" data-lovdata-URL="LTI/lov/2019-12-20-109/KAPITTEL_3"><h2>Kapittel 3. Utlevering av kredittopplysninger</h2><article class="legalArticle" data-lovdata-URL="LTI/lov/2019-12-20-109/§14" data-name="§14" id="kapittel-3-paragraf-1"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Utlevering av kredittopplysninger</span></h3><article class="legalP" id="kapittel-3-paragraf-1-ledd-1">Kredittopplysninger kan bare utleveres til mottakere som har saklig behov for opplysningene i forbindelse med vurdering av kredittevne.</article><article class="legalP" id="kapittel-3-paragraf-1-ledd-2">Kredittopplysninger kan bare utleveres på grunnlag av søkekriterier som gir unike treff i kredittopplysningsregisteret.</article><article class="legalP" id="kapittel-3-paragraf-1-ledd-3">Kredittopplysninger skal utleveres skriftlig. Tilgang til direkte søk i kredittopplysninger skal ikke gis til privatpersoner.</article><article class="legalP" id="kapittel-3-paragraf-1-ledd-4">Kredittopplysninger kan utleveres i form av kredittrating eller kredittscore for juridiske personer eller kredittscore for fysiske personer.</article><article class="legalP" id="kapittel-3-paragraf-1-ledd-5">Avtaler som går ut på at mottakeren skal få utlevert fremtidige kredittopplysninger (kredittovervåking), kan bare omfatte opplysninger om juridiske personer.</article><article class="legalP" id="kapittel-3-paragraf-1-ledd-6">Første ledd er ikke til hinder for at kredittopplysninger utleveres<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-1-ledd-6-punkt-1"><article class="legalP" id="kapittel-3-paragraf-1-ledd-6-punkt-1-ledd-1">for bruk til journalistiske formål. Kredittopplysninger om fysiske personer kan bare utleveres til journalistiske formål i samsvar med personopplysningsloven § 3 dersom mottaker kunne innhentet de samme opplysningene fra en offentlig tilgjengelig kilde,</article></article></li><li data-li-identifier="b)" data-name="b)"><article class="listArticle" id="kapittel-3-paragraf-1-ledd-6-punkt-2"><article class="legalP" id="kapittel-3-paragraf-1-ledd-6-punkt-2-ledd-1">til Statistisk sentralbyrå, Norges Bank og Finanstilsynet for analyse-, overvåkings- og statistikkformål. Slik utlevering skal skje vederlagsfritt for mottaker.</article></article></li></ul></article></article><article class="legalArticle" data-lovdata-URL="LTI/lov/2019-12-20-109/§15" data-name="§15" id="kapittel-3-paragraf-2"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Utlevering av gjeldsopplysninger</span></h3><article class="legalP" id="kapittel-3-paragraf-2-ledd-1">Gjeldsopplysninger om fysiske personer kan bare utleveres i samsvar med gjeldsinformasjonsloven § 13.</article></article><article class="legalArticle" data-lovdata-URL="LTI/lov/2019-12-20-109/§16" data-name="§16" id="kapittel-3-paragraf-3"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Adgang til å motsette seg utlevering av opplysninger (kredittsperre)</span></h3><article class="legalP" id="kapittel-3-paragraf-3-ledd-1">Den registrerte har rett til å motsette seg at opplysninger utleveres i kredittopplysningsvirksomhet (kredittsperre). Dersom den registrerte har registrert kredittsperre, er det kun informasjon om kredittsperren som kan utleveres.</article><article class="legalP" id="kapittel-3-paragraf-3-ledd-2">Kredittopplysninger kan likevel utleveres til bank, kreditt- eller finansieringsforetak som ledd i gjennomføring av deres lovpålagte risikovurderinger og til inkassoforetak.</article><article class="legalP" id="kapittel-3-paragraf-3-ledd-3">Den som ønsker å registrere eller oppheve en kredittsperre, skal legitimere seg ved bruk av elektronisk ID.</article></article></section><section class="section" data-name="kap4" id="kapittel-4" data-lovdata-URL="LTI/lov/2019-12-20-109/KAPITTEL_4"><h2>Kapittel 4. Innsyn og informasjon til den registrerte</h2><article class="legalArticle" data-lovdata-URL="LTI/lov/2019-12-20-109/§17" data-name="§17" id="kapittel-4-paragraf-1"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Innsynsrett og informasjon til den registrerte</span></h3><article class="legalP" id="kapittel-4-paragraf-1-ledd-1">Fysiske personer har rett til å få en forklaring på eventuell kredittscore. Forklaringen skal tilfredsstille kravene i personvernforordningen artikkel 15 nr. 1 bokstav h.</article><article class="legalP" id="kapittel-4-paragraf-1-ledd-2">Juridiske personer har rett til innsyn tilsvarende retten etter personvernforordningen artikkel 15.</article><article class="legalP" id="kapittel-4-paragraf-1-ledd-3">Både fysiske og juridiske personer kan kreve å få opplyst hvilke opplysninger som er utlevert om dem de siste seks måneder, hvem opplysningene ble utlevert til, og hvilke kilder opplysningene er hentet fra.</article><article class="legalP" id="kapittel-4-paragraf-1-ledd-4">Innsyn skal være gratis for den registrerte. Unntakene i personvernforordningen artikkel 12 nr. 5 gjelder tilsvarende.</article></article><article class="legalArticle" data-lovdata-URL="LTI/lov/2019-12-20-109/§18" data-name="§18" id="kapittel-4-paragraf-2"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Gjenpartsplikt</span></h3><article class="legalP" id="kapittel-4-paragraf-2-ledd-1">Ved utlevering av kredittopplysninger om fysiske personer skal gjenpart, kopi eller annen melding om innholdet i kredittopplysningene samtidig sendes vederlagsfritt til den registrerte.</article><article class="legalP" id="kapittel-4-paragraf-2-ledd-2">Gjenpartsbrevet skal i tillegg inneholde informasjon om:<ul class="defaultList"><li data-li-identifier="1." data-name="1."><article class="listArticle" id="kapittel-4-paragraf-2-ledd-2-punkt-1"><article class="legalP" id="kapittel-4-paragraf-2-ledd-2-punkt-1-ledd-1">identiteten og kontaktopplysningene til den behandlingsansvarlige for utleveringen og eventuelt den behandlingsansvarliges representant,</article></article></li><li data-li-identifier="2." data-name="2."><article class="listArticle" id="kapittel-4-paragraf-2-ledd-2-punkt-2"><article class="legalP" id="kapittel-4-paragraf-2-ledd-2-punkt-2-ledd-1">kontaktopplysninger til personvernombudet, dersom dette er relevant,</article></article></li><li data-li-identifier="3." data-name="3."><article class="listArticle" id="kapittel-4-paragraf-2-ledd-2-punkt-3"><article class="legalP" id="kapittel-4-paragraf-2-ledd-2-punkt-3-ledd-1">kilden som de utleverte opplysningene er hentet fra,</article></article></li><li data-li-identifier="4." data-name="4."><article class="listArticle" id="kapittel-4-paragraf-2-ledd-2-punkt-4"><article class="legalP" id="kapittel-4-paragraf-2-ledd-2-punkt-4-ledd-1">hvem som har etterspurt kredittopplysninger,</article></article></li><li data-li-identifier="5." data-name="5."><article class="listArticle" id="kapittel-4-paragraf-2-ledd-2-punkt-5"><article class="legalP" id="kapittel-4-paragraf-2-ledd-2-punkt-5-ledd-1">personopplysningene som ligger til grunn for en eventuell kredittscore,</article></article></li><li data-li-identifier="6." data-name="6."><article class="listArticle" id="kapittel-4-paragraf-2-ledd-2-punkt-6"><article class="legalP" id="kapittel-4-paragraf-2-ledd-2-punkt-6-ledd-1">forklaring på den underliggende logikken i beregningen av en eventuell kredittscore,</article></article></li><li data-li-identifier="7." data-name="7."><article class="listArticle" id="kapittel-4-paragraf-2-ledd-2-punkt-7"><article class="legalP" id="kapittel-4-paragraf-2-ledd-2-punkt-7-ledd-1">dato for når kredittvurderingen ble foretatt.</article></article></li></ul></article><article class="legalP" id="kapittel-4-paragraf-2-ledd-3">Plikten til å sende gjenpart gjelder ikke når kredittopplysninger utleveres til et inkassoforetak som tidligere har fått utlevert disse opplysningene i forbindelse med inndrivingen av den samme fordringen.</article><article class="legalP" id="kapittel-4-paragraf-2-ledd-4">Plikten til å sende gjenpart gjelder ikke når kredittopplysninger utleveres til bank, kreditt- og finansieringsforetak til bruk i risiko- og soliditetsvurderinger.</article></article><article class="legalArticle" data-lovdata-URL="LTI/lov/2019-12-20-109/§19" data-name="§19" id="kapittel-4-paragraf-3"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Forhåndsvarsel til fysiske personer</span></h3><article class="legalP" id="kapittel-4-paragraf-3-ledd-1">Når kredittopplysninger om en fysisk person registreres i et kredittopplysningsregister, skal den behandlingsansvarlige straks sende kopi av opplysningene til den registrerte. Forhåndsvarselet skal, i tillegg til den registrerte kredittopplysningen, inneholde den informasjonen som fremgår i personvernforordningen artikkel 14.</article><article class="legalP" id="kapittel-4-paragraf-3-ledd-2">Plikten til forhåndsvarsling gjelder ikke ved registrering av opplysninger om skattefastsetting fra Skattedirektoratet, ved registrering av næringsinteresser fra Brønnøysundregistrene eller ved oppdatering av grunndata.</article><article class="legalP" id="kapittel-4-paragraf-3-ledd-3">Plikten til forhåndsvarsling gjelder heller ikke ved innhenting av opplysninger om utlegg og innhenting av opplysninger om utleggsforretning og andre tvangsforretninger når varsel om slik innhenting er gitt i forbindelse med utsendelse av namsboken.</article></article><article class="legalArticle" data-lovdata-URL="LTI/lov/2019-12-20-109/§20" data-name="§20" id="kapittel-4-paragraf-4"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Retting av uriktige opplysninger</span></h3><article class="legalP" id="kapittel-4-paragraf-4-ledd-1">Registrerte fysiske personer skal i forhåndsvarselet etter § 19 oppfordres til å be om retting av eventuelle uriktige opplysninger innen 14 dager fra mottak av forhåndsvarselet. De nyregistrerte opplysningene kan ikke brukes i kredittopplysningsvirksomhet før fristen er utløpt. Opplysninger om at gjeldsordning eller konkurs er åpnet, kan likevel brukes samtidig med at varsel sendes.</article><article class="legalP" id="kapittel-4-paragraf-4-ledd-2">Den behandlingsansvarlige er ansvarlig for og skal kunne påvise at opplysninger om både fysiske og juridiske personer som behandles som ledd i kredittopplysningsvirksomhet, er korrekte og om nødvendig oppdaterte.</article></article></section><section class="section" data-name="kap5" id="kapittel-5" data-lovdata-URL="LTI/lov/2019-12-20-109/KAPITTEL_5"><h2>Kapittel 5. Tidsrommet opplysningene kan behandles</h2><article class="legalArticle" data-lovdata-URL="LTI/lov/2019-12-20-109/§21" data-name="§21" id="kapittel-5-paragraf-1"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Brukstid</span></h3><article class="legalP" id="kapittel-5-paragraf-1-ledd-1">En opplysning skal ikke behandles i kredittopplysningsvirksomhet lenger enn fire år regnet fra den dato opplysningen første gang ble lovlig registrert med mindre annet følger av dette kapitlet.</article><article class="legalP" id="kapittel-5-paragraf-1-ledd-2">Opplysninger som på et tidligere tidspunkt rettes eller slettes hos kilden for opplysningene, skal rettes eller slettes i kredittopplysningsvirksomheten så snart den behandlingsansvarlige får kjennskap til endringen hos kilden.</article></article><article class="legalArticle" data-lovdata-URL="LTI/lov/2019-12-20-109/§22" data-name="§22" id="kapittel-5-paragraf-2"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Fordring med lengre brukstid</span></h3><article class="legalP" id="kapittel-5-paragraf-2-ledd-1">Opplysninger om tvangsforretning i fast eiendom eller løsøre kan behandles i kredittopplysningsvirksomhet så lenge de er registrert i det relevante offentlige registeret.</article><article class="legalP" id="kapittel-5-paragraf-2-ledd-2">En fordring som ikke kan tvangsinndrives, kan behandles i kredittopplysningsvirksomhet i ytterligere fire år, dersom det tas nye rettslige skritt.</article></article><article class="legalArticle" data-lovdata-URL="LTI/lov/2019-12-20-109/§23" data-name="§23" id="kapittel-5-paragraf-3"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Gjeldsordning</span></h3><article class="legalP" id="kapittel-5-paragraf-3-ledd-1">Opplysning om åpning av gjeldsforhandling etter gjeldsordningsloven kan ikke behandles i kredittopplysningsvirksomhet dersom<ul class="defaultList"><li data-li-identifier="a)" data-name="a)"><article class="listArticle" id="kapittel-5-paragraf-3-ledd-1-punkt-1"><article class="legalP" id="kapittel-5-paragraf-3-ledd-1-punkt-1-ledd-1">saken om gjeldsordning er hevet,</article></article></li><li data-li-identifier="b)" data-name="b)"><article class="listArticle" id="kapittel-5-paragraf-3-ledd-1-punkt-2"><article class="legalP" id="kapittel-5-paragraf-3-ledd-1-punkt-2-ledd-1">gjeldsordning er fastsatt,</article></article></li><li data-li-identifier="c)" data-name="c)"><article class="listArticle" id="kapittel-5-paragraf-3-ledd-1-punkt-3"><article class="legalP" id="kapittel-5-paragraf-3-ledd-1-punkt-3-ledd-1">gjeldsforhandlingsperioden er avsluttet uten at det er mottatt melding om at gjeldsordning er fastsatt.</article></article></li></ul></article><article class="legalP" id="kapittel-5-paragraf-3-ledd-2">Opplysning om åpning av gjeldsforhandling kan ikke behandles i kredittopplysningsvirksomhet lenger enn ett år fra åpningtidspunktet.</article><article class="legalP" id="kapittel-5-paragraf-3-ledd-3">Opplysning om registrert gjeldsordning i henhold til gjeldsordningsloven § 7-1 kan behandles i kredittopplysningsvirksomhet så lenge ordningen varer.</article></article><article class="legalArticle" data-lovdata-URL="LTI/lov/2019-12-20-109/§24" data-name="§24" id="kapittel-5-paragraf-4"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Fordring som er oppgjort</span></h3><article class="legalP" id="kapittel-5-paragraf-4-ledd-1">Når en fordring er gjort opp, skal registreringen av fordringen ikke lenger brukes i kredittopplysningsvirksomhet.</article></article><article class="legalArticle" data-lovdata-URL="LTI/lov/2019-12-20-109/§25" data-name="§25" id="kapittel-5-paragraf-5"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Historisk arkiv</span></h3><article class="legalP" id="kapittel-5-paragraf-5-ledd-1">Opplysninger som ikke lenger kan behandles i kredittopplysningsvirksomhet, jf. §§ 21 til 24, skal slettes eller overføres til historisk arkiv.</article><article class="legalP" id="kapittel-5-paragraf-5-ledd-2">Opplysningene i historisk arkiv skal slettes eller anonymiseres når det ikke lenger er nødvendig for formålet med behandlingen at opplysningene lagres i identifiserbar form, og senest når det er gått ti år fra det tidspunktet opplysningen første gang ble registrert i kredittopplysningsvirksomheten.</article></article><article class="legalArticle" data-lovdata-URL="LTI/lov/2019-12-20-109/§26" data-name="§26" id="kapittel-5-paragraf-6"><h3 class="legalArticleHeader"><span class="legalArticleValue">§ 26</span>. <span class="legalArticleTitle">Opphør av virksomhet</span></h3><article class="legalP" id="kapittel-5-paragraf-6-ledd-1">Dersom virksomheten opphører, skal opplysningene slettes.</article></article></section><section class="section" data-name="kap6" id="kapittel-6" data-lovdata-URL="LTI/lov/2019-12-20-109/KAPITTEL_6"><h2>Kapittel 6. Avsluttende bestemmelser</h2><article class="legalArticle" data-lovdata-URL="LTI/lov/2019-12-20-109/§27" data-name="§27" id="kapittel-6-paragraf-1"><h3 class="legalArticleHeader"><span class="legalArticleValue">§ 27</span>. <span class="legalArticleTitle">Overtredelsesgebyr, tvangsmulkt og erstatning</span></h3><article class="legalP" id="kapittel-6-paragraf-1-ledd-1">Ved overtredelse av bestemmelsene i denne loven, gjelder personvernforordningen artikkel 82 og 83 nr. 5 og personopplysningsloven §§ 26 til 30 tilsvarende.</article></article><article class="legalArticle" data-lovdata-URL="LTI/lov/2019-12-20-109/§28" data-name="§28" id="kapittel-6-paragraf-2"><h3 class="legalArticleHeader"><span class="legalArticleValue">§ 28</span>. <span class="legalArticleTitle">Tilsyn og klage</span></h3><article class="legalP" id="kapittel-6-paragraf-2-ledd-1">Personvernforordningen artikkel 55 til 58 og personopplysningsloven §§ 20 til 25 gjelder tilsvarende for tilsyn og klage etter denne loven.</article></article><article class="legalArticle" data-lovdata-URL="LTI/lov/2019-12-20-109/§29" data-name="§29" id="kapittel-6-paragraf-3"><h3 class="legalArticleHeader"><span class="legalArticleValue">§ 29</span>. <span class="legalArticleTitle">Forskrifter</span></h3><article class="legalP" id="kapittel-6-paragraf-3-ledd-1">Kongen kan i forskrift gi nærmere regler om kredittopplysningsvirksomhet og behandling av opplysninger i slik virksomhet, herunder hvilke opplysninger som kan behandles etter § 6, og hvilke kilder opplysningene kan innhentes fra i henhold til § 9.</article><article class="legalP" id="kapittel-6-paragraf-3-ledd-2">Kongen kan gi forskrift om dekning av Datatilsynets kostnader ved kontroll med etterlevelse av denne loven.</article></article></section><section class="section" data-name="kap7" id="kapittel-7" data-lovdata-URL="LTI/lov/2019-12-20-109/KAPITTEL_7"><h2>Kapittel 7. Ikrafttredelse. Endringer i andre lover</h2><article class="legalArticle" data-lovdata-URL="LTI/lov/2019-12-20-109/§30" data-name="§30" id="kapittel-7-paragraf-1"><h3 class="legalArticleHeader"><span class="legalArticleValue">§ 30</span>. <span class="legalArticleTitle">Ikrafttredelse</span></h3><article class="legalP" id="kapittel-7-paragraf-1-ledd-1">Loven trer i kraft fra den tid Kongen bestemmer.</article></article><article class="legalArticle" data-lovdata-URL="LTI/lov/2019-12-20-109/§31" data-name="§31" id="kapittel-7-paragraf-2"><h3 class="legalArticleHeader"><span class="legalArticleValue">§ 31</span>. <span class="legalArticleTitle">Endringer i andre lover</span></h3><article class="legalP" id="kapittel-7-paragraf-2-ledd-1">Fra den tiden loven her trer i kraft, gjøres følgende endringer i andre lover:</article> <article class="defaultP" margin-top="true">1. I lov 7. juni 1935 nr. 2 om tinglysing skal § 34 a tredje ledd lyde:</article><article class="legalP" id="kapittel-7-paragraf-2-ledd-2">Opplysninger om utleggstrekk og beslutninger om intet til utlegg kan bare gis til advokater, finansinstitusjoner, inkassobyråer, foretak som driver kredittopplysningsvirksomhet etter kredittopplysningsloven, samt offentlige myndigheter med taushetsplikt etter forvaltningsloven eller annen lov. Opplysningene kan bare gis ut skriftlig.</article> <article class="defaultP" margin-top="true">2. I lov 13. mai 1988 nr. 26 om inkassovirksomhet og annen inndriving av forfalte pengekrav skal § 28 andre ledd lyde:</article><article class="legalP" id="kapittel-7-paragraf-2-ledd-3">Første ledd hindrer ikke at opplysninger overlates til eller lovlig brukes i foretak som driver kredittopplysningsvirksomhet i samsvar med kredittopplysningsloven.</article> <article class="defaultP" margin-top="true">3. I lov 3. juni 1994 nr. 15 om Enhetsregisteret skal § 22 andre ledd lyde:</article><article class="legalP" id="kapittel-7-paragraf-2-ledd-4">Enhver har rett til å få tilgang til og utskrift av opplysninger registrert i Enhetsregisteret, og elektronisk kopi av dokumenter registrert i registeret. Dette gjelder likevel ikke fødselsnummer og D-nummer. Slike opplysninger kan likevel utleveres til intern bruk i kredittopplysningsvirksomhet, jf. kredittopplysningsloven.</article> <article class="defaultP" margin-top="true">4. I lov 16. juni 2017 nr. 47 om gjeldsinformasjon ved kredittvurdering av privatpersoner gjøres følgende endringer:</article> <article class="defaultP" margin-top="true">§ 2 bokstav c skal lyde:<ul class="defaultList"><li data-li-identifier="c)" data-name="c)"><article class="listArticle" id="kapittel-7-paragraf-2-ledd-4-punkt-1"><article class="legalP" id="kapittel-7-paragraf-2-ledd-4-punkt-1-ledd-1">kredittopplysningsforetak: foretak som driver kredittopplysningsvirksomhet i samsvar med kredittopplysningsloven,</article></article></li></ul></article> <article class="defaultP" margin-top="true">§ 19 skal lyde:</article><article class="futureLegalArticle" data-name="§19" id="kapittel-7-paragraf-2-foreslåttparagraf-1"><span class="futureLegalArticleHeader"><span class="legalArticleValue">§ 19</span>.</span><article class="legalP" id="kapittel-7-paragraf-2-foreslåttparagraf-1-ledd-1">Forholdet til personopplysningsloven og kredittopplysningsloven</article><article class="legalP" id="kapittel-7-paragraf-2-foreslåttparagraf-1-ledd-2">Personopplysningsloven gjelder så langt ikke annet følger av denne loven.</article><article class="legalP" id="kapittel-7-paragraf-2-foreslåttparagraf-1-ledd-3">Departementet kan i forskrift gi nærmere regler om forholdet til personopplysningsloven og kredittopplysningsloven.</article></article></article></section></main></body></html>