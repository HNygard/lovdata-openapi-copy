<!DOCTYPE html><html lang="no"><head><title>Forskrift om beregning av samlet selvkost for kommunale og fylkeskommunale gebyrer (selvkostforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2019-12-11-1731</dd><dt class="dokid">DokumentID</dt><dd class="dokid">LTI/forskrift/2019-12-11-1731</dd><dt class="ministry">Departement</dt><dd class="ministry"><ul><li>Kommunal- og moderniseringsdepartementet</li></ul></dd><dt class="dateInForce">I kraft fra</dt><dd class="dateInForce">2020-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2018-06-22-83/§15-1</li></ul></dd><dt class="dateOfPublication">Kunngjort</dt><dd class="dateOfPublication">2019-12-13 12:20</dd><dt class="journalNumber">Journalnummer</dt><dd class="journalNumber">2019-1107</dd><dt class="titleShort">Korttittel</dt><dd class="titleShort">Selvkostforskriften</dd><dt class="title">Tittel</dt><dd class="title">Forskrift om beregning av samlet selvkost for kommunale og fylkeskommunale gebyrer (selvkostforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kommunal- og moderniseringsdepartementet 11. desember 2019 med hjemmel i lov 22. juni 2018 nr. 83 om kommuner og fylkeskommuner (kommuneloven) § 15-1.</dd><dt class="refid">RefID</dt><dd class="refid">forskrift/2019-12-11-1731</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om beregning av samlet selvkost for kommunale og fylkeskommunale gebyrer (selvkostforskriften)<ul class="tocSubUl"><li>§ 1. Saklig virkeområde</li><li>§ 2. Selvkost</li><li>§ 3. Beregningsgrunnlaget</li><li>§ 4. Direkte og indirekte driftskostnader</li><li>§ 5. Direkte og indirekte kapitalkostnader</li><li>§ 6. Salg og utrangering av varige driftsmidler</li><li>§ 7. Korrigering av tidligere års feil</li><li>§ 8. Håndtering av overskudd og underskudd</li><li>§ 9. Dokumentasjon av selvkostberegningen</li><li>§ 10. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2019-12-11-1731" id="dokument"><h1>Forskrift om beregning av samlet selvkost for kommunale og fylkeskommunale gebyrer (selvkostforskriften)</h1><article class="legalArticle" data-lovdata-URL="LTI/forskrift/2019-12-11-1731/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Saklig virkeområde</span></h2><article class="legalP" id="paragraf-1-ledd-1">Forskriften gjelder for beregningen av samlet selvkost for et tjenesteområde når det er fastsatt i lov eller forskrift at kommunens eller fylkeskommunens gebyrer ikke skal være større enn kostnadene ved å yte tjenesten, jf. kommuneloven § 15-1.</article></article><article class="legalArticle" data-lovdata-URL="LTI/forskrift/2019-12-11-1731/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Selvkost</span></h2><article class="legalP" id="paragraf-2-ledd-1">Selvkost er kostnadene som direkte og indirekte gjelder produksjonen av tjenesten som det skal betales gebyr for, og omfatter både faste og variable drifts- og kapitalkostnader. Kostnader som påløper uavhengig av tjenesten, skal ikke inngå i selvkost.</article><article class="legalP" id="paragraf-2-ledd-2">Inntekter som knytter seg til kostnader som omfattes av selvkost, skal trekkes fra.</article></article><article class="legalArticle" data-lovdata-URL="LTI/forskrift/2019-12-11-1731/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Beregningsgrunnlaget</span></h2><article class="legalP" id="paragraf-3-ledd-1">Beregningsgrunnlaget for selvkost er regnskapsførte utgifter eller kostnader og regnskapsførte inntekter, så langt ikke noe annet følger av forskriften her.</article><article class="legalP" id="paragraf-3-ledd-2">Hvis kommunen eller fylkeskommunen kjøper hele eller deler av selvkosttjenesten i markedet, er det den avtalte prisen som skal inngå i selvkost.</article></article><article class="legalArticle" data-lovdata-URL="LTI/forskrift/2019-12-11-1731/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Direkte og indirekte driftskostnader</span></h2><article class="legalP" id="paragraf-4-ledd-1">Direkte driftskostnader omfatter kostnader til arbeid, varer og tjenester som brukes for å produsere og yte selvkosttjenesten.</article><article class="legalP" id="paragraf-4-ledd-2">Indirekte driftskostnader omfatter kostnader til stabs- og støttetjenester, fellestjenester og kontrollfunksjoner som utfyller eller understøtter selvkosttjenesten. Andelen indirekte driftskostnader som tilordnes selvkost, skal gjenspeile selvkosttjenestens bruk av disse tjenestene og funksjonene.</article><article class="legalP" id="paragraf-4-ledd-3">Kostnader til administrativ ledelse, folkevalgte organer etter kommuneloven § 5-1 eller eierorganer skal ikke inngå i selvkost.</article></article><article class="legalArticle" data-lovdata-URL="LTI/forskrift/2019-12-11-1731/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Direkte og indirekte kapitalkostnader</span></h2><article class="legalP" id="paragraf-5-ledd-1">Kapitalkostnader omfatter avskrivninger og nedskrivninger av varige driftsmidler, reversering av nedskrivninger og beregnete rentekostnader.</article><article class="legalP" id="paragraf-5-ledd-2">Avskrivningene skal beregnes ut fra prisen på anskaffelsestidspunktet fratrukket byggelånsrenter og anleggsbidrag og andre inntekter som knytter seg til investeringsutgiftene.</article><article class="legalP" id="paragraf-5-ledd-3">Avskrivningene skal foretas planmessig over den utnyttbare levetiden til det varige driftsmidlet. Den utnyttbare levetiden kan settes lik avskrivningsperioden i virksomhetens årsregnskap. Tomter og andre varige driftsmidler som ikke avskrives i virksomhetens årsregnskap, kan avskrives over en kortere periode enn den egentlige utnyttbare levetiden.</article><article class="legalP" id="paragraf-5-ledd-4">Rentekostnadene skal beregnes ut fra årets gjennomsnittlige restverdi på de varige driftsmidlene og kalkylerenten. Kalkylerenten er lik årets gjennomsnittlige 5-årige swaprente med et tillegg på ½ prosentpoeng.</article><article class="legalP" id="paragraf-5-ledd-5">Indirekte kapitalkostnader for tjenester og funksjoner som nevnt i § 4 andre ledd første punktum skal enten tilordnes selvkost på samme måte som indirekte driftskostnader etter § 4 andre ledd andre punktum, eller settes lik 5 prosent av de indirekte driftskostnadene etter fratrekk for inntekter som nevnt i § 2 andre ledd.</article></article><article class="legalArticle" data-lovdata-URL="LTI/forskrift/2019-12-11-1731/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Salg og utrangering av varige driftsmidler</span></h2><article class="legalP" id="paragraf-6-ledd-1">Hvis et varig driftsmiddel selges, skal differansen mellom salgssummen og driftsmidlets restverdi inngå i selvkost som en inntekt eller kostnad.</article><article class="legalP" id="paragraf-6-ledd-2">Hvis et varig driftsmiddel utrangeres, skal en eventuell restverdi inngå i selvkost som en nedskrivning.</article></article><article class="legalArticle" data-lovdata-URL="LTI/forskrift/2019-12-11-1731/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Korrigering av tidligere års feil</span></h2><article class="legalP" id="paragraf-7-ledd-1">Hvis det avdekkes en vesentlig feil i beregningen av samlet selvkost for et tidligere år og feilen har vært til ugunst for brukerne av tjenesten, skal virkningen av feilen tas inn i selvkost som en inntekt.</article><article class="legalP" id="paragraf-7-ledd-2">Hvis en feil fra tidligere år har vært til gunst for brukerne, skal virkningen av feilen ikke tas inn i selvkost som en kostnad. Dette gjelder ikke for avfallsgebyrer etter forurensningsloven § 34 første ledd.</article></article><article class="legalArticle" data-lovdata-URL="LTI/forskrift/2019-12-11-1731/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Håndtering av overskudd og underskudd</span></h2><article class="legalP" id="paragraf-8-ledd-1">Årets samlete selvkost beregnet etter § 2 til § 7 utgjør årets gebyrgrunnlag. Kommunestyret og fylkestinget kan bestemme at gebyrgrunnlaget i stedet skal utgjøre en andel av samlet selvkost, så langt dette ikke strider med annen lov eller forskrift.</article><article class="legalP" id="paragraf-8-ledd-2">Hvis differansen mellom årets gebyrinntekter og årets gebyrgrunnlag viser et overskudd, skal overskuddet dekke inn et underskudd fra tidligere år. Et overskudd som ikke dekker inn et underskudd, skal avsettes til et selvkostfond i selvkostregnskapet. Et overskudd som er avsatt til selvkostfondet, skal tilbakeføres ved å finansiere et fremtidig underskudd senest i det femte året etter at overskuddet oppsto.</article><article class="legalP" id="paragraf-8-ledd-3">Hvis differansen mellom årets gebyrinntekter og årets gebyrgrunnlag viser et underskudd, skal underskuddet dekkes inn ved å bruke av selvkostfondet, så lenge det er tilgjengelige midler på fondet. Et underskudd som ikke dekkes inn ved å bruke av selvkostfondet, skal fremføres i selvkostregnskapet til inndekning i et senere år. Et underskudd som er fremført, skal dekkes inn av et fremtidig overskudd senest i det femte året etter at underskuddet oppsto. Et underskudd kan likevel fremføres ut over fem år, hvis dette er nødvendig for at brukerne ikke skal betale for fremtidig bruk av gjennomførte investeringer.</article><article class="legalP" id="paragraf-8-ledd-4">Tredje ledd andre til fjerde punktum gjelder ikke for gebyrer etter plan- og bygningsloven, eierseksjonsloven eller matrikkellova.</article><article class="legalP" id="paragraf-8-ledd-5">Ved årets slutt skal det legges til beregnete renteinntekter på et selvkostfond. Renteinntektene skal beregnes ut fra årets gjennomsnittlige beholdning på fondet og kalkylerenten i § 5 fjerde ledd.</article><article class="legalP" id="paragraf-8-ledd-6">Hvis det følger av lov eller forskrift at gebyrene skal være lik selvkost, skal det ved årets slutt legges til beregnete rentekostnader på et fremført underskudd. Første punktum gjelder også hvis kommunestyret eller fylkestinget har bestemt at gebyrgrunnlaget skal utgjøre en bestemt andel av selvkost. Rentekostnadene skal beregnes ut fra årets gjennomsnittlige fremførte underskudd og kalkylerenten i § 5 fjerde ledd.</article></article><article class="legalArticle" data-lovdata-URL="LTI/forskrift/2019-12-11-1731/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Dokumentasjon av selvkostberegningen</span></h2><article class="legalP" id="paragraf-9-ledd-1">Kommunen eller fylkeskommunen skal ha dokumentasjon av hvordan beregningen av samlet selvkost er gjort.</article><article class="legalP" id="paragraf-9-ledd-2">Dokumentasjonen skal oppbevares i minst fem år.</article></article><article class="legalArticle" data-lovdata-URL="LTI/forskrift/2019-12-11-1731/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse</span></h2><article class="legalP" id="paragraf-10-ledd-1">Forskriften trer i kraft 1. januar 2020.</article></article></main></body></html>