<!DOCTYPE html><html lang="no"><head><title>Forskrift om adgang til lån og innskudd i Norges Bank</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2019-12-18-2025</dd><dt class="dokid">DokumentID</dt><dd class="dokid">LTI/forskrift/2019-12-18-2025</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="dateInForce">I kraft fra</dt><dd class="dateInForce">2020-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2009-02-25-240</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2019-06-21-31/§3-1</li></ul></dd><dt class="dateOfPublication">Kunngjort</dt><dd class="dateOfPublication">2019-12-27 15:45</dd><dt class="journalNumber">Journalnummer</dt><dd class="journalNumber">2019-1303</dd><dt class="titleShort">Korttittel</dt><dd class="titleShort">Forskrift om adgang til lån og innskudd i Norges Bank</dd><dt class="title">Tittel</dt><dd class="title">Forskrift om adgang til lån og innskudd i Norges Bank</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Norges Bank 18. desember 2019 med hjemmel i lov 21. juni 2019 nr. 31 om Norges Bank og pengevesenet mv. (sentralbankloven) § 3-1 annet og femte ledd.</dd><dt class="refid">RefID</dt><dd class="refid">forskrift/2019-12-18-2025</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om adgang til lån og innskudd i Norges Bank<ul class="tocSubUl"><li>I. Virkeområde og definisjoner<ul class="tocSubUl"><li>§ 1. Virkeområde</li><li>§ 2. Definisjoner</li></ul></li><li>II. Norges Banks fasiliteter<ul class="tocSubUl"><li>§ 3. Adgang til Norges Banks fasiliteter</li><li>§ 4. Norges Banks stående fasiliteter</li><li>§ 5. F-lån og F-innskudd</li><li>§ 6. Sikkerhet for lån</li><li>§ 7. Oppsigelse, begrensning, endring eller suspensjon av adgangen til Norges Banks fasiliteter</li><li>§ 8. Priser og gebyrer</li></ul></li><li>III. Andre bestemmelser<ul class="tocSubUl"><li>§ 9. Overgangsregler</li><li>§ 10. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2019-12-18-2025" id="dokument"><h1>Forskrift om adgang til lån og innskudd i Norges Bank</h1><section class="section" data-name="kapI" id="kapittel-1" data-lovdata-URL="LTI/forskrift/2019-12-18-2025/KAPITTEL_1"><h2>I. Virkeområde og definisjoner</h2><article class="legalArticle" data-lovdata-URL="LTI/forskrift/2019-12-18-2025/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-1-ledd-1">Forskriften gjelder adgangen til konto og til lån og innskudd i Norges Bank.</article></article><article class="legalArticle" data-lovdata-URL="LTI/forskrift/2019-12-18-2025/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-2-ledd-1">I forskriften her betyr</article><article class="numberedLegalP" data-numerator="1" id="kapittel-1-paragraf-2-nummer-1">(1) <i>oppgjørsdag:</i> slik dette er definert i Vilkår for kontohold i Norges Bank;</article><article class="numberedLegalP" data-numerator="2" id="kapittel-1-paragraf-2-nummer-2">(2) <i>døgnskillet:</i> perioden som løper fra Norges Banks oppgjørssystem stenger for oppgjør en oppgjørsdag til det åpner neste oppgjørsdag;</article><article class="numberedLegalP" data-numerator="3" id="kapittel-1-paragraf-2-nummer-3">(3) <i>intradaglån:</i> lån fra Norges Bank som tas opp og innfris samme oppgjørsdag;</article><article class="numberedLegalP" data-numerator="4" id="kapittel-1-paragraf-2-nummer-4">(4) <i>døgnlån:</i> lån fra Norges Bank over døgnskillet;</article><article class="numberedLegalP" data-numerator="5" id="kapittel-1-paragraf-2-nummer-5">(5) <i>intradaginnskudd:</i> innskudd i Norges Bank gjennom oppgjørsdagen;</article><article class="numberedLegalP" data-numerator="6" id="kapittel-1-paragraf-2-nummer-6">(6) <i>døgninnskudd:</i> innskudd i Norges Bank over døgnskillet;</article><article class="numberedLegalP" data-numerator="7" id="kapittel-1-paragraf-2-nummer-7">(7) <i>F-lån:</i> lån fra Norges Bank med fast eller flytende rente og fast løpetid bestemt av Norges Bank;</article><article class="numberedLegalP" data-numerator="8" id="kapittel-1-paragraf-2-nummer-8">(8) <i>F-innskudd:</i> innskudd i Norges Bank med fast eller flytende rente og fast løpetid bestemt av Norges Bank;</article><article class="numberedLegalP" data-numerator="9" id="kapittel-1-paragraf-2-nummer-9">(9) <i>Norges Banks fasiliteter:</i> stående fasiliteter, F-lån og F-innskudd;</article><article class="numberedLegalP" data-numerator="10" id="kapittel-1-paragraf-2-nummer-10">(10) <i>stående fasiliteter:</i> intradaginnskudd, intradaglån, døgninnskudd og døgnlån;</article><article class="numberedLegalP" data-numerator="11" id="kapittel-1-paragraf-2-nummer-11">(11) <i>bank:</i> foretak som har konsesjon etter finansforetaksloven § 3-2, jf. § 2-7;</article><article class="numberedLegalP" data-numerator="12" id="kapittel-1-paragraf-2-nummer-12">(12) <i>motpart:</i> pengepolitisk motpart eller annet foretak i finansiell sektor med konto i Norges Bank;</article><article class="numberedLegalP" data-numerator="13" id="kapittel-1-paragraf-2-nummer-13">(13) <i>pengepolitisk motpart:</i> bank eller norsk filial av utenlandsk bank som deltar aktivt i betalings- og kredittformidlingen, og som etter søknad er klassifisert av Norges Bank som pengepolitisk motpart.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2019-12-18-2025/KAPITTEL_2"><h2>II. Norges Banks fasiliteter</h2><article class="legalArticle" data-lovdata-URL="LTI/forskrift/2019-12-18-2025/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Adgang til Norges Banks fasiliteter</span></h3><article class="numberedLegalP" data-numerator="1" id="kapittel-2-paragraf-1-nummer-1">(1) For å få adgang til Norges Banks fasiliteter må motparten ha konto i Norges Bank i henhold til de til enhver tid gjeldende vilkår for kontohold i Norges Bank.</article><article class="numberedLegalP" data-numerator="2" id="kapittel-2-paragraf-1-nummer-2">(2) Pengepolitiske motparter har adgang til konto i Norges Bank og til samtlige av Norges Banks fasiliteter.</article><article class="numberedLegalP" data-numerator="3" id="kapittel-2-paragraf-1-nummer-3">(3) Andre motparter enn pengepolitiske motparter kan få adgang til konto i Norges Bank og til Norges Banks stående fasiliteter, eller deler av disse, på de vilkår Norges Bank bestemmer. I vurderingen legges det særlig vekt på i hvilken grad motparten deltar aktivt i betalingsformidlingen eller om motpartens kontohold vil bidra til finansiell stabilitet eller på annen måte fremme sentralbankvirksomhetens formål.</article><article class="numberedLegalP" data-numerator="4" id="kapittel-2-paragraf-1-nummer-4">(4) Ved søknad om status som pengepolitisk motpart eller om adgang til Norges Banks fasiliteter benyttes søknadsskjema fastsatt av Norges Bank.</article></article><article class="legalArticle" data-lovdata-URL="LTI/forskrift/2019-12-18-2025/§4" data-name="§4" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Norges Banks stående fasiliteter</span></h3><article class="numberedLegalP" data-numerator="1" id="kapittel-2-paragraf-2-nummer-1">(1) Intradaginnskudd og intradaglån er ikke rentebærende.</article><article class="numberedLegalP" data-numerator="2" id="kapittel-2-paragraf-2-nummer-2">(2) Norges Bank fastsetter rentesatsen for døgninnskudd og døgnlån. Renten på døgninnskudd kan fastsettes med ulike satser på de vilkår og etter de prosedyrer som Norges Bank fastsetter.</article><article class="numberedLegalP" data-numerator="3" id="kapittel-2-paragraf-2-nummer-3">(3) Renten på døgninnskudd og døgnlån beregnes daglig etterskuddsvis, på grunnlag av kalenderdager med 365 rentedager per år.</article><article class="numberedLegalP" data-numerator="4" id="kapittel-2-paragraf-2-nummer-4">(4) Renten for døgnlån belastes første oppgjørsdag etter at lånet er tatt opp. Dersom den første dagen og eventuelt påfølgende dager i en måned ikke er oppgjørsdag(er), vil renten for denne/disse dagen(e) belastes den andre oppgjørsdagen i den nye måneden.</article><article class="numberedLegalP" data-numerator="5" id="kapittel-2-paragraf-2-nummer-5">(5) Renten for døgninnskudd godskrives første oppgjørsdag etter innskuddet. Dersom den første dagen og eventuelt påfølgende dager i en måned ikke er oppgjørsdag(er), vil renten for denne/disse dagen(e) utbetales den andre oppgjørsdagen i den nye måneden.</article><article class="numberedLegalP" data-numerator="6" id="kapittel-2-paragraf-2-nummer-6">(6) Intradaglån og døgnlån gis mot sikkerheter etter reglene i § 6. Lånerammen tilsvarer verdien av pantsatte aktiva fratrukket den avkortning som Norges Bank fastsetter.</article></article><article class="legalArticle" data-lovdata-URL="LTI/forskrift/2019-12-18-2025/§5" data-name="§5" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>. <span class="legalArticleTitle">F-lån og F-innskudd</span></h3><article class="numberedLegalP" data-numerator="1" id="kapittel-2-paragraf-3-nummer-1">(1) Norges Bank fastsetter de nærmere vilkårene for F-lån og F-innskudd. Innfrielse av F-lån og F-innskudd kan ikke skje før forfallsdag.</article><article class="numberedLegalP" data-numerator="2" id="kapittel-2-paragraf-3-nummer-2">(2) F-lån ytes mot sikkerhet etter reglene i § 6. Sikkerhetene skal foreligge ved oppgjør.</article><article class="numberedLegalP" data-numerator="3" id="kapittel-2-paragraf-3-nummer-3">(3) Renten på F-lån betales samme oppgjørsdag som F-lånet forfaller for tilbakebetaling.</article><article class="numberedLegalP" data-numerator="4" id="kapittel-2-paragraf-3-nummer-4">(4) Renten på F-innskudd godskrives samme oppgjørsdag som F-innskuddet forfaller for utbetaling.</article><article class="numberedLegalP" data-numerator="5" id="kapittel-2-paragraf-3-nummer-5">(5) Norges Bank bestemmer for hver utleggelse om et F-lån eller F-innskudd skal legges ut til en rente som er fastsatt på forhånd, eller ved ordinær eller hollandsk auksjon.</article><article class="numberedLegalP" data-numerator="6" id="kapittel-2-paragraf-3-nummer-6">(6) Avgitte bud er bindende. Norges Bank kan avvise ethvert bud.</article><article class="numberedLegalP" data-numerator="7" id="kapittel-2-paragraf-3-nummer-7">(7) Ved auksjon skjer tildeling av F-lån eller F-innskudd etter det eller de budene som sammen med alle bedre bud utgjør det beløp som ønskes tildelt eller inndratt.</article><article class="numberedLegalP" data-numerator="8" id="kapittel-2-paragraf-3-nummer-8">(8) Ved ordinær auksjon betales eller mottas den rente hver enkelt budgiver har budt.</article><article class="numberedLegalP" data-numerator="9" id="kapittel-2-paragraf-3-nummer-9">(9) Ved hollandsk auksjon skal alle budgivere betale eller motta samme rente. Ved F-lån er dette den laveste aksepterte rente. Ved F-innskudd er dette den høyeste aksepterte rente.</article></article><article class="legalArticle" data-lovdata-URL="LTI/forskrift/2019-12-18-2025/§6" data-name="§6" id="kapittel-2-paragraf-4"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Sikkerhet for lån</span></h3><article class="numberedLegalP" data-numerator="1" id="kapittel-2-paragraf-4-nummer-1">(1) Det skal stilles betryggende sikkerhet for lån gitt av Norges Bank.</article><article class="numberedLegalP" data-numerator="2" id="kapittel-2-paragraf-4-nummer-2">(2) Norges Bank kan godkjenne følgende aktiva som sikkerhet for lån:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-4-nummer-2-punkt-1"><article class="legalP" id="kapittel-2-paragraf-4-nummer-2-punkt-1-ledd-1">obligasjoner og sertifikater,</article></article></li><li data-li-identifier="b)" data-name="b)"><article class="listArticle" id="kapittel-2-paragraf-4-nummer-2-punkt-2"><article class="legalP" id="kapittel-2-paragraf-4-nummer-2-punkt-2-ledd-1">eierandeler i verdipapirfond registrert i norsk verdipapirregister,</article></article></li><li data-li-identifier="c)" data-name="c)"><article class="listArticle" id="kapittel-2-paragraf-4-nummer-2-punkt-3"><article class="legalP" id="kapittel-2-paragraf-4-nummer-2-punkt-3-ledd-1">F-innskudd i Norges Bank,</article></article></li><li data-li-identifier="d)" data-name="d)"><article class="listArticle" id="kapittel-2-paragraf-4-nummer-2-punkt-4"><article class="legalP" id="kapittel-2-paragraf-4-nummer-2-punkt-4-ledd-1">innskudd i annen sentralbank.</article></article></li></ul></article><article class="numberedLegalP" data-numerator="3" id="kapittel-2-paragraf-4-nummer-3">(3) Norges Bank kan i særlige tilfeller godta andre aktiva som sikkerhet.</article><article class="numberedLegalP" data-numerator="4" id="kapittel-2-paragraf-4-nummer-4">(4) Norges Bank fastsetter nærmere regler om aktiva som skal godkjennes som sikkerhet for lån, blant annet krav til:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-4-nummer-4-punkt-1"><article class="legalP" id="kapittel-2-paragraf-4-nummer-4-punkt-1-ledd-1">pålydende valuta,</article></article></li><li data-li-identifier="b)" data-name="b)"><article class="listArticle" id="kapittel-2-paragraf-4-nummer-4-punkt-2"><article class="legalP" id="kapittel-2-paragraf-4-nummer-4-punkt-2-ledd-1">minimum utestående volum,</article></article></li><li data-li-identifier="c)" data-name="c)"><article class="listArticle" id="kapittel-2-paragraf-4-nummer-4-punkt-3"><article class="legalP" id="kapittel-2-paragraf-4-nummer-4-punkt-3-ledd-1">kredittvurdering,</article></article></li><li data-li-identifier="d)" data-name="d)"><article class="listArticle" id="kapittel-2-paragraf-4-nummer-4-punkt-4"><article class="legalP" id="kapittel-2-paragraf-4-nummer-4-punkt-4-ledd-1">børsnotering eller notering på annen godkjent markedsplass,</article></article></li><li data-li-identifier="e)" data-name="e)"><article class="listArticle" id="kapittel-2-paragraf-4-nummer-4-punkt-5"><article class="legalP" id="kapittel-2-paragraf-4-nummer-4-punkt-5-ledd-1">krav til registrering i godkjent verdipapirregister, og</article></article></li><li data-li-identifier="f)" data-name="f)"><article class="listArticle" id="kapittel-2-paragraf-4-nummer-4-punkt-6"><article class="legalP" id="kapittel-2-paragraf-4-nummer-4-punkt-6-ledd-1">tid til forfall eller uttrekk.</article></article></li></ul></article><article class="numberedLegalP" data-numerator="5" id="kapittel-2-paragraf-4-nummer-5">(5) Norges Bank kan stille krav om at en motpart øker sin sikkerhetsstillelse dersom størrelsen på motpartens lån og påløpte renter overstiger låneverdien av pantet. Norges Bank kan også benytte motpartens innskudd i Norges Bank som sikkerhet. Innskudd som benyttes som sikkerhet godskrives rente etter § 4. Dersom låneverdien av sikkerhetsstillelsen er lavere enn låneopptaket ved slutten av oppgjørsdagen, belastes banken et gebyr, jf. § 8.</article><article class="numberedLegalP" data-numerator="6" id="kapittel-2-paragraf-4-nummer-6">(6) Norges Bank kan fastsette nærmere regler for verdifastsettelse og avkortning av pantsatte aktiva.</article><article class="numberedLegalP" data-numerator="7" id="kapittel-2-paragraf-4-nummer-7">(7) Norges Bank kan endre kravene til godkjente aktiva som sikkerhet for lån. Dette gjelder også for sikkerhet for lån som løper.</article><article class="numberedLegalP" data-numerator="8" id="kapittel-2-paragraf-4-nummer-8">(8) Oversikt over aktiva som Norges Bank har godkjent som sikkerhet, og reglene for verdifastsettelse og avkortning, skal gjøres tilgjengelige på Norges Banks internettsider. Det samme gjelder krav som Norges Bank har fastsatt i medhold av fjerde ledd i denne bestemmelsen.</article></article><article class="legalArticle" data-lovdata-URL="LTI/forskrift/2019-12-18-2025/§7" data-name="§7" id="kapittel-2-paragraf-5"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Oppsigelse, begrensning, endring eller suspensjon av adgangen til Norges Banks fasiliteter</span></h3><article class="legalP" id="kapittel-2-paragraf-5-ledd-1">Norges Bank kan si opp, begrense, endre eller suspendere adgangen til Norges Banks fasiliteter hvis:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-5-ledd-1-punkt-1"><article class="legalP" id="kapittel-2-paragraf-5-ledd-1-punkt-1-ledd-1">denne forskrift eller andre vilkår for bankens fasiliteter er overtrådt;</article></article></li><li data-li-identifier="b)" data-name="b)"><article class="listArticle" id="kapittel-2-paragraf-5-ledd-1-punkt-2"><article class="legalP" id="kapittel-2-paragraf-5-ledd-1-punkt-2-ledd-1">motpartens økonomiske situasjon tilsier det;</article></article></li><li data-li-identifier="c)" data-name="c)"><article class="listArticle" id="kapittel-2-paragraf-5-ledd-1-punkt-3"><article class="legalP" id="kapittel-2-paragraf-5-ledd-1-punkt-3-ledd-1">en pengepolitisk motpart ikke lenger tilfredsstiller kravene til å være pengepolitisk motpart; eller</article></article></li><li data-li-identifier="d)" data-name="d)"><article class="listArticle" id="kapittel-2-paragraf-5-ledd-1-punkt-4"><article class="legalP" id="kapittel-2-paragraf-5-ledd-1-punkt-4-ledd-1">dersom vilkårene for tillatelsen ikke lenger er oppfylt eller motpartens virksomhet ikke lenger i samme grad fremmer sentralbankvirksomhetens formål.</article></article></li></ul></article></article><article class="legalArticle" data-lovdata-URL="LTI/forskrift/2019-12-18-2025/§8" data-name="§8" id="kapittel-2-paragraf-6"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Priser og gebyrer</span></h3><article class="numberedLegalP" data-numerator="1" id="kapittel-2-paragraf-6-nummer-1">(1) Norges Bank fastsetter årlig priser for kontohold i Norges Bank.</article><article class="numberedLegalP" data-numerator="2" id="kapittel-2-paragraf-6-nummer-2">(2) Norges Bank kan ilegge gebyrer for overtredelser av bestemmelser i denne forskriften og Norges Banks vilkår for kontohold.</article></article></section><section class="section" data-name="kapIII" id="kapittel-3" data-lovdata-URL="LTI/forskrift/2019-12-18-2025/KAPITTEL_3"><h2>III. Andre bestemmelser</h2><article class="legalArticle" data-lovdata-URL="LTI/forskrift/2019-12-18-2025/§9" data-name="§9" id="kapittel-3-paragraf-1"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Overgangsregler</span></h3><article class="numberedLegalP" data-numerator="1" id="kapittel-3-paragraf-1-nummer-1">(1) Foretak som ved ikrafttredelse av denne forskriften har adgang til Norges Banks fasiliteter behøver ikke på nytt søke Norges Bank om adgang til tilsvarende fasiliteter etter § 3 fjerde ledd, og regnes som motparter etter forskriften.</article><article class="numberedLegalP" data-numerator="2" id="kapittel-3-paragraf-1-nummer-2">(2) Norges Bank kan etter ikrafttredelse av denne forskrift beslutte endringer i eksisterende motparters tilgang til fasiliteter etter de krav som følger av § 3.</article></article><article class="legalArticle" data-lovdata-URL="LTI/forskrift/2019-12-18-2025/§10" data-name="§10" id="kapittel-3-paragraf-2"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse</span></h3><article class="numberedLegalP" data-numerator="1" id="kapittel-3-paragraf-2-nummer-1">(1) Denne forskriften trer i kraft 1. januar 2020.</article><article class="numberedLegalP" data-numerator="2" id="kapittel-3-paragraf-2-nummer-2">(2) Forskrift 25. februar 2009 nr. 240 om bankers adgang til lån og innskudd i Norges Bank mv. oppheves fra samme tidspunkt.</article></article></section></main></body></html>