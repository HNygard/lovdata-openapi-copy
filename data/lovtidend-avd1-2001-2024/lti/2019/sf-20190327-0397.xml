<!DOCTYPE html><html lang="no"><head><title>Forskrift om særlige hygieneregler for næringsmidler fra sjøpattedyr</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2019-03-27-397</dd><dt class="dokid">DokumentID</dt><dd class="dokid">LTI/forskrift/2019-03-27-397</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="dateInForce">I kraft fra</dt><dd class="dateInForce">2019-04-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2003-03-06-288</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2003-12-19-124/§5</li><li>lov/2003-12-19-124/§7</li><li>lov/2003-12-19-124/§8</li><li>lov/2003-12-19-124/§9</li><li>lov/2003-12-19-124/§10</li><li>lov/2003-12-19-124/§11</li><li>lov/2003-12-19-124/§14</li><li>lov/2003-12-19-124/§15</li><li>lov/2003-12-19-124/§16</li><li>forskrift/2003-12-19-1790</li></ul></dd><dt class="dateOfPublication">Kunngjort</dt><dd class="dateOfPublication">2019-03-28 15:20</dd><dt class="journalNumber">Journalnummer</dt><dd class="journalNumber">2019-0224</dd><dt class="titleShort">Korttittel</dt><dd class="titleShort">Sjøpattedyrforskriften</dd><dt class="title">Tittel</dt><dd class="title">Forskrift om særlige hygieneregler for næringsmidler fra sjøpattedyr</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Helse- og omsorgsdepartementet 27. mars 2019 med hjemmel i lov 19. desember 2003 nr. 124 om matproduksjon og mattrygghet mv. (matloven) § 5 annet ledd, § 7 annet ledd, § 8 annet ledd, § 9 første ledd, § 10 annet ledd, § 11, § 14 tredje ledd, § 15 og § 16 annet ledd, jf. delegeringsvedtak 19. desember 2003 nr. 1790.</dd><dt class="refid">RefID</dt><dd class="refid">forskrift/2019-03-27-397</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om særlige hygieneregler for næringsmidler fra sjøpattedyr<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li><li>§ 4. Hygienekrav ved produksjon av næringsmidler fra sjøpattedyr</li><li>§ 5. Krav til fangstfartøy</li><li>§ 6. Krav til virksomheter med produksjon av næringsmidler fra sjøpattedyr</li><li>§ 7. Merking med identifikasjonsmerke</li><li>§ 8. Tilsyn og vedtak</li><li>§ 9. Dispensasjon</li><li>§ 10. Straff</li><li>§ 11. Ikrafttredelse og oppheving av andre forskrifter</li></ul></li></ul></dd></dl></header><main class="documentBody" data-lovdata-URL="LTI/forskrift/2019-03-27-397" id="dokument"><h1>Forskrift om særlige hygieneregler for næringsmidler fra sjøpattedyr</h1><article class="legalArticle" data-lovdata-URL="LTI/forskrift/2019-03-27-397/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med denne forskrift er å sikre helsemessig trygge næringsmidler fra sjøpattedyr og bidra til at hensynet til helse, kvalitet og redelighet blir ivaretatt under fangst og produksjon.</article></article><article class="legalArticle" data-lovdata-URL="LTI/forskrift/2019-03-27-397/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Denne forskrift gjelder for all fangst og produksjon av næringsmidler fra sjøpattedyr.</article><article class="legalP" id="paragraf-2-ledd-2">Forskriften gjelder fangst fra norske fartøy.</article><article class="legalP" id="paragraf-2-ledd-3">Forskriften omfatter ikke kjøtt og spekk fra kystsel som stammer fra ikke-kommersiell jakt, og som leveres i små mengder direkte til sluttforbruker eller til detaljister som leverer direkte til sluttforbruker.</article></article><article class="legalArticle" data-lovdata-URL="LTI/forskrift/2019-03-27-397/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><article class="legalP" id="paragraf-3-ledd-1">I denne forskrift forstås med:<ul class="defaultList"><li data-li-identifier="a)" data-name="a)"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1"><i>sjøpattedyr:</i> vannlevende pattedyr av ulike arter av hval og sel</article></article></li><li data-li-identifier="b)" data-name="b)"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1"><i>hvalkjøtt:</i> alle spiselige deler av hval, herunder spekk og andre produkter som skal omsettes til menneskemat</article></article></li><li data-li-identifier="c)" data-name="c)"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1"><i>selkjøtt:</i> alle spiselige deler av sel, herunder spekk og andre produkter som skal omsettes til menneskemat</article></article></li><li data-li-identifier="d)" data-name="d)"><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1"><i>produksjon:</i> all håndtering på fartøy og landbasert virksomhet, herunder slaktebehandling, frysing, mottak, nedskjæring og emballering mv. av kjøtt fra sjøpattedyr</article></article></li><li data-li-identifier="e)" data-name="e)"><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1"><i>hygieneansvarlig:</i> person med kunnskap om sjøpattedyrs anatomi, fysiologi, atferd, relevante sykdomsforandringer samt internkontrollsystemet om bord, som skal sikre at produksjonen skjer på en hygienisk betryggende måte.</article></article></li></ul></article></article><article class="legalArticle" data-lovdata-URL="LTI/forskrift/2019-03-27-397/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Hygienekrav ved produksjon av næringsmidler fra sjøpattedyr</span></h2><article class="legalP" id="paragraf-4-ledd-1">I tillegg til kravene i forskrift 22. desember 2008 nr. 1623 om næringsmiddelhygiene gjøres kravene i forskrift 22. desember 2008 nr. 1624 om særlige hygieneregler for næringsmidler av animalsk opprinnelse § 1, avgrenset til forordning (EF) nr. 853/2004 vedlegg III avsnitt VIII om fiskerivarer, tilsvarende gjeldende for fangst og produksjon av sjøpattedyr.</article><article class="legalP" id="paragraf-4-ledd-2">Driftsansvarlig skal i samsvar med forskrift 15. desember 1994 nr. 1187 om internkontroll for å oppfylle næringsmiddellovgivningen utarbeide rutiner som sikrer at produksjonen kan skje i samsvar med de relevante kravene i næringsmiddelregelverket.</article></article><article class="legalArticle" data-lovdata-URL="LTI/forskrift/2019-03-27-397/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Krav til fangstfartøy</span></h2><article class="legalP" id="paragraf-5-ledd-1">Fartøy som benyttes til fangst av sjøpattedyr skal være godkjent av Mattilsynet.</article><article class="legalP" id="paragraf-5-ledd-2">Fartøyet skal være utformet og konstruert slik at det oppfyller kravene i forordning (EF) nr. 853/2004 vedlegg III avsnitt VIII kapittel I.</article><article class="legalP" id="paragraf-5-ledd-3">Under fangst av sjøpattedyr skal det til enhver tid være en hygieneansvarlig om bord på fartøyet. Hygieneansvarlig skal så snart som mulig etter fangst undersøke dyret for å se etter tegn som kan tyde på at kjøttet utgjør en helserisiko. Kun dersom det ikke påvises noen unormale tegn under undersøkelsen, kan hval- eller selkjøttet brukes til mat. Den driftsansvarlige skal sikre at undersøkelsene dokumenteres.</article><article class="legalP" id="paragraf-5-ledd-4">Driftsansvarlig må senest 30 dager før fangstsesongen tar til, melde fra til Mattilsynet om fartøyet skal benyttes til fangst av sjøpattedyr den kommende sesongen.</article><article class="legalP" id="paragraf-5-ledd-5">Hval- og selkjøtt kan kun landes på mottakssted som er godkjent av Mattilsynet for mottak av den aktuelle arten.</article><article class="legalP" id="paragraf-5-ledd-6">Fangstfartøy skal varsle Mattilsynet senest 6 timer før ankomst ved landing av kjøtt fra sjøpattedyr.</article></article><article class="legalArticle" data-lovdata-URL="LTI/forskrift/2019-03-27-397/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Krav til virksomheter med produksjon av næringsmidler fra sjøpattedyr</span></h2><article class="legalP" id="paragraf-6-ledd-1">Alle virksomheter med produksjon av næringsmidler fra sjøpattedyr skal være godkjent av Mattilsynet.</article><article class="legalP" id="paragraf-6-ledd-2">Virksomheter kan kun motta hval- og selkjøtt dersom de er godkjent for dette.</article><article class="legalP" id="paragraf-6-ledd-3">Mottakssted skal senest 14 dager før fangstsesongen tar til melde fra til Mattilsynet dersom de planlegger å motta kjøtt fra sjøpattedyr den kommende sesongen.</article></article><article class="legalArticle" data-lovdata-URL="LTI/forskrift/2019-03-27-397/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Merking med identifikasjonsmerke</span></h2><article class="legalP" id="paragraf-7-ledd-1">Mottakssted og virksomhet med produksjon av kjøtt fra sjøpattedyr skal etter mottak merke emballasjen med et identifikasjonsmerke. Identifikasjonsmerket skal plasseres slik at merket ødelegges ved åpning av emballasjen.</article><article class="legalP" id="paragraf-7-ledd-2">Identifikasjonsmerket for kjøtt fra sjøpattedyr skal være kvadratisk med 5 cm lange sider. Bokstavene skal være minst 0,8 cm høye og tallene minst 1,0 cm høye. Identifikasjonsmerket skal inneholde følgende informasjon:<ul class="defaultList"><li data-li-identifier="a)" data-name="a)"><article class="listArticle" id="paragraf-7-ledd-2-punkt-1"><article class="legalP" id="paragraf-7-ledd-2-punkt-1-ledd-1">Øverst i firkanten skal «NORGE» angis med store bokstaver.</article></article></li><li data-li-identifier="b)" data-name="b)"><article class="listArticle" id="paragraf-7-ledd-2-punkt-2"><article class="legalP" id="paragraf-7-ledd-2-punkt-2-ledd-1">I midten skal virksomhetens godkjenningsnummer framgå.</article></article></li><li data-li-identifier="c)" data-name="c)"><article class="listArticle" id="paragraf-7-ledd-2-punkt-3"><article class="legalP" id="paragraf-7-ledd-2-punkt-3-ledd-1">Nederst i firkanten skal «N» angis med stor bokstav.</article></article></li></ul></article><article class="legalP" id="paragraf-7-ledd-3">Kravet til størrelsen på identifikasjonsmerket kan fravikes ved merking av forbrukerpakning.</article></article><article class="legalArticle" data-lovdata-URL="LTI/forskrift/2019-03-27-397/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Tilsyn og vedtak</span></h2><article class="legalP" id="paragraf-8-ledd-1">Mattilsynet fører tilsyn og kan fatte nødvendige vedtak i samsvar med matloven § 23 til § 26 for å gjennomføre bestemmelsene gitt i og i medhold av denne forskrift.</article><article class="legalP" id="paragraf-8-ledd-2">Mattilsynet kan når som helst i løpet av fangstsesongen foreta inspeksjon av fangstfartøy.</article></article><article class="legalArticle" data-lovdata-URL="LTI/forskrift/2019-03-27-397/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Dispensasjon</span></h2><article class="legalP" id="paragraf-9-ledd-1">Mattilsynet kan i særlige tilfeller dispensere fra bestemmelsene i denne forskriften, forutsatt at det ikke strider mot Norges internasjonale forpliktelser, herunder EØS-avtalen.</article></article><article class="legalArticle" data-lovdata-URL="LTI/forskrift/2019-03-27-397/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Straff</span></h2><article class="legalP" id="paragraf-10-ledd-1">Forsettlig eller uaktsom overtredelse av denne forskriften eller bestemmelser og vedtak gitt i medhold av den, er straffbart i henhold til matloven § 28.</article></article><article class="legalArticle" data-lovdata-URL="LTI/forskrift/2019-03-27-397/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse og oppheving av andre forskrifter</span></h2><article class="legalP" id="paragraf-11-ledd-1">Forskriften trer i kraft 1. april 2019 og samtidig oppheves forskrift 6. mars 2003 nr. 288 om særskilte krav til kontroll ved produksjon og omsetning av kjøtt fra sjøpattedyr (sjøpattedyrkontrollforskriften).</article></article></main></body></html>