<!DOCTYPE html><html lang="no"><head><title>Forskrift om endring i forskrift om systemansvaret i kraftsystemet</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2019-10-24-1416</dd><dt class="dokid">DokumentID</dt><dd class="dokid">LTI/forskrift/2019-10-24-1416</dd><dt class="ministry">Departement</dt><dd class="ministry"><ul><li>Olje- og energidepartementet</li></ul></dd><dt class="dateInForce">I kraft fra</dt><dd class="dateInForce">2019-11-01, 2020-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2002-05-07-448</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1990-06-29-50/§10-6</li></ul></dd><dt class="dateOfPublication">Kunngjort</dt><dd class="dateOfPublication">2019-10-28 15:45</dd><dt class="journalNumber">Journalnummer</dt><dd class="journalNumber">2019-0893</dd><dt class="titleShort">Korttittel</dt><dd class="titleShort">Endr. i forskrift om systemansvaret i kraftsystemet</dd><dt class="title">Tittel</dt><dd class="title">Forskrift om endring i forskrift om systemansvaret i kraftsystemet</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Olje- og energidepartementet 24. oktober 2019 med hjemmel i lov 29. juni 1990 nr. 50 om produksjon, omforming, overføring, omsetning, fordeling og bruk av energi m.m. (energiloven) § 10-6. <br /><strong>EØS-henvisninger:</strong> EØS-avtalen vedlegg IV nr. 22 (direktiv 2009/72/EF).</dd><dt class="refid">RefID</dt><dd class="refid">forskrift/2019-10-24-1416</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om systemansvaret i kraftsystemet<ul class="tocSubUl"><li>I</li><li>II<ul class="tocSubUl"><li>§ 11. Marked for regulerkraft</li><li>§ 14. Fastsettelse og oppfølging av funksjonalitet i anlegg i kraftsystemet</li><li>§ 17. Samordning av driftsstanser</li><li>§ 22b. Rapportering av spenningskvalitet</li></ul></li><li>III</li></ul></li></ul></dd></dl></header><main class="documentBody" data-lovdata-URL="LTI/forskrift/2019-10-24-1416" id="dokument"><h1>Forskrift om endring i forskrift om systemansvaret i kraftsystemet</h1><section class="section" data-name="kapI" id="kapittel-1" data-lovdata-URL="LTI/forskrift/2019-10-24-1416/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 7. mai 2002 nr. 448 om systemansvaret i kraftsystemet gjøres følgende endringer:</article> <article class="defaultP" margin-top="true">Betegnelsene «Norges vassdrags- og energidirektorat» og «NVE» endres til «Reguleringsmyndigheten for energi» i § 5 femte ledd, § 7 første ledd annet punktum og femte ledd, § 8 annet ledd, § 12 åttende ledd, § 13 femte ledd, § 14 fjerde ledd, § 22 fjortende og femtende ledd, § 23 annet ledd, § 24 tredje og fjerde ledd første punktum, § 25 første ledd, § 26 annet og tredje ledd, § 28 annet og syvende ledd tredje punktum, § 28a annet ledd annet og tredje punktum, tredje ledd annet punktum, fjerde ledd annet punktum og § 29.</article> <article class="defaultP" margin-top="true">§ 14a, § 16a og § 22a oppheves.</article> <article class="defaultP" margin-top="true">§ 25 nytt tredje ledd skal lyde:</article><article class="legalP" id="kapittel-1-ledd-2">Informasjon skal uten hinder av taushetsplikt gjøres tilgjengelig for andre deler av Norges vassdrags- og energidirektorat så snart som mulig av Reguleringsmyndigheten for energi. Dette er ikke avgrenset til informasjon knyttet til tilsyn.</article> <article class="defaultP" margin-top="true">§ 28a første ledd skal lyde:</article><article class="legalP" id="kapittel-1-ledd-3">Systemansvarlig skal utøve myndigheten som nevnt i denne forskrift i tråd med retningslinjer godkjent av Reguleringsmyndigheten for energi.</article></section><section class="section" data-name="kapII" id="kapittel-2" data-lovdata-URL="LTI/forskrift/2019-10-24-1416/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">I forskrift 7. mai 2002 nr. 448 om systemansvaret i kraftsystemet gjøres følgende endringer:</article> <article class="defaultP" margin-top="true">§ 7 første ledd tredje punktum skal lyde:</article><article class="legalP" id="kapittel-2-ledd-2">Systemansvarlig fastsetter innhold, format og frister for rapporteringen etter denne paragrafen.</article> <article class="defaultP" margin-top="true">§ 11 skal lyde:</article><article class="futureLegalArticle" data-name="§11" id="kapittel-2-foreslåttparagraf-1"><span class="futureLegalArticleHeader"><span class="legalArticleValue">§ 11</span>. <span class="legalArticleTitle">Marked for regulerkraft</span></span><article class="legalP" id="kapittel-2-foreslåttparagraf-1-ledd-1">Systemansvarlig skal drive, utvikle og fastsette vilkår for deltakelse i marked for regulerkraft for i driftstimen å håndtere avvik fra planlagt produksjon og forventet forbruk, samt andre uønskede forhold i kraftsystemet.</article><article class="legalP" id="kapittel-2-foreslåttparagraf-1-ledd-2">Når det er åpenbart at prissettingen i marked for regulerkraft ikke er samfunnsøkonomisk effektiv kan systemansvarlig suspendere bud og benytte anmeldt volum til gjeldende pris i døgnmarkedet for det relevante budområdet. I så fall skal budgiver informeres om dette.</article></article> <article class="defaultP" margin-top="true">§ 12 første til femte ledd skal lyde:</article><article class="legalP" id="kapittel-2-ledd-3">Konsesjonær skal utarbeide og skriftlig rapportere til systemansvarlig plan for effektiv gjenoppretting av normal drift av egne anlegg, ved driftsforstyrrelser i regional- og transmisjonsnettet og tilknyttede produksjonsenheter. Systemansvarlig fastsetter innhold, format og frister for rapporteringen etter denne paragrafen.</article><article class="legalP" id="kapittel-2-ledd-4">Systemansvarlig kan samordne inngrep ved driftsforstyrrelser som berører flere konsesjonærer.</article><article class="legalP" id="kapittel-2-ledd-5">Systemansvarlig skal fastsette hvem som skal utøve frekvensreguleringen i et område som midlertidig er uten fysisk tilknytning til tilgrensende overføringsnett.</article><article class="legalP" id="kapittel-2-ledd-6">Systemansvarlig kan i vanskelige driftssituasjoner rekvirere effekttilgang ved å kreve at all tilgjengelig regulerytelse innenfor produksjon og forbruk anmeldes i marked for regulerkraft, etter at prisen i døgnmarkedet er satt.</article><article class="legalP" id="kapittel-2-ledd-7">Systemansvarlig kan ved driftsforstyrrelser kreve å få benytte all tilgjengelig regulerbar effekt i produksjonsapparatet til å gjenopprette normal drift. Ikke anmeldt produksjon prissettes til budområdets regulerkraftpris, dersom ikke annet er avtalt.</article> <article class="defaultP" margin-top="true">§ 13 første ledd skal lyde:</article><article class="legalP" id="kapittel-2-ledd-8">Konsesjonær skal utarbeide og skriftlig rapportere til systemansvarlig plan for å håndtere tvangsmessig utkobling av forbruk. Systemansvarlig fastsetter innhold, format og frister for rapporteringen etter denne paragrafen.</article> <article class="defaultP" margin-top="true">§ 14 skal lyde:</article><article class="futureLegalArticle" data-name="§14" id="kapittel-2-foreslåttparagraf-2"><span class="futureLegalArticleHeader"><span class="legalArticleValue">§ 14</span>. <span class="legalArticleTitle">Fastsettelse og oppfølging av funksjonalitet i anlegg i kraftsystemet</span></span><article class="legalP" id="kapittel-2-foreslåttparagraf-2-ledd-1">Konsesjonær skal rapportere til systemansvarlig om planer for nye anlegg eller endring av egne anlegg i eller tilknyttet regional- eller transmisjonsnett, når andre konsesjonærer blir berørt av dette. Systemansvarlig skal fatte vedtak om godkjenning av nye anlegg eller endringer i eksisterende anlegg før disse kan idriftsettes.</article><article class="legalP" id="kapittel-2-foreslåttparagraf-2-ledd-2">Områdekonsesjonær skal rapportere til systemansvarlig om planer for nye eller endringer i eksisterende produksjonsanlegg i eget distribusjonsnett når disse planene kan ha vesentlig betydning for driften og utnyttelsen av regional- eller transmisjonsnettet. Systemansvarlig kan fatte vedtak vedrørende anleggenes funksjonalitet.</article><article class="legalP" id="kapittel-2-foreslåttparagraf-2-ledd-3">Systemansvarlig fastsetter innhold, format og frister for rapporteringen etter denne paragrafen.</article><article class="legalP" id="kapittel-2-foreslåttparagraf-2-ledd-4">Systemansvarlig skal sørge for systemer og rutiner som sikrer en effektiv rapportering i henhold til første og annet ledd.</article><article class="legalP" id="kapittel-2-foreslåttparagraf-2-ledd-5">Systemansvarlig skal skriftlig rapportere til Reguleringsmyndigheten for energi, dersom konsesjonærer ikke oppfyller sin plikt i henhold til første ledd første punktum eller annet ledd første punktum.</article></article> <article class="defaultP" margin-top="true">§ 17 skal lyde:</article><article class="futureLegalArticle" data-name="§17" id="kapittel-2-foreslåttparagraf-3"><span class="futureLegalArticleHeader"><span class="legalArticleValue">§ 17</span>. <span class="legalArticleTitle">Samordning av driftsstanser</span></span><article class="legalP" id="kapittel-2-foreslåttparagraf-3-ledd-1">Ved behov for driftsstanser i regional- og transmisjonsnettet og tilknyttede produksjonsenheter, som kan påvirke andre konsesjonærer, skal konsesjonær rapportere plan for driftsstans til systemansvarlig. Konsesjonær kan ikke iverksette driftsstans for slike anlegg uten etter vedtak av systemansvarlig.</article><article class="legalP" id="kapittel-2-foreslåttparagraf-3-ledd-2">Systemansvarlig skal samordne og fatte vedtak om konsesjonærenes planlagte driftsstanser i regional- og transmisjonsnettet, og tilknyttede produksjonsenheter. Planene innsendt etter første ledd, skal inngå som del av beslutningsgrunnlag for vedtak.</article><article class="legalP" id="kapittel-2-foreslåttparagraf-3-ledd-3">Systemansvarlig skal samordne og fatte vedtak om ikke planlagte driftsstanser i regional- og transmisjonsnettet, og tilknyttede produksjonsenheter, som kan påvirke andre konsesjonærer. Dette gjelder kun for nødvendige driftsstanser hvis behov oppstår som følge av uforutsette hendelser. Konsesjonær skal rapportere slike behov til systemansvarlig uten ugrunnet opphold.</article><article class="legalP" id="kapittel-2-foreslåttparagraf-3-ledd-4">Systemansvarlig kan av eget initiativ eller etter forespørsel fra konsesjonær, omprioritere allerede fastlagte driftsstanser.</article><article class="legalP" id="kapittel-2-foreslåttparagraf-3-ledd-5">Systemansvarlig fastsetter innhold, format og frister for rapporteringen etter denne paragrafen.</article><article class="legalP" id="kapittel-2-foreslåttparagraf-3-ledd-6">Dersom omprioritering etter fjerde ledd påfører systemansvarlig eller andre konsesjonærer kostnader, skal den som initierer omprioriteringen betale for disse kostnadene. Systemansvarlig skal bære kostnadene ved omprioritering som skyldes driftsforstyrrelser eller andre forhold som gjør at tilfredsstillende leveringskvalitet ikke kan opprettholdes. Systemansvarlig vedtar betalingens størrelse og hvem som skal dekke hvilke kostnader overfor hvilke konsesjonærer. Betaling skal skje til den økonomisk skadelidende konsesjonær. Økte kostnader for systemansvarlig som følge av omprioritering etter fjerde ledd, skal håndteres slik at systemansvarlig ved vedtak i den enkelte sak, fastsetter det beløp som skal innbetales. Beløpet for systemansvarlig sine kostnader skal gjenspeile hvorvidt omprioriteringen medfører økte spesialreguleringskostnader, kan størrelsesreguleres over tid og kan differensieres i forhold til om omprioriteringen skyldes årsaker utenfor konsesjonærens kontroll. Underlaget for konsesjonærenes kostnader ved omprioritering skal dokumenteres, og arkiveres av systemansvarlig i 10 år.</article></article> <article class="defaultP" margin-top="true">Ny § 22b skal lyde:</article><article class="futureLegalArticle" data-name="§22b" id="kapittel-2-foreslåttparagraf-4"><span class="futureLegalArticleHeader"><span class="legalArticleValue">§ 22b</span>. <span class="legalArticleTitle">Rapportering av spenningskvalitet</span></span><article class="legalP" id="kapittel-2-foreslåttparagraf-4-ledd-1">Konsesjonær skal rapportere til systemansvarlig spenningskvalitetsmålinger utført i henhold til forskrift 30. november 2004 nr. 1557 om leveringskvalitet i kraftsystemet § 2A-2 første, tredje, fjerde og femte ledd. Systemansvarlig kan fastsette ytterligere parametere som skal rapporteres.</article><article class="legalP" id="kapittel-2-foreslåttparagraf-4-ledd-2">Systemansvarlig skal fastsette format, innhold og metode for rapportering etter første ledd.</article><article class="legalP" id="kapittel-2-foreslåttparagraf-4-ledd-3">Systemansvarlig skal sørge for systemer og rutiner som sikrer en effektiv innrapportering av spenningskvalitetsdata i henhold til første ledd, og sørge for systemer og rutiner som sikrer en effektiv tilgang til og bruk av spenningskvalitetsdataene.</article><article class="legalP" id="kapittel-2-foreslåttparagraf-4-ledd-4">Systemansvarlig skal skriftlig rapportere til Reguleringsmyndigheten for energi dersom konsesjonærer ikke oppfyller sin plikt i henhold til denne paragrafen.</article></article></section><section class="section" data-name="kapIII" id="kapittel-3" data-lovdata-URL="LTI/forskrift/2019-10-24-1416/KAPITTEL_3"><h2 data-text-align="center">III</h2><article class="centeredP" data-text-align="center"><i>Ikrafttredelse</i></article><ul class="defaultList"><li data-li-identifier="1." data-name="1."><article class="listArticle" id="kapittel-3-punkt-1"><article class="legalP" id="kapittel-3-punkt-1-ledd-1">Forskriften som angitt under punkt I trer i kraft 1. november 2019.</article></article></li><li data-li-identifier="2." data-name="2."><article class="listArticle" id="kapittel-3-punkt-2"><article class="legalP" id="kapittel-3-punkt-2-ledd-1">Forskriften som angitt under punkt II trer i kraft 1. juli 2020.</article></article></li></ul><article class="centeredP" data-text-align="center"><i>Overgangsregler</i></article><article class="legalP" id="kapittel-3-ledd-1">Den systemansvarliges plikt til å utarbeide nye retningslinjer etter forskrift om systemansvaret i kraftsystemet § 28a gjelder fra 1. november 2019. Den systemansvarliges plikt til å utøve myndighet som nevnt i forskriften § 5, § 6, § 8, § 8a, § 8b, § 21 og § 22 i tråd med godkjente retningslinjer etter § 28a, gjelder som i dag. Den systemansvarliges plikt til å utøve myndighet etter øvrige bestemmelser som omfattes av § 28a i tråd med godkjente retningslinjer, skal gjelde fra 1. juli 2020.</article></section></main></body></html>