<!DOCTYPE html><html lang="no"><head><title>Forskrift om endring i forskrift om opptak, studier, grader og eksamen ved Høyskolen Kristiania</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2019-12-06-1693</dd><dt class="dokid">DokumentID</dt><dd class="dokid">LTI/forskrift/2019-12-06-1693</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="dateInForce">I kraft fra</dt><dd class="dateInForce">2020-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2018-06-01-813</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-5</li><li>lov/2005-04-01-15/§3-6</li><li>lov/2005-04-01-15/§3-7</li><li>lov/2005-04-01-15/§3-9</li><li>lov/2005-04-01-15/§4-7</li><li>lov/2005-04-01-15/§4-8</li><li>lov/2005-04-01-15/§5-3</li><li>forskrift/2005-12-01-1392/§3</li><li>forskrift/2005-12-01-1392/§5</li><li>forskrift/2005-12-01-1392/§6</li><li>forskrift/2005-12-16-1574/§42</li></ul></dd><dt class="dateOfPublication">Kunngjort</dt><dd class="dateOfPublication">2019-12-10 15:40</dd><dt class="journalNumber">Journalnummer</dt><dd class="journalNumber">2019-1068</dd><dt class="titleShort">Korttittel</dt><dd class="titleShort">Endr. i forskrift om opptak, studier, grader og eksamen ved Høyskolen Kristiania</dd><dt class="title">Tittel</dt><dd class="title">Forskrift om endring i forskrift om opptak, studier, grader og eksamen ved Høyskolen Kristiania</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av styret ved Høyskolen Kristiania 6. desember 2019 med hjemmel i lov 1. april 2005 nr. 15 om universiteter og høyskoler (universitets- og høyskoleloven) § 3-5, § 3-6, § 3-7, § 3-9, § 4-7, § 4-8 og § 5-3, forskrift 1. desember 2005 nr. 1392 om krav til mastergrad § 3, § 5 og § 6 og forskrift 16. desember 2005 nr. 1574 om grader og yrkesutdanninger, beskyttet tittel og normert studietid ved universiteter og høyskoler § 42.</dd><dt class="refid">RefID</dt><dd class="refid">forskrift/2019-12-06-1693</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om opptak, studier, grader og eksamen ved Høyskolen Kristiania<ul class="tocSubUl"><li>I<ul class="tocSubUl"><li>§ 1-3. Definisjoner</li><li>§ 2-1. Søknadsfrister og opptakskvoter</li><li>§ 2-10. Klage på opptak</li><li>§ 3-5. Godskriving og fritak</li><li>§ 3-9. Obligatorisk aktivitet</li><li>§ 4-1. Eksamensformer og tidspunkt for eksamen</li><li>§ 4-7. Særordninger</li><li>§ 4-9. Fusk ved eksamen og obligatorisk aktivitet</li><li>§ 4-11. Vurdering og karakterskala</li><li>§ 4-12. Sensur</li><li>§ 4-13. Begrunnelse og klage over karakterfastsetting</li><li>§ 5-8. Vitnemål</li><li>§ 6-1. Klagerett</li><li>§ 7-2. Overgangsbestemmelse</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2019-12-06-1693" id="dokument"><h1>Forskrift om endring i forskrift om opptak, studier, grader og eksamen ved Høyskolen Kristiania</h1><section class="section" data-name="kapI" id="kapittel-1" data-lovdata-URL="LTI/forskrift/2019-12-06-1693/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 1. juni 2018 nr. 813 om opptak, studier, grader og eksamen ved Høyskolen Kristiania gjøres følgende endringer:</article> <article class="defaultP" margin-top="true">§ 1-3 Definisjoner skal nå lyde:</article><article class="futureLegalArticle" data-name="§1-3" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 1-3</span>. <span class="legalArticleTitle">Definisjoner</span></span></article> <article class="defaultP" margin-top="true"><i>Student</i></article><article class="legalP" id="kapittel-1-ledd-2">Person som er tatt opp til studier ved Høyskolen Kristiania og som har en bindende og ikke avsluttet kontrakt ved et emne eller studieprogram.</article> <article class="defaultP" margin-top="true"><i>Studierett</i></article><article class="legalP" id="kapittel-1-ledd-3">Rettigheter knyttet til det å være tatt opp som student og ha en gjeldende studiekontrakt. Studierett innebærer rett til deltagelse i all organisert undervisning, veiledning med videre ved det studiet studenten er tatt opp til.</article> <article class="defaultP" margin-top="true"><i>Studieprogram</i></article><article class="legalP" id="kapittel-1-ledd-4">Et studium med 60 studiepoeng eller mer bestemt av en studieplan, som fører frem til vitnemål.</article> <article class="defaultP" margin-top="true"><i>Studieplan</i></article><article class="legalP" id="kapittel-1-ledd-5">Studieprogrambeskrivelse for studieprogrammet, eventuelle studieretningsbeskrivelser og komplett samling av emnebeskrivelser.</article> <article class="defaultP" margin-top="true"><i>Programbeskrivelse</i></article><article class="legalP" id="kapittel-1-ledd-6">En overordnet beskrivelse av oppbyggingen og gjennomføring av et studieprogram. Beskrivelsen skal inneholde bestemmelser vedrørende opptakskrav, studiepoeng, mål, læringsutbytte, faglig innhold og vurderingsordning i tråd med gjeldende kvalitetssystem for høyskolen.</article> <article class="defaultP" margin-top="true"><i>Emne</i></article><article class="legalP" id="kapittel-1-ledd-7">Den minste studiepoenggivende enhet som kan inngå i et studieprogram.</article> <article class="defaultP" margin-top="true"><i>Emnebeskrivelse</i></article><article class="legalP" id="kapittel-1-ledd-8">Skal inneholde bestemmelser om omfang, krav til forkunnskaper, faginnhold, læringsutbytte, undervisnings- og arbeidsformer, læremidler, vurderingsformer og eventuell obligatorisk aktivitet i tråd med gjeldende kvalitetssystem for høyskolen.</article> <article class="defaultP" margin-top="true"><i>Studiepoeng</i></article><article class="legalP" id="kapittel-1-ledd-9">Mål på studieomfang, der 60 studiepoeng tilsvarer ett års fulltidsstudium.</article> <article class="defaultP" margin-top="true"><i>Pensum</i></article><article class="legalP" id="kapittel-1-ledd-10">Litteratur eller f.eks. nettsteder, filmer, forestillinger, forelesninger eller liknende som studentene benytter i læringssituasjonen og som skiller seg distinkt fra anbefalt litteratur, tilleggslitteratur og andre anbefalte læringsmidler.</article> <article class="defaultP" margin-top="true"><i>Obligatorisk aktivitet</i></article><article class="legalP" id="kapittel-1-ledd-11">Krav som må være godkjent for å gå opp til eksamen. Obligatorisk aktivitet vurderes som godkjent/ikke-godkjent.</article> <article class="defaultP" margin-top="true"><i>Utdanningsplan</i></article><article class="legalP" id="kapittel-1-ledd-12">Avtale om plan for gjennomføring av studiet inngått mellom Høyskolen Kristiania og den enkelte student. Avtalen gjelder for ett semester av gangen. Sammen med rettigheter og plikter som fremkommer i forskrift, definerer utdanningsplanen studentens studieløp og progresjon.</article> <article class="defaultP" margin-top="true"><i>Undervisning</i></article><article class="legalP" id="kapittel-1-ledd-13">Enhver planlagt og/eller timeplanfestet læringsaktivitet i regi av høyskolen.</article> <article class="defaultP" margin-top="true"><i>Eksamen</i></article><article class="legalP" id="kapittel-1-ledd-14">En eksamen er en avsluttende oppgave innen et emne eller et avgrenset delemne. Resultatet av arbeidet (vurderingsgrunnlaget) sensureres, og resultatet av sensuren skal inngå på vitnemål eller karakterutskrift.</article> <article class="defaultP" margin-top="true"><i>Ordinær eksamen</i></article><article class="legalP" id="kapittel-1-ledd-15">Ordinær eksamen er første gang en student går opp til eksamen i et emne eller deler av emne.</article> <article class="defaultP" margin-top="true"><i>Utsatt eksamen</i></article><article class="legalP" id="kapittel-1-ledd-16">Utsatt eksamen er den vurdering som arrangeres for studenter som har hatt dokumentert gyldig fravær ved ordinær eksamen.</article> <article class="defaultP" margin-top="true"><i>Ny eksamen/kontinuasjonseksamen</i></article><article class="legalP" id="kapittel-1-ledd-17">Ny eksamen/kontinuasjonseksamen er den vurdering som arrangeres for studenter som ikke har bestått eller ikke har møtt/levert ordinær eksamen og for studenter som ønsker å forbedre det samlede vurderingsresultatet for et emne.</article> <article class="defaultP" margin-top="true"><i>Ekstraordinær eksamen</i></article><article class="legalP" id="kapittel-1-ledd-18">Ekstraordinær eksamen er den vurdering som arrangeres i emner som er tatt ut av emneporteføljen.</article> <article class="defaultP" margin-top="true"><i>Eksamensform</i></article><article class="legalP" id="kapittel-1-ledd-19">Den vurderingsformen en eksamen eller en deleksamen har.</article> <article class="defaultP" margin-top="true"><i>Deleksamen</i></article><article class="legalP" id="kapittel-1-ledd-20">En av flere vurderinger i et emne som hver gir en selvstendig karakter som skal inngå i beregningen av endelig karakter i emnet. Hver deleksamen leder frem til en vektet karakter, og vekten av hver deleksamen skal være angitt i emnebeskrivelsen. Kandidatens rettigheter til begrunnelse, klage med videre etter denne forskriften gjelder ved hver enkelt deleksamen.</article> <article class="defaultP" margin-top="true"><i>Sammensatt eksamen</i></article><article class="legalP" id="kapittel-1-ledd-21">En eksamen som består av to eller flere selvstendige eksamensformer som betraktes som et hele, det vil si leder frem til en felles sensur (en protokoll).</article> <article class="defaultP" margin-top="true"><i>Løpende opptak</i></article><article class="legalP" id="kapittel-1-ledd-22">Kvalifiserte søkere tas opp i den rekkefølgen søknadene blir registrert igjennom søknadsperioden. Kan ikke benyttes ved studieprogram med begrenset antall studieplasser eller der opptaksprøve benyttes.</article> <article class="defaultP" margin-top="true"><i>Felles opptak</i></article><article class="legalP" id="kapittel-1-ledd-23">Alle søkere vurderes samtidig og i henhold til søknadsfrist. Skal benyttes i studieprogram med begrenset antall studieplasser og studieprogram med opptaksprøver.</article> <article class="defaultP" margin-top="true"><i>Fullføringsfrist</i></article><article class="legalP" id="kapittel-1-ledd-24">Dersom en student ikke har fullført sitt studieløp innen to år etter siste ordinære eksamen vil vedkommende miste sin studierett.</article> <article class="defaultP" margin-top="true"><i>Studieprogresjon</i></article><article class="legalP" id="kapittel-1-ledd-25">Studieprogresjon måles ved antall studiepoeng en student har avlagt i forhold til antall studiepoeng som er normert på angitt tidspunkt i studiet. Full studieprogresjon vil si at studenten tar emner tilsvarende 60 studiepoeng i henhold til sin utdanningsplan i løpet av studieåret.</article> <article class="defaultP" margin-top="true"><i>Studentens betalingsforpliktelser</i></article><article class="legalP" id="kapittel-1-ledd-26">Til enhver tid de betalingsforpliktelser som omhandles i studentens studiekontrakt. Dette utgjør normalt studieavgift og semesteravgift.</article> <article class="defaultP" margin-top="true">§ 2-1 Søknadsfrister og opptakskvoter skal nå lyde:</article><article class="futureLegalArticle" data-name="§2-1" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 2-1</span>. <span class="legalArticleTitle">Søknadsfrister og opptakskvoter</span></span><article class="numberedLegalP" data-numerator="1" id="kapittel-1-foreslåttparagraf-2-nummer-1">(1) Høyskolen praktiserer både løpende og felles lokalt opptak i henhold til søknadsfrist etter styrets beslutning. Høyskolen følger de nasjonale søknadsfristene som veiledende frister.</article><article class="numberedLegalP" data-numerator="2" id="kapittel-1-foreslåttparagraf-2-nummer-2">(2) Løpende opptak kan ikke benyttes ved studieprogram med spesielle opptakskrav i form av opptaksprøver.</article><article class="numberedLegalP" data-numerator="3" id="kapittel-1-foreslåttparagraf-2-nummer-3">(3) Søknadsfrist til studieprogram med felles lokalt opptak følger av angitte frister i retningslinjer, med mindre styret har bestemt noe annet.</article><article class="numberedLegalP" data-numerator="4" id="kapittel-1-foreslåttparagraf-2-nummer-4">(4) Styret avgjør ut fra kapasitets- og ressurshensyn hvor mange studenter som kan tas inn ved det enkelte studieprogram hvert studieår.</article><article class="numberedLegalP" data-numerator="5" id="kapittel-1-foreslåttparagraf-2-nummer-5">(5) Dersom det er færre søkere enn tilgjengelige studieplasser etter endt søknadsfrist, kan det etter styrets vedtak åpnes for et løpende opptak eller en fornyet søknadsfrist til restplasser.</article><article class="numberedLegalP" data-numerator="6" id="kapittel-1-foreslåttparagraf-2-nummer-6">(6) Ved studier med plassbegrensning avsluttes det ordinært opptaket når alle studieplasser er fylt opp, og senest én uke etter studiestart.</article><article class="numberedLegalP" data-numerator="7" id="kapittel-1-foreslåttparagraf-2-nummer-7">(7) Styret fatter vedtak om eventuell avlysning av oppstart av studieprogram.</article></article> <article class="defaultP" margin-top="true">§ 2-10 Klage på opptak skal nå lyde:</article><article class="futureLegalArticle" data-name="§2-10" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 2-10</span>. <span class="legalArticleTitle">Klage på opptak</span></span><article class="legalP" id="kapittel-1-foreslåttparagraf-3-ledd-1">Opptak til utdanninger ved høyskolen anses som enkeltvedtak og kan påklages til høyskolens studieadministrasjon, i henhold reglene i kapittel 6.</article></article> <article class="defaultP" margin-top="true">§ 3-5 Godskriving skal nå lyde:</article><article class="futureLegalArticle" data-name="§3-5" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 3-5</span>. <span class="legalArticleTitle">Godskriving og fritak</span></span><article class="numberedLegalP" data-numerator="1" id="kapittel-1-foreslåttparagraf-4-nummer-1">(1) Studenter kan, søke om innpassing av/fritak for emner, fag, eksamener eller obligatorisk aktivitet ut fra<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-4-nummer-1-punkt-1"><article class="legalP" id="kapittel-1-foreslåttparagraf-4-nummer-1-punkt-1-ledd-1">beståtte emner og eksamener fra annen akkreditert utdanning</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-4-nummer-1-punkt-2"><article class="legalP" id="kapittel-1-foreslåttparagraf-4-nummer-1-punkt-2-ledd-1">tidligere ikke-akkreditert utdanning og erfaring (realkompetanse).</article></article></li></ul></article><article class="numberedLegalP" data-numerator="2" id="kapittel-1-foreslåttparagraf-4-nummer-2">(2) Søknader om godskriving eller faglig godkjenning gjøres i tråd med høyskolens retningslinjer om godskriving.</article><article class="numberedLegalP" data-numerator="3" id="kapittel-1-foreslåttparagraf-4-nummer-3">(3) Fritak for enkeltemner gir ikke redusert studieavgift, men studenten kan søke om å få følge alternative emner på andre studieprogram. Søknaden behandles i tråd med høyskolens interne retningslinjer.</article><article class="numberedLegalP" data-numerator="4" id="kapittel-1-foreslåttparagraf-4-nummer-4">(4) Innpasset utdanning og fritak for enkeltemner skal fremgå av karakterutskrift og vitnemålsgrunnlag i tråd med gjeldende mal. Denne bestemmelsen gjelder også ved utveksling.</article><article class="numberedLegalP" data-numerator="5" id="kapittel-1-foreslåttparagraf-4-nummer-5">(5) Studenter som avlegger eksamen i emner som faglig dekker hverandre helt eller delvis og er på samme faglige nivå, får redusert sin samlede studiepoengsum for de aktuelle emnene. Studieprogramleder avgjør omfanget av reduksjonen.</article><article class="numberedLegalP" data-numerator="6" id="kapittel-1-foreslåttparagraf-4-nummer-6">(6) Vedtak om innpassing og fritak er et enkeltvedtak og kan påklages etter reglene i kapittel 6.</article></article> <article class="defaultP" margin-top="true">§ 3-9 Obligatorisk aktivitet skal nå lyde:</article><article class="futureLegalArticle" data-name="§3-9" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 3-9</span>. <span class="legalArticleTitle">Obligatorisk aktivitet</span></span><article class="numberedLegalP" data-numerator="1" id="kapittel-1-foreslåttparagraf-5-nummer-1">(1) Høyskolen skal i emnebeskrivelsen fastsette krav om obligatorisk aktivitet, herunder obligatorisk deltagelse i ulike organiserte undervisningsaktiviteter, som del av studiegjennomføringen.</article><article class="numberedLegalP" data-numerator="2" id="kapittel-1-foreslåttparagraf-5-nummer-2">(2) Vurderingsuttrykket ved obligatorisk aktivitet skal være «godkjent»/«ikke godkjent».</article><article class="numberedLegalP" data-numerator="3" id="kapittel-1-foreslåttparagraf-5-nummer-3">(3) Obligatorisk aktivitet benyttes til å regulere adgang til eksamener, men kan ikke selv inngå som del av eksamen.</article><article class="numberedLegalP" data-numerator="4" id="kapittel-1-foreslåttparagraf-5-nummer-4">(4) Godkjent obligatorisk aktivitet kan ordinært ikke gjentas.</article><article class="numberedLegalP" data-numerator="5" id="kapittel-1-foreslåttparagraf-5-nummer-5">(5) Ikke-godkjent obligatorisk aktivitet gir rett til gjentak. Gjentak av obligatorisk aktivitet følger av gjeldende retningslinjer. I enkelte emner kan obligatorisk aktivitet kun gjentas ved ordinær gjennomføring. Dette skal fremgå i emnebeskrivelsen.</article><article class="numberedLegalP" data-numerator="6" id="kapittel-1-foreslåttparagraf-5-nummer-6">(6) Det skal ordinært stilles de samme krav til dokumentasjon av gyldig fravær fra obligatorisk aktivitet som til dokumentasjon av gyldig forfall til eksamen. Gyldig fravær gir ikke fritak fra obligatorisk aktivitet, men bidrar til å regulere adgang til gjentak etter gjeldende retningslinjer.</article><article class="numberedLegalP" data-numerator="7" id="kapittel-1-foreslåttparagraf-5-nummer-7">(7) Obligatorisk aktivitet som kan la seg etterprøve har tilsvarende klagerettigheter som ved eksamen. Klagefristen settes til kun én uke fra kunngjøringsdato så fremt studentene har blitt gjort kjent med kunngjøringsdato før den obligatoriske aktiviteten avholdes.</article></article> <article class="defaultP" margin-top="true">§ 4-1 Eksamensformer og tidspunkt for eksamen skal nå lyde:</article><article class="futureLegalArticle" data-name="§4-1" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 4-1</span>. <span class="legalArticleTitle">Eksamensformer og tidspunkt for eksamen</span></span><article class="numberedLegalP" data-numerator="1" id="kapittel-1-foreslåttparagraf-6-nummer-1">(1) Eksamen gjennomføres i henhold til de eksamens-/vurderingsformer som er fastsatt i emnebeskrivelsen for det enkelte emnet. Eksamen som innleveres i strid med fastsatt vurderingsform kan unnlates å sendes til sensur.</article><article class="numberedLegalP" data-numerator="2" id="kapittel-1-foreslåttparagraf-6-nummer-2">(2) Gjennomføringsplan for eksamen fastsettes og kunngjøres av høyskolen i egne eksamensplaner og gjøres tilgjengelig for studentene. Alle kandidater er selv ansvarlige for å holde seg orientert om tid og sted for eksamen.</article><article class="numberedLegalP" data-numerator="3" id="kapittel-1-foreslåttparagraf-6-nummer-3">(3) Utsatt eksamen gjennomføres for studenter som hadde gyldig fravær under eksamen. Kontinuasjonseksamen gjennomføres for studenter som ikke har bestått eksamen eller vil forbedre karakter. Nærmere bestemmelser om mulig tidspunkt for og om gjennomføring av kontinuasjonseksamen vil fremgå av gjeldende retningslinjer. Det betales eksamensavgift for kontinuasjonseksamen. Det betales ikke ny avgift for utsatt eksamen.</article><article class="numberedLegalP" data-numerator="4" id="kapittel-1-foreslåttparagraf-6-nummer-4">(4) Første gang kontinuasjonseksamen gjennomføres, gjelder samme pensum som ved ordinær eksamen. Det er studentenes eget ansvar å undersøke hvilket vurderingsgrunnlag som gjelder ved oppmelding til kontinuasjonseksamen i et emne.</article><article class="numberedLegalP" data-numerator="5" id="kapittel-1-foreslåttparagraf-6-nummer-5">(5) Det kan gjennomføres inntil to ekstraordinære eksamener når et emne utgår. Siste ekstraordinære eksamen arrangeres innen to år etter utgangen av studieåret da emnet ble undervist siste gang. Studiedirektør kan gjøre vedtak om ekstraordinær eksamen i spesielle tilfeller.</article></article> <article class="defaultP" margin-top="true">§ 4-7 Særordninger skal nå lyde:</article><article class="futureLegalArticle" data-name="§4-7" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 4-7</span>. <span class="legalArticleTitle">Særordninger</span></span><article class="numberedLegalP" data-numerator="1" id="kapittel-1-foreslåttparagraf-7-nummer-1">(1) Kandidater som har behov for særordninger ved eksamen og obligatorisk aktivitet som lar seg etterprøve, må søke om dette innen fastsatte frister i retningslinjer. Behovet skal dokumenteres i henhold til krav i retningslinjer. Det kan gis dispensasjon fra søknadsfristen når det fremgår av attest at behovet har oppstått etter fristens utløp. Studieadministrasjonen fatter vedtak om særordninger ved eksamen.</article><article class="numberedLegalP" data-numerator="2" id="kapittel-1-foreslåttparagraf-7-nummer-2">(2) Studenter med norsk som fremmedspråk kan søke om å få besvare eksamensoppgaver og obligatorisk aktivitet som lar seg etterprøve på engelsk.</article><article class="numberedLegalP" data-numerator="3" id="kapittel-1-foreslåttparagraf-7-nummer-3">(3) Søknad om vurderingsformer som avviker fra emnebeskrivelsen innvilges i begrenset omfang. Søknad må begrunnes og dokumenteres, og det foretas en helhetlig faglig vurdering av studentens studieløp. Nærmere om særordninger finnes i retningslinjer.</article><article class="numberedLegalP" data-numerator="4" id="kapittel-1-foreslåttparagraf-7-nummer-4">(4) Klage på vedtak om særordninger ved høyskolen ansees som enkeltvedtak og kan påklages til høyskolens studieadministrasjon, i henhold reglene i kapittel 6.</article></article> <article class="defaultP" margin-top="true">§ 4-9 Fusk ved eksamen skal nå lyde:</article><article class="futureLegalArticle" data-name="§4-9" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 4-9</span>. <span class="legalArticleTitle">Fusk ved eksamen og obligatorisk aktivitet</span></span><article class="numberedLegalP" data-numerator="1" id="kapittel-1-foreslåttparagraf-8-nummer-1">(1) Handlinger eller forhold som tar sikte på å gi studenten, eller en medstudent, et uberettiget fortrinn regnes som fusk. Det samme gjelder for handlinger som medfører at studentens, eller en medstudents, kunnskaper og ferdigheter ikke blir prøvd og vurdert på en upartisk og faglig betryggende måte. Nærmere informasjon fremkommer i gjeldende retningslinjer.</article><article class="numberedLegalP" data-numerator="2" id="kapittel-1-foreslåttparagraf-8-nummer-2">(2) Studenter som forsettlig medvirker til fusk hos andre, anses også for å ha fusket, uavhengig av vurderingsform.</article><article class="numberedLegalP" data-numerator="3" id="kapittel-1-foreslåttparagraf-8-nummer-3">(3) Klagenemnda ved Høyskolen Kristiania fatter vedtak om annullering eller bortvisning. Studenten har rett til å forklare seg før vedtaket fattes. Vedtak om sanksjoner som følge av fusk er enkeltvedtak og kan påklages til Nasjonal klagenemnd for høyere utdanning.</article></article> <article class="defaultP" margin-top="true">§ 4-11 Vurdering og karakterskala skal nå lyde:</article><article class="futureLegalArticle" data-name="§4-11" id="kapittel-1-foreslåttparagraf-9"><span class="futureLegalArticleHeader"><span class="legalArticleValue">§ 4-11</span>. <span class="legalArticleTitle">Vurdering og karakterskala</span></span><article class="numberedLegalP" data-numerator="1" id="kapittel-1-foreslåttparagraf-9-nummer-1">(1) Ved eksamen benyttes normalt vurderingsuttrykket A–E som uttrykk for «bestått», mens F betyr «ikke bestått». Bokstavkarakterene gis uten tillegg av pluss eller minus. Karaktertrinnene gis følgende betegnelse og generell, kvalitativ beskrivelse: <table><tbody><tr><td data-text-align="left" data-vertical-align="top">A</td><td data-text-align="left" data-vertical-align="top"><i>Fremragende</i></td><td data-text-align="left" data-vertical-align="top">Fremragende prestasjon som klart utmerker seg. Kandidaten viser svært god vurderingsevne og stor grad av selvstendighet.</td></tr><tr><td data-text-align="left" data-vertical-align="top">B</td><td data-text-align="left" data-vertical-align="top"><i>Meget god</i></td><td data-text-align="left" data-vertical-align="top">Meget god prestasjon. Kandidaten viser meget god vurderingsevne og selvstendighet.</td></tr><tr><td data-text-align="left" data-vertical-align="top">C</td><td data-text-align="left" data-vertical-align="top"><i>God</i></td><td data-text-align="left" data-vertical-align="top">Jevnt god prestasjon som er tilfredsstillende på de fleste områder. Kandidaten viser god vurderingsevne og selvstendighet på de viktigste områdene.</td></tr><tr><td data-text-align="left" data-vertical-align="top">D</td><td data-text-align="left" data-vertical-align="top"><i>Nokså god</i></td><td data-text-align="left" data-vertical-align="top">En akseptabel prestasjon med noen vesentlige mangler. Kandidaten viser en viss grad av vurderingsevne og selvstendighet.</td></tr><tr><td data-text-align="left" data-vertical-align="top">E</td><td data-text-align="left" data-vertical-align="top"><i>Tilstrekkelig</i></td><td data-text-align="left" data-vertical-align="top">Prestasjonen tilfredsstiller minimumskravene, men heller ikke mer. Kandidaten viser liten vurderingsevne og selvstendighet.</td></tr><tr><td data-text-align="left" data-vertical-align="top">F</td><td data-text-align="left" data-vertical-align="top"><i>Ikke bestått</i></td><td data-text-align="left" data-vertical-align="top">Prestasjon som ikke tilfredsstiller minimumskravene. Kandidaten viser både manglende vurderingsevne og selvstendighet.</td></tr></tbody></table></article><article class="numberedLegalP" data-numerator="2" id="kapittel-1-foreslåttparagraf-9-nummer-2">(2) Vurderingsuttrykket kan også være «bestått» og «ikke bestått».</article><article class="numberedLegalP" data-numerator="3" id="kapittel-1-foreslåttparagraf-9-nummer-3">(3) Karakterskala skal fremkomme i emnebeskrivelsen.</article><article class="numberedLegalP" data-numerator="4" id="kapittel-1-foreslåttparagraf-9-nummer-4">(4) Innbyrdes vekting av deleksamener skal være fastsatt i emnebeskrivelsen.</article><article class="numberedLegalP" data-numerator="5" id="kapittel-1-foreslåttparagraf-9-nummer-5">(5) Eksamener som utføres i gruppe skal resultere i en samlet karakter for gruppen som et hele. Unntatt fra dette er gruppeeksamener med eksplisitt identifiserbare deler, hvor karakter kan differensieres individuelt ut fra de individuelle delene. Dersom en gruppeeksamen skal få individuelle karakterer, skal dette fremgå av emnebeskrivelsen.</article><article class="numberedLegalP" data-numerator="6" id="kapittel-1-foreslåttparagraf-9-nummer-6">(6) Dersom en kandidat har bestått samme eksamen flere ganger, gjelder beste karakter, og bare denne skal fremgå av karakterutskrift og vitnemål.</article></article> <article class="defaultP" margin-top="true">§ 4-12 Sensur skal nå lyde:</article><article class="futureLegalArticle" data-name="§4-12" id="kapittel-1-foreslåttparagraf-10"><span class="futureLegalArticleHeader"><span class="legalArticleValue">§ 4-12</span>. <span class="legalArticleTitle">Sensur</span></span><article class="numberedLegalP" data-numerator="1" id="kapittel-1-foreslåttparagraf-10-nummer-1">(1) Sensurfristene følger av universitets- og høyskoleloven.</article><article class="numberedLegalP" data-numerator="2" id="kapittel-1-foreslåttparagraf-10-nummer-2">(2) Sensuren skal foreligge innen fem uker for masteroppgaver ved Høyskolen Kristiania.</article><article class="numberedLegalP" data-numerator="3" id="kapittel-1-foreslåttparagraf-10-nummer-3">(3) Det skal utarbeides sensurveiledning eller løsningsforslag i forbindelse med sensur. Denne skal være tilgjengelig for sensor før vurderingen starter og tilgjengelig for studentene når sensur foreligger.</article><article class="numberedLegalP" data-numerator="4" id="kapittel-1-foreslåttparagraf-10-nummer-4">(4) Studieprogramleder foreslår selv sensorer til studieprogrammets emner. Undervisningsutvalget, kvalitetssikrer og godkjenner sensorer etter forslag fra studieprogramleder. Det skal oppnevnes minst én sensor til hver eksamen.</article><article class="numberedLegalP" data-numerator="5" id="kapittel-1-foreslåttparagraf-10-nummer-5">(5) Retningslinjer for bruk av ekstern sensor fastsettes av styret.</article><article class="numberedLegalP" data-numerator="6" id="kapittel-1-foreslåttparagraf-10-nummer-6">(6) Dersom det er ekstern sensur ved eksamen, fastsettes karakteren i fellesskap av intern og ekstern sensor. Sensorene leverer en samlet sensur. Ved uenighet mellom sensorene, fastsettes karakteren i tråd med ekstern sensors vurdering.</article><article class="numberedLegalP" data-numerator="7" id="kapittel-1-foreslåttparagraf-10-nummer-7">(7) Ved muntlig eksamen og eksamener/deleksamener der vurderingsgrunnlaget består av praktiske presentasjoner og utøvende prestasjoner som etter sin art ikke kan etterprøves og derfor ikke kan påklages, skal det benyttes to sensorer. Innen fagområde omhandlende liv og helse må minst en av sensorene være ekstern.</article><article class="numberedLegalP" data-numerator="8" id="kapittel-1-foreslåttparagraf-10-nummer-8">(8) Ved gruppeeksamen, hvor det settes felles karakter for alle studenter, kan sensor kreve muntlig høring av kandidatene dersom det er tvil om lik deltakelse i oppgaven.</article><article class="numberedLegalP" data-numerator="9" id="kapittel-1-foreslåttparagraf-10-nummer-9">(9) Sensur kunngjøres i StudentWeb.</article></article> <article class="defaultP" margin-top="true">§ 4-13 Begrunnelse og klage over karakterfastsetting skal nå lyde:</article><article class="futureLegalArticle" data-name="§4-13" id="kapittel-1-foreslåttparagraf-11"><span class="futureLegalArticleHeader"><span class="legalArticleValue">§ 4-13</span>. <span class="legalArticleTitle">Begrunnelse og klage over karakterfastsetting</span></span><article class="numberedLegalP" data-numerator="1" id="kapittel-1-foreslåttparagraf-11-nummer-1">(1) Regler for begrunnelse for og klage over karakterfastsetting følger universitets- og høyskoleloven. I forhold som ikke er spesielt omtalt i loven, i denne forskrift eller i høyskolens reglementer, legges forvaltningslovens prinsipper til grunn.</article><article class="numberedLegalP" data-numerator="2" id="kapittel-1-foreslåttparagraf-11-nummer-2">(2) Ved muntlig eksamen og eksamener/deleksamener der vurderingsgrunnlaget består av praktiske eller utøvende prestasjoner som etter sin art ikke lar seg etterprøve, må krav om begrunnelse fremsettes umiddelbart etter at karakter er meddelt. Ved annen bedømmelse er tidsfristen en uke fra sensuren ble publisert. Begrunnelse kan gis muntlig eller skriftlig av sensor(ene) innen de tidsfrister loven setter. Sensor(ene) selv bestemmer formen.</article><article class="numberedLegalP" data-numerator="3" id="kapittel-1-foreslåttparagraf-11-nummer-3">(3) Ved klage over karakterfastsetting vil eksamen, prøve eller obligatorisk aktivitet som lar seg etterprøve bli sensurert av to nye sensorer, hvorav minst en ekstern sensor. Studentens klagefrist er tre uker fra karakteren ble publisert, alternativ tre uker etter at karakterbegrunnelse ble gitt. Ny sensur ved klage på etterprøvbar eksamen skal gis innen 3 uker etter at klagen er mottatt av Høyskolen Kristiania.</article><article class="numberedLegalP" data-numerator="4" id="kapittel-1-foreslåttparagraf-11-nummer-4">(4) Ved muntlig eksamen og eksamener/deleksamener der vurderingsgrunnlaget består av praktiske presentasjoner og utøvende prestasjoner som etter sin art ikke lar seg etterprøve, kan det kun klages på formelle feil av mulig betydning for resultatet.</article><article class="numberedLegalP" data-numerator="5" id="kapittel-1-foreslåttparagraf-11-nummer-5">(5) Ved sammensatt eksamen har kandidaten rett til begrunnelse og klage for eksamen som et hele, ikke ved de enkelte eksamensformer som inngår. Ved klage på sammensatt eksamen bestående av muntlige vurderinger skal det avholdes ny muntlig prøve om karakteren på skriftlige arbeid endres.</article></article> <article class="defaultP" margin-top="true">§ 5-8 Vitnemål skal nå lyde:</article><article class="futureLegalArticle" data-name="§5-8" id="kapittel-1-foreslåttparagraf-12"><span class="futureLegalArticleHeader"><span class="legalArticleValue">§ 5-8</span>. <span class="legalArticleTitle">Vitnemål</span></span><article class="numberedLegalP" data-numerator="1" id="kapittel-1-foreslåttparagraf-12-nummer-1">(1) Vitnemål om fullført og bestått grad eller studieprogram skal opplyse om grunnlaget for tildeling av graden. Alle emner som inngår i graden eller studieprogrammet, skal fremkomme på vitnemålet.</article><article class="numberedLegalP" data-numerator="2" id="kapittel-1-foreslåttparagraf-12-nummer-2">(2) Det utferdiges bare ett vitnemål for fullført og bestått studieprogram. Etter søknad kan det ved tap av vitnemål utstedes duplikat. Studenten må betale for utstedelsen av duplikat.</article><article class="numberedLegalP" data-numerator="3" id="kapittel-1-foreslåttparagraf-12-nummer-3">(3) For å få utstedt vitnemål må minst 60 studiepoeng som skal inngå i graden være avlagt ved Høyskolen Kristiania. Ved bachelorutdanning med et avsluttende bachelorarbeidet må dette avlegges ved Høyskolen Kristiania. Ved masterutdanning må masteroppgaven avlegges ved Høyskolen Kristiania for å kunne få vitnemål. I studieplanen kan det likevel fastsettes at masteroppgaven kan avlegges i tilknytning til samarbeidsavtale med annen institusjon.</article><article class="numberedLegalP" data-numerator="4" id="kapittel-1-foreslåttparagraf-12-nummer-4">(4) Høyskoleledelsen fastsetter utformingen av vitnemål, karakterutskrift og Diploma Supplement.</article></article> <article class="defaultP" margin-top="true">§ 6-1 Klagerett skal nå lyde:</article><article class="futureLegalArticle" data-name="§6-1" id="kapittel-1-foreslåttparagraf-13"><span class="futureLegalArticleHeader"><span class="legalArticleValue">§ 6-1</span>. <span class="legalArticleTitle">Klagerett</span></span><article class="numberedLegalP" data-numerator="1" id="kapittel-1-foreslåttparagraf-13-nummer-1">(1) En student har klagerett på alle enkeltvedtak fattet av Høyskolen Kristiania. Alle enkeltvedtak skal være skriftlige og inneholde en begrunnelse for vedtaket.</article><article class="numberedLegalP" data-numerator="2" id="kapittel-1-foreslåttparagraf-13-nummer-2">(2) Dersom begrunnelse ikke foreligger sammen med vedtaket, kan studenten henvende seg til den som fattet vedtaket og be om begrunnelse.</article><article class="numberedLegalP" data-numerator="3" id="kapittel-1-foreslåttparagraf-13-nummer-3">(3) En klage skal alltid rettes mot instansen som opprinnelig fattet vedtaket. Dersom klagen ikke gis medhold i første instans oversendes klagen til klageinstansen.</article></article> <article class="defaultP" margin-top="true">§ 7-2 Overgangsbestemmelse skal nå lyde:</article><article class="futureLegalArticle" data-name="§7-2" id="kapittel-1-foreslåttparagraf-14"><span class="futureLegalArticleHeader"><span class="legalArticleValue">§ 7-2</span>. <span class="legalArticleTitle">Overgangsbestemmelse</span></span><article class="numberedLegalP" data-numerator="1" id="kapittel-1-foreslåttparagraf-14-nummer-1">(1) Emner, kurs, studieplaner som er etablert før forskriften trer i kraft, vil ikke følge denne forskrifts bestemmelser før første revisjon gjennomføres.</article><article class="numberedLegalP" data-numerator="2" id="kapittel-1-foreslåttparagraf-14-nummer-2">(2) Høyskoledirektør har myndighet til å fatte vedtak om særskilte unntak fra følgende bestemmelser: § 3-6, § 4-1 (4) og (5) og § 4-10 (2), (3) og (4). Unntaket kan kun gis til studenter med oppstart i august 2016 og 2017, innenfor normal studieprogresjon og som er i studieløp. Unntakene skal gjøres kjent for berørte studenter via høyskolens formelle kommunikasjonskanaler.</article><article class="numberedLegalP" data-numerator="3" id="kapittel-1-foreslåttparagraf-14-nummer-3">(3) Bestemmelsene i denne paragrafen er gyldige i to år fra forskriftens ikrafttredelse.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2019-12-06-1693/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften trer i kraft 1. januar 2020.</article></section></main></body></html>