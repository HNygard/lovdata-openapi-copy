<!DOCTYPE html><html lang="no"><head><title>Forskrift om endring i forskrift om begrensning av forurensning (forurensningsforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2019-11-07-1490</dd><dt class="dokid">DokumentID</dt><dd class="dokid">LTI/forskrift/2019-11-07-1490</dd><dt class="ministry">Departement</dt><dd class="ministry"><ul><li>Klima- og miljødepartementet</li></ul></dd><dt class="dateInForce">I kraft fra</dt><dd class="dateInForce">2019-11-07</dd><dt class="changesToDocuments">Endrer</dt><dd class="changesToDocuments"><ul><li>forskrift/2004-06-01-931</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1981-03-13-6/§9</li><li>lov/1981-03-13-6/§40</li></ul></dd><dt class="dateOfPublication">Kunngjort</dt><dd class="dateOfPublication">2019-11-12 14:30</dd><dt class="journalNumber">Journalnummer</dt><dd class="journalNumber">2019-0935</dd><dt class="titleShort">Korttittel</dt><dd class="titleShort">Endr. i forurensningsforskriften</dd><dt class="title">Tittel</dt><dd class="title">Forskrift om endring i forskrift om begrensning av forurensning (forurensningsforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Klima- og miljødepartementet 7. november 2019 med hjemmel i lov 13. mars 1981 nr. 6 om vern mot forurensninger og om avfall (forurensningsloven) § 9 og § 40.</dd><dt class="refid">RefID</dt><dd class="refid">forskrift/2019-11-07-1490</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om begrensning av forurensning (forurensningsforskriften)<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2019-11-07-1490" id="dokument"><h1>Forskrift om endring i forskrift om begrensning av forurensning (forurensningsforskriften)</h1><section class="section" data-name="kapI" id="kapittel-1" data-lovdata-URL="LTI/forskrift/2019-11-07-1490/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 1. juni 2004 nr. 931 om begrensning av forurensning (forurensningsforskriften) gjøres følgende endringer i Del 5 kapittel 18 om Tanklagring av farlige kjemikalier og farlig avfall:</article> <article class="defaultP" margin-top="true">§ 18-2 <i>Virkeområde</i> skal lyde:</article><article class="legalP" id="kapittel-1-ledd-2">Dette kapitlet gjelder landbasert lagring av farlige kjemikalier og farlig avfall på tank med tilknyttede aktiviteter som ledd i virksomhet.</article><article class="legalP" id="kapittel-1-ledd-3">Kapitlet gjelder for eiere og operatører som har tanker for petroleumsprodukter på mer enn 10 m<sup>3</sup>. For andre farlige kjemikalier og farlig avfall gjelder kapitlet for tanker over 2 m<sup>3</sup>. Kapitlet gjelder også rørledninger og annet utstyr tilknyttet lagringstankene.</article><article class="legalP" id="kapittel-1-ledd-4">Kapitlet gjelder ikke nedgravde tanker eller tanker brukt i midlertidig bygge- og anleggsvirksomhet.</article> <article class="defaultP" margin-top="true">§ 18-3 <i>Definisjoner</i> skal lyde:</article><article class="numberedLegalP" data-numerator="1" id="kapittel-1-nummer-1">1. <i>Farlige kjemikalier</i> – stoffer og stoffblandinger som er:<ul class="defaultList"><li data-li-identifier="a)" data-name="a)"><article class="listArticle" id="kapittel-1-nummer-1-punkt-1"><article class="legalP" id="kapittel-1-nummer-1-punkt-1-ledd-1">Klassifisert i henhold til forskrift om klassifisering, merking og emballering av stoffer og stoffblandinger</article></article></li><li data-li-identifier="b)" data-name="b)"><article class="listArticle" id="kapittel-1-nummer-1-punkt-2"><article class="legalP" id="kapittel-1-nummer-1-punkt-2-ledd-1">persistente, bioakkumulerende og giftige (PBT) eller svært persistente og svært bioakkumulerende (vPvB) i henhold til kriteriene fastsatt i REACH-forordningen vedlegg XIII jf. REACH-forskriften av 30. mai 2008 nr. 516, samt ikke gassformige stoffblandinger som inneholder minst et av disse stoffene i en enkeltkonsentrasjon på ≥0,1 vektprosent.</article></article></li></ul></article><article class="numberedLegalP" data-numerator="2" id="kapittel-1-nummer-2">2. <i>Farlig avfall</i> – avfall definert som farlig i forskrift 1. juni 2004 nr. 930 om gjenvinning og behandling av avfall (avfallsforskriften) § 11-4.</article><article class="numberedLegalP" data-numerator="3" id="kapittel-1-nummer-3">3. <i>Midlertidig bygge- og anleggsvirksomhet</i> – bygge- og anleggsvirksomhet på samme sted i inntil 2 år.</article> <article class="defaultP" margin-top="true">§ 18-6 <i>Forebyggende tiltak</i> første ledd bokstav c skal lyde:<ul class="defaultList"><li data-li-identifier="c)" data-name="c)"><article class="listArticle" id="kapittel-1-nummer-3-punkt-1"><span class="miscHeadline"><i>Barrierer</i></span><article class="legalP" id="kapittel-1-nummer-3-punkt-1-ledd-1">Tankanlegget skal sikres med nødvendige barrierer mot de ulike typer hendelser som kan medføre forurensning. En barriere er en funksjon eller et tiltak som er planlagt, etablert og vedlikeholdt for å bryte et uønsket hendelsesforløp som kan medføre forurensning. Barrierer kan være organisatoriske eller tekniske. Barrierer skal være basert på en vurdering av miljørisiko for den aktuelle situasjon.</article><article class="legalP" id="kapittel-1-nummer-3-punkt-1-ledd-2">Tanker som inneholder stoffer som er væske ved normalt trykk og temperatur, med unntak av dobbeltveggede tanker som nevnt i bokstav c fjerde ledd, skal ha et effektivt oppsamlingsarrangement som minst rommer tankens volum og som tåler de aktuelle kjemikaliene eller det farlige avfallet. Når oppsamlingsarrangementet omfatter flere tanker, skal kapasiteten minst tilsvare 110 prosent av den største tankens volum. Oppsamlingsarrangementet skal også kunne ta hånd om en eventuell overfylling fra lufterøret.</article><article class="legalP" id="kapittel-1-nummer-3-punkt-1-ledd-3">Dobbeltveggede tanker som inneholder stoffer som er væske ved normalt trykk og temperatur, vil kunne fungere som et oppsamlingsarrangement i seg selv, ved at en lekkasje fra den indre tanken fanges opp av den ytre tankveggen. Tanken skal ha en løsning som sikrer deteksjon av en eventuell lekkasje til mellomrommet mellom veggene. I tillegg skal tanken ha et oppsamlingsarrangement for spill fra overfylling, der kapasiteten skal være basert på miljørisikoanalysen.</article><article class="legalP" id="kapittel-1-nummer-3-punkt-1-ledd-4">For nye tanker eller tanker som flyttes, skal oppsamlingsarrangementet omfatte alle tankens ytterflater, herunder tankbunnen.</article><article class="legalP" id="kapittel-1-nummer-3-punkt-1-ledd-5">Tanker som er etablert før 1. januar 2014 kan ha oppsamlingsarrangementet som er tilpasset uten flytting av tankene.</article></article></li></ul></article> <article class="defaultP" margin-top="true">§ 18-11 <i>Overgangsregler</i> (bestemmelsen endrer navn til <i>Andre krav</i>)</article> <article class="defaultP" margin-top="true">Første ledd utgår.</article></section><section class="section" data-name="kapII" id="kapittel-2" data-lovdata-URL="LTI/forskrift/2019-11-07-1490/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften trer i kraft straks.</article></section></main></body></html>