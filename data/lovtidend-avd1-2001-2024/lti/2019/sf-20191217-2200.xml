<!DOCTYPE html><html lang="no"><head><title>Forskrift om regulering av fisket etter rognkjeks (<i>Cyclopterus lumpus</i>) i 2020</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2019-12-17-2200</dd><dt class="dokid">DokumentID</dt><dd class="dokid">LTI/forskrift/2019-12-17-2200</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="dateInForce">I kraft fra</dt><dd class="dateInForce">2020-01-01 – 2020-12-31</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2008-06-06-37/§11</li><li>lov/2008-06-06-37/§12</li><li>lov/2008-06-06-37/§16</li><li>lov/2008-06-06-37/§42</li><li>forskrift/2001-10-16-4686</li></ul></dd><dt class="dateOfPublication">Kunngjort</dt><dd class="dateOfPublication">2020-01-20 15:25</dd><dt class="journalNumber">Journalnummer</dt><dd class="journalNumber">2020-0066</dd><dt class="titleShort">Korttittel</dt><dd class="titleShort">Forskrift om regulering av fisket etter rognkjeks (<i>Cyclopterus lumpus</i>) i 2020</dd><dt class="title">Tittel</dt><dd class="title">Forskrift om regulering av fisket etter rognkjeks (<i>Cyclopterus lumpus</i>) i 2020</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Fiskeridirektoratet 17. desember 2019 med hjemmel i lov 6. juni 2008 nr. 37 om forvaltning av viltlevande marine ressursar (havressurslova) § 11, § 12, § 16 og § 42, jf. delegeringsvedtak 16. oktober 2001 nr. 4686.</dd><dt class="refid">RefID</dt><dd class="refid">forskrift/2019-12-17-2200</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om regulering av fisket etter rognkjeks (Cyclopterus lumpus) i 2020<ul class="tocSubUl"><li>§ 1. Definisjon</li><li>§ 2. Fangstperiode og maksimalkvote i Nordland, Troms og Finnmark</li><li>§ 3. Kvoteutnyttelse</li><li>§ 4. Overføring av fangst</li><li>§ 5. Dispensasjon fra bestemmelsene om maskestørrelse ved fiske etter rognkjeks</li><li>§ 6. Bemyndigelse</li><li>§ 7. Straff</li><li>§ 8. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2019-12-17-2200" id="dokument"><h1>Forskrift om regulering av fisket etter rognkjeks (<i>Cyclopterus lumpus</i>) i 2020</h1><article class="legalArticle" data-lovdata-URL="LTI/forskrift/2019-12-17-2200/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Definisjon</span></h2><article class="legalP" id="paragraf-1-ledd-1">Med rognkjeks (<i>Cyclopterus lumpus</i>) forstås i forskriften rognkjeks (hunn) og rognkall (hann). For de tilfeller en bestemmelse gjelder både hunn- og hannfisk fremkommer det ved at det benyttes det latinske navnet i tillegg til rognkjeks på følgende måte: «rognkjeks (<i>Cycloterus lumpus</i>)».</article></article><article class="legalArticle" data-lovdata-URL="LTI/forskrift/2019-12-17-2200/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Fangstperiode og maksimalkvote i Nordland, Troms og Finnmark</span></h2><article class="legalP" id="paragraf-2-ledd-1">Det er forbudt å drive fiske etter rognkjeks<ul class="defaultList"><li data-li-identifier="-" data-name="-"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">i Nordland, Troms og Finnmark vest for 26° Ø etter 20. juni.</article></article></li><li data-li-identifier="-" data-name="-"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">i Finnmark øst for 26° Ø etter 5. juli.</article></article></li></ul></article><article class="legalP" id="paragraf-2-ledd-2">Grensen ved 26° Ø trekkes slik at den samsvarer med statistikkområde 03.</article><article class="legalP" id="paragraf-2-ledd-3">I fangstperioden kan norske fartøy med adgang til å delta, fiske og lande et kvantum rognkjeks tilsvarende 5&#xa0;000 kilo utilvirket rognkjeksrogn.</article><article class="legalP" id="paragraf-2-ledd-4">Ved landing av selvtilvirket rogn er omregningsfaktoren 1,2 slik at 1 kg tilvirket rogn avregnes som 1,2 kg av kvoten.</article></article><article class="legalArticle" data-lovdata-URL="LTI/forskrift/2019-12-17-2200/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Kvoteutnyttelse</span></h2><article class="legalP" id="paragraf-3-ledd-1">Hvert fartøy kan bare fiske og lande én kvote av de enkelte fiskeslag innenfor kvoteåret.</article><article class="legalP" id="paragraf-3-ledd-2">Dersom fartøyeier i åpen gruppe skifter ut sitt fartøy, skal det gjøres fradrag i kvoten som tildeles det ervervede fartøyet for det kvantum fartøyeier har fisket og landet innenfor kvoteåret med fartøyet som skiftes ut. Uten hinder av første ledd kan fartøyeier fiske med det ervervede fartøyet selv om tidligere eier har fisket og levert fangst med samme fartøy innenfor kvoteåret, men det skal da gjøres fradrag i kvoten for det kvantum selger av utskiftingsfartøyet har fisket og landet i kvoteåret med fartøyet. Når det kan gjøres fradrag både etter første og annet punktum, skal bare det kvantumet som er størst trekkes fra.</article><article class="legalP" id="paragraf-3-ledd-3">Dersom det er foretatt utskifting flere ganger i løpet av kvoteåret, skal det så langt det passer tas høyde for dette ved fradrag i kvoten etter annet ledd.</article></article><article class="legalArticle" data-lovdata-URL="LTI/forskrift/2019-12-17-2200/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Overføring av fangst</span></h2><article class="legalP" id="paragraf-4-ledd-1">Kvantumet som kan fiskes med det enkelte fartøy kan ikke overføres til annet fartøy. Det er også forbudt å motta og lande fangst fisket fra et annet fartøy.</article></article><article class="legalArticle" data-lovdata-URL="LTI/forskrift/2019-12-17-2200/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Dispensasjon fra bestemmelsene om maskestørrelse ved fiske etter rognkjeks</span></h2><article class="legalP" id="paragraf-5-ledd-1">Fiskeridirektoratet kan gi dispensasjon fra utøvelsesforskriften § 23 annet ledd bokstav e om maskestørrelse. Slik dispensasjon kan kun gis ved fiske etter rognkall som skal brukes som stamfisk til oppdrett. For at dispensasjon skal kunne gis må fisker ha en skriftlig avtale med oppdrettsanlegg om levering av stamfisk. Søknad om dispensasjon sendes til postmottak@fiskeridir.no, og må blant annet inneholde en kopi av avtalen mellom fisker og oppdrettsanlegg, et estimat av antall rognkall som skal fiskes, informasjon om hvor det skal fiskes og i hvilken periode det søkes dispensasjon for, samt kontaktinformasjon til den som er ansvarlig for fisket.</article></article><article class="legalArticle" data-lovdata-URL="LTI/forskrift/2019-12-17-2200/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Bemyndigelse</span></h2><article class="legalP" id="paragraf-6-ledd-1">Fiskeridirektoratet kan endre forskriften og fastsette nærmere bestemmelser som er nødvendige for å oppnå en rasjonell og hensiktsmessig utøvelse eller gjennomføring av fisket.</article></article><article class="legalArticle" data-lovdata-URL="LTI/forskrift/2019-12-17-2200/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Straff</span></h2><article class="legalP" id="paragraf-7-ledd-1">Den som forsettlig eller uaktsomt overtrer bestemmelser gitt i eller gitt i medhold av forskriften straffes i henhold til havressurslova § 60, § 61, § 62, § 64 og § 65. På samme måte straffes medvirkning og forsøk.</article></article><article class="legalArticle" data-lovdata-URL="LTI/forskrift/2019-12-17-2200/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse</span></h2><article class="legalP" id="paragraf-8-ledd-1">Forskriften trer i kraft 1. januar 2020 og gjelder til og med 31. desember 2020.</article></article></main></body></html>