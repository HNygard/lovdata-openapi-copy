<!DOCTYPE html><html lang="no"><head><title>Forskrift om tilskudd til siidaandeler og tamreinlag</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2019-06-20-865</dd><dt class="dokid">DokumentID</dt><dd class="dokid">LTI/forskrift/2019-06-20-865</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="dateInForce">I kraft fra</dt><dd class="dateInForce">2019-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2012-06-19-592</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2019-06-25 16:00</dd><dt class="journalNumber">Journalnummer</dt><dd class="journalNumber">2019-0570</dd><dt class="titleShort">Korttittel</dt><dd class="titleShort">Forskrift om tilskudd til siidaandeler og tamreinlag</dd><dt class="title">Tittel</dt><dd class="title">Forskrift om tilskudd til siidaandeler og tamreinlag</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Landbruks- og matdepartementet 20. juni 2019 med hjemmel i Stortingets årlige vedtak om reindriftsavtalen.</dd><dt class="refid">RefID</dt><dd class="refid">forskrift/2019-06-20-865</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskudd til siidaandeler og tamreinlag<ul class="tocSubUl"><li>§ 1. Formål</li><li>§ 2. Periode for tilskuddsberegning</li><li>§ 3. Generelle vilkår for tilskudd</li><li>§ 4. Særskilt om reintall</li><li>§ 5. Utmåling av tilskudd</li><li>§ 6. Krav til søknaden</li><li>§ 7. Særskilt driftstilskudd til ungdom</li><li>§ 8. Særskilt driftstilskudd til kvinner</li><li>§ 9. Etableringstilskudd</li><li>§ 10. Produksjonspremie</li><li>§ 11. Kalveslaktetilskudd</li><li>§ 12. Ektefelle-/samboertillegg</li><li>§ 13. Opplysningsplikt og kontroll</li><li>§ 14. Retting av feilutbetalinger</li><li>§ 15. Avkortning mv.</li><li>§ 16. Innkreving av tilbakebetalings- eller avkortingsbeløp</li><li>§ 17. Administrasjon, klage og dispensasjon</li><li>§ 18. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2019-06-20-865" id="dokument"><h1>Forskrift om tilskudd til siidaandeler og tamreinlag</h1><article class="legalArticle" data-lovdata-URL="LTI/forskrift/2019-06-20-865/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Tilskudd til siidaandeler og tamreinlag skal bidra til å fremme en bærekraftig reindrift, kvalitet og produktivitet samt heve inntekten i næringen.</article></article><article class="legalArticle" data-lovdata-URL="LTI/forskrift/2019-06-20-865/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Periode for tilskuddsberegning</span></h2><article class="legalP" id="paragraf-2-ledd-1">Perioden for tilskuddsberegning etter denne forskriften (tilskuddsåret) er reindriftsåret, som løper fra 1. april til og med 31. mars, med mindre noe annet følger av de enkelte bestemmelsene.</article></article><article class="legalArticle" data-lovdata-URL="LTI/forskrift/2019-06-20-865/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Generelle vilkår for tilskudd</span></h2><article class="legalP" id="paragraf-3-ledd-1">Tilskudd etter denne forskriften kan innvilges til tamreinlag eller leder av siidaandel dersom:<ul class="defaultList"><li data-li-identifier="1." data-name="1."><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">Tamreinlaget eller leder av siidaandel har levert melding om reindrift for tilskuddsåret, og</article></article></li><li data-li-identifier="2." data-name="2."><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">tamreinlaget eller leder av siidaandel har hatt en avgiftspliktig salgsinntekt fra salg av kjøtt fra rein i eget merke på minimum 50&#xa0;000 kroner eksklusiv merverdiavgift det siste kalenderåret. Inntekter fra rein som er slaktet eller omsatt utenfor Norge regnes ikke som avgiftspliktig salgsinntekt etter denne forskriften, med mindre reinen omfattes av ordningen for utenlands bearbeiding, og</article></article></li><li data-li-identifier="3." data-name="3."><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">leder av siidaandelen ikke mottar alderspensjon etter folketrygdens regler i driftsåret søknaden gjelder. I felles siidaandel eller siidaandel som mottar ektefelle-/samboertillegg etter § 12, kan likevel eldste ektefelle eller samboer motta alderspensjon.</article></article></li></ul></article><article class="legalP" id="paragraf-3-ledd-2">Sideordnede rekrutteringsandeler kan ikke innvilges tilskudd etter denne forskriften.</article></article><article class="legalArticle" data-lovdata-URL="LTI/forskrift/2019-06-20-865/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Særskilt om reintall</span></h2><article class="legalP" id="paragraf-4-ledd-1">Det er et vilkår for å motta tilskudd at siidaens reintall per 31. mars i tilskuddsåret er i samsvar med øvre reintall fastsatt i godkjente bruksregler.</article><article class="legalP" id="paragraf-4-ledd-2">Hvis reintallet i siidaen overskrider fastsatt øvre reintall, kan leder av siidaandelen likevel få tilskudd dersom:<ul class="defaultList"><li data-li-identifier="a." data-name="a."><article class="listArticle" id="paragraf-4-ledd-2-punkt-1"><article class="legalP" id="paragraf-4-ledd-2-punkt-1-ledd-1">Siidaen har utarbeidet en reduksjonsplan etter reindriftsloven § 60 tredje ledd, og siidaandelens reintall er i henhold til denne, eller</article></article></li><li data-li-identifier="b." data-name="b."><article class="listArticle" id="paragraf-4-ledd-2-punkt-2"><article class="legalP" id="paragraf-4-ledd-2-punkt-2-ledd-1">Reindriftsstyret har vedtatt forholdsmessig reduksjon av reintall etter reindriftsloven § 60 tredje ledd, og siidaandelens reintall er i henhold til dette, eller</article></article></li><li data-li-identifier="c." data-name="c."><article class="listArticle" id="paragraf-4-ledd-2-punkt-3"><article class="legalP" id="paragraf-4-ledd-2-punkt-3-ledd-1">fylkesmannen har fastsatt øvre reintall per siidaandel i henhold til reindriftsloven § 60 femte ledd med tilhørende forskrift, og siidaandelens reintall er i henhold til dette, eller</article></article></li><li data-li-identifier="d." data-name="d."><article class="listArticle" id="paragraf-4-ledd-2-punkt-4"><article class="legalP" id="paragraf-4-ledd-2-punkt-4-ledd-1">siidaandelene i distriktet har inngått avtale om fordeling av reintall i henhold til reindriftsloven § 60 sjette ledd, og siidaandelens reintall er i henhold til denne avtalen, eller</article></article></li><li data-li-identifier="e." data-name="e."><article class="listArticle" id="paragraf-4-ledd-2-punkt-5"><article class="legalP" id="paragraf-4-ledd-2-punkt-5-ledd-1">distriktet har fastsatt øvre reintall per siidaandel i henhold til reindriftsloven § 60 fjerde ledd, og siidaandelens reintall er i henhold til dette, eller</article></article></li><li data-li-identifier="f." data-name="f."><article class="listArticle" id="paragraf-4-ledd-2-punkt-6"><article class="legalP" id="paragraf-4-ledd-2-punkt-6-ledd-1">siidaandelen ikke omfattes av bokstavene a–e, og ikke har økt sitt reintall fra det reintall som siidaandelen hadde i året før siidaen overskred fastsatt øvre reintall.</article></article></li></ul></article></article><article class="legalArticle" data-lovdata-URL="LTI/forskrift/2019-06-20-865/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Utmåling av tilskudd</span></h2><article class="legalP" id="paragraf-5-ledd-1">Dersom siidaandelene har fått fastsatt et øvre reintall, og siidaandelen ikke oppfyller vilkårene om reintall i § 4 andre ledd bokstav a–e, kan leder av siidaandelen likevel få tilskudd etter følgende beregning:<ul class="defaultList"><li data-li-identifier="a." data-name="a."><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">ved overskridelser mellom 1 og 10 rein, reduseres tilskuddet med 1000 kroner per rein som overskrider siidaandelens fastsatte reintall,</article></article></li><li data-li-identifier="b." data-name="b."><article class="listArticle" id="paragraf-5-ledd-1-punkt-2"><article class="legalP" id="paragraf-5-ledd-1-punkt-2-ledd-1">ved overskridelser mellom 11 og 20 rein, reduseres tilskuddet med 2000 kroner per rein som overskrider siidaandelens fastsatte reintall,</article></article></li><li data-li-identifier="c." data-name="c."><article class="listArticle" id="paragraf-5-ledd-1-punkt-3"><article class="legalP" id="paragraf-5-ledd-1-punkt-3-ledd-1">ved overskridelser mellom 21 og 30 rein reduseres tilskuddet med 3000 kroner per rein som overskrider siidaandelens fastsatte reintall.</article></article></li></ul></article><article class="legalP" id="paragraf-5-ledd-2">Dersom siidandelene ikke har fått fastsatt et øvre reintall, og siidaandelen har økt sitt reintall i strid med § 4 andre ledd bokstav f kan leder av siidaandelen likevel få tilskudd etter følgende beregning:<ul class="defaultList"><li data-li-identifier="a." data-name="a."><article class="listArticle" id="paragraf-5-ledd-2-punkt-1"><article class="legalP" id="paragraf-5-ledd-2-punkt-1-ledd-1">ved økning mellom 1 og 10 rein, reduseres tilskuddet med 1000 kroner per rein som overskrider det reintall siidaandelen hadde året før siidaen overskred fastsatt øvre reintall,</article></article></li><li data-li-identifier="b." data-name="b."><article class="listArticle" id="paragraf-5-ledd-2-punkt-2"><article class="legalP" id="paragraf-5-ledd-2-punkt-2-ledd-1">ved økning mellom 11 og 20 rein, reduseres tilskuddet med 2000 kroner per rein som overskrider det reintall siidaandelen hadde året før siidaen overskred fastsatt øvre reintall,</article></article></li><li data-li-identifier="c." data-name="c."><article class="listArticle" id="paragraf-5-ledd-2-punkt-3"><article class="legalP" id="paragraf-5-ledd-2-punkt-3-ledd-1">ved økning mellom 21 og 30 rein reduseres tilskuddet med 3000 kroner per rein som overskrider det reintall siidaandelen hadde året før siidaen overskred fastsatt øvre reintall.</article></article></li></ul></article><article class="legalP" id="paragraf-5-ledd-3">Ved overskridelser eller økning av reintallet på mer enn 30 rein kan det ikke innvilges tilskudd.</article></article><article class="legalArticle" data-lovdata-URL="LTI/forskrift/2019-06-20-865/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Krav til søknaden</span></h2><article class="legalP" id="paragraf-6-ledd-1">Tamreinlag eller leder av siidaandel skal sende søknad om tilskudd på skjema fastsatt av Landbruksdirektoratet. Søknaden skal sendes til fylkesmannen i det reinbeiteområdet siidaandelen eller tamreinlaget tilhører.</article><article class="legalP" id="paragraf-6-ledd-2">Søker må legge ved den dokumentasjonen som fremgår av søknadsskjemaet. Søker er ansvarlig for at all nødvendig dokumentasjon legges ved søknaden.</article><article class="legalP" id="paragraf-6-ledd-3">Søknad om tilskudd med vedlegg må være levert innen 31. mai.</article><article class="legalP" id="paragraf-6-ledd-4">I særlige tilfeller kan fylkesmannen dispensere fra søknadsfristen.</article></article><article class="legalArticle" data-lovdata-URL="LTI/forskrift/2019-06-20-865/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Særskilt driftstilskudd til ungdom</span></h2><article class="legalP" id="paragraf-7-ledd-1">Leder av siidaandelen som er under 30 år per 1. januar i driftsåret, kan innvilges driftstilskudd på inntil 40&#xa0;000 kroner. I felles siidaandel kan likevel eldste ektefelle eller samboer være over 30 år.</article></article><article class="legalArticle" data-lovdata-URL="LTI/forskrift/2019-06-20-865/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Særskilt driftstilskudd til kvinner</span></h2><article class="legalP" id="paragraf-8-ledd-1">Kvinner som står alene som leder av siidaandel og som har reindrift som hovednæring, kan innvilges særskilt driftstilskudd på inntil 25&#xa0;000 kroner.</article><article class="legalP" id="paragraf-8-ledd-2">Med hovednæring menes at minst 75 prosent av siidaandelsleders inntekt stammer fra avgiftspliktig salgsinntekt fra salg av kjøtt fra rein i eget merke.</article></article><article class="legalArticle" data-lovdata-URL="LTI/forskrift/2019-06-20-865/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Etableringstilskudd</span></h2><article class="legalP" id="paragraf-9-ledd-1">Person som får overdratt siidaandel til seg før han eller hun har fylt 35 år, kan innvilges et etableringstilskudd på inntil 80&#xa0;000 kroner det første året etter overdragelsen, og inntil 65&#xa0;000 kroner per år de to neste årene etter overdragelsen. Hvis siidaandelen blir overdratt til ektefeller eller samboere i fellesskap, kan likevel eldste ektefelle eller samboer være over 35 år på tidspunktet for overdragelsen.</article><article class="legalP" id="paragraf-9-ledd-2">Den som søker om etableringstilskudd er fritatt fra inntektskravet i § 3 nr. 2.</article></article><article class="legalArticle" data-lovdata-URL="LTI/forskrift/2019-06-20-865/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Produksjonspremie</span></h2><article class="legalP" id="paragraf-10-ledd-1">Tamreinlag eller leder av siidaandel kan innvilges produksjonspremie på inntil 34 prosent av avgiftspliktig salgsinntekt eksklusiv merverdiavgift av kjøtt og andre avgiftspliktige salgsinntekter fra rein tilhørende alle reineiere i siidaandelen/tamreinlaget det siste kalenderåret. Avgiftsfrie salgsinntekter, salg av livdyr, og frakt- og slaktekostnader inngår ikke som grunnlag for beregningen av produksjonspremien. Inntekter fra rein som er slaktet eller omsatt utenfor Norge regnes ikke som avgiftspliktig salgsinntekt etter første punktum, med mindre reinen omfattes av ordningen med utenlands bearbeiding.</article><article class="legalP" id="paragraf-10-ledd-2">Det utbetales ikke produksjonspremie for avgiftspliktig salgsinntekt som overstiger 600&#xa0;000 kroner per siidaandel og 1&#xa0;000&#xa0;000 kroner per tamreinlag.</article><article class="legalP" id="paragraf-10-ledd-3">For tamreinlagene vil årsregnskapene danne grunnlaget for beregningen av produksjonspremien.</article><article class="legalP" id="paragraf-10-ledd-4">Landbruksdirektoratet kan dispensere fra inntektsgrensen i annet ledd ved avvikling av en siidaandel, der hele flokken slaktes.</article></article><article class="legalArticle" data-lovdata-URL="LTI/forskrift/2019-06-20-865/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Kalveslaktetilskudd</span></h2><article class="legalP" id="paragraf-11-ledd-1">Tamreinlag eller leder av siidaandel kan innvilges kalveslaktetilskuddet på inntil 500 kroner per kalv som er slaktet og innrapportert i henhold til gjeldende regelverk.<sup class="footnotereference" data-footnotereferencevalue="1" data-unique-footnote-counter="1">1</sup> Slaktingen må være utført ved slakteri som har tatt i bruk optisk lengdemåling av reinslakt.</article><article class="legalP" id="paragraf-11-ledd-2">Tilskuddet kan innvilges for kalver slaktet i perioden 15. august–31. mars.</article><article class="legalP" id="paragraf-11-ledd-3">Kalveslaktetilskuddet kan også innvilges for kasserte kalver og kalver som tapes som følge av radioaktivitetstiltak.<sup class="footnotereference" data-footnotereferencevalue="2" data-unique-footnote-counter="2">2</sup></article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Jf. forskrift om rapportering av slaktet rein og lagerbeholdning.</article><article class="footnote" data-name="2" data-unique-footnote-counter="2"><span class="footnoteLabel">2</span> Jf. gjeldende forskrift om kompensasjon for tiltak vedrørende radioaktivitet i reinkjøtt.</article></footer></article><article class="legalArticle" data-lovdata-URL="LTI/forskrift/2019-06-20-865/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ektefelle-/samboertillegg</span></h2><article class="legalP" id="paragraf-12-ledd-1">Der begge ektefeller/samboere utøver aktiv reindrift i samme siidaandel,<sup class="footnotereference" data-footnotereferencevalue="1" data-unique-footnote-counter="1">1</sup> kan siidaandelen innvilges et ekstra driftstilskudd på inntil 30&#xa0;000 kroner. Det er ikke et vilkår at begge ektefellene/samboerne har eget merke.</article><article class="legalP" id="paragraf-12-ledd-2">Ektefelle/samboertillegg kan ikke innvilges dersom en av ektefellene/samboerne ved siste ligningsoppgjør hadde en personinntekt utenfor reindriften på mer enn 200&#xa0;000 kroner. Godtgjørelse for verv i reindriftsnæringen regnes i denne sammenheng som inntekt fra reindriften.</article><article class="legalP" id="paragraf-12-ledd-3">Det er et vilkår at begge ektefellene/samboerne eier rein i samme siidaandel. I driftsåret ekteskapet/samboerskapet er inngått, kan fylkesmannen dispensere fra dette kravet.</article><footer class="footnotes"><article class="footnote" data-name="1" data-unique-footnote-counter="3"><span class="footnoteLabel">1</span> Jf. lov om reindrift § 13.</article></footer></article><article class="legalArticle" data-lovdata-URL="LTI/forskrift/2019-06-20-865/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Opplysningsplikt og kontroll</span></h2><article class="legalP" id="paragraf-13-ledd-1">Mottakere av tilskudd etter denne forskriften plikter å gi alle opplysninger som reindriftsmyndighetene finner nødvendig for å kunne forvalte tilskuddordningene, eller for å kunne oppfylle reindriftsavtalen.</article><article class="legalP" id="paragraf-13-ledd-2">Reindriftsmyndighetene fører tilsyn med at utbetalinger av tilskudd er riktige, og har adgang til all bokføring, korrespondanse og opptegnelser som vedkommer tilskuddet. For virksomheter som er pålagt revisjonsplikt kan reindriftsmyndighetene kreve revidert regnskap over utgiftene.</article></article><article class="legalArticle" data-lovdata-URL="LTI/forskrift/2019-06-20-865/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Retting av feilutbetalinger</span></h2><article class="legalP" id="paragraf-14-ledd-1">Reindriftsmyndighetene kan rette feil i utbetalt tilskudd, enten ved etterbetaling eller krav om tilbakebetaling av tilskudd fra tilskuddsmottaker.</article></article><article class="legalArticle" data-lovdata-URL="LTI/forskrift/2019-06-20-865/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Avkortning mv.</span></h2><article class="legalP" id="paragraf-15-ledd-1">Dersom tilskuddsmottaker uaktsomt eller forsettlig har gitt feil eller mangelfulle opplysninger i søknaden som har eller ville ha dannet grunnlag for en urettmessig utbetaling av tilskuddet, kan hele eller deler av tilskuddet avkortes.</article><article class="legalP" id="paragraf-15-ledd-2">Dersom tilskuddsmottaker uaktsomt eller forsettlig driver eller har drevet sin virksomhet i strid med lover og forskrifter for reindriftsnæringen, kan hele eller deler av tilskuddet holdes tilbake inntil forholdet er rettet. Er det ved overtredelsen av slikt regelverk utvist grov uaktsomhet eller forsett, kan hele eller deler av tilskuddet avkortes.</article></article><article class="legalArticle" data-lovdata-URL="LTI/forskrift/2019-06-20-865/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Innkreving av tilbakebetalings- eller avkortingsbeløp</span></h2><article class="legalP" id="paragraf-16-ledd-1">Reindriftsmyndighetene kan kreve tilbakebetalt differansen mellom utbetalt beløp og berettiget tilskudd som følge av vedtak om tilbakebetaling etter § 14 eller avkortning etter § 15. Differansen kan også motregnes i senere tilskuddsutbetalinger.</article><article class="legalP" id="paragraf-16-ledd-2">Krav fra reindriftsmyndighetene kan motregnes i tilskuddsutbetalinger til tilskuddsmottakeren.</article><article class="legalP" id="paragraf-16-ledd-3">Dersom tilskuddsmottakeren ikke var i aktsom god tro om utbetalingen, kan reindriftsmyndighetene kreve renter fra det tidspunkt kravet om tilbakebetaling er kommet fram til mottaker. Ved grov uaktsomhet eller forsett kan reindriftsmyndighetene kreve renter fra tidspunktet da det urettmessige tilskuddet ble utbetalt. Rentefoten skal settes lik den rentefot som til enhver tid er fastsatt av Finansdepartementet i medhold av § 3 i lov 17. desember 1976 nr. 100 om renter ved forsinket betaling m.m.</article></article><article class="legalArticle" data-lovdata-URL="LTI/forskrift/2019-06-20-865/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Administrasjon, klage og dispensasjon</span></h2><article class="legalP" id="paragraf-17-ledd-1">Fylkesmannen fatter vedtak om tilskudd. Fylkesmannens vedtak kan påklages til Landbruksdirektoratet etter lov 10. februar 1967 om behandlingsmåten i forvaltningssaker (forvaltningsloven).</article><article class="legalP" id="paragraf-17-ledd-2">Landbruksdirektoratet kan i særlige tilfeller dispensere fra forskriftens bestemmelser.</article><article class="legalP" id="paragraf-17-ledd-3">Vedtak fattet av Landbruksdirektoratet i henhold til denne forskriften § 6 kan påklages til Landbruks- og matdepartementet etter lov 10. februar 1967 om behandlingsmåten i forvaltningssaker (forvaltningsloven).</article></article><article class="legalArticle" data-lovdata-URL="LTI/forskrift/2019-06-20-865/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Ikrafttredelse</span></h2><article class="legalP" id="paragraf-18-ledd-1">Forskriften trer i kraft 1. juli 2019. Samtidig oppheves forskrift 19. juni 2012 nr. 592 om tilskudd til siidaandeler og tamreinlag.</article></article></main></body></html>