<!DOCTYPE html><html lang="no"><head><title>Forskrift om sertifikater for forsikring og annen sikkerhet etter sjøloven mv.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2019-11-11-1492</dd><dt class="dokid">DokumentID</dt><dd class="dokid">LTI/forskrift/2019-11-11-1492</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="dateInForce">I kraft fra</dt><dd class="dateInForce">2020-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2013-06-08-672</li><li>forskrift/2013-12-09-1552</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1994-06-24-39/§182a</li><li>lov/1994-06-24-39/§186</li><li>lov/1994-06-24-39/§198</li><li>lov/1994-06-24-39/§210d</li><li>lov/1994-06-24-39/§218</li><li>lov/1994-06-24-39/§418</li></ul></dd><dt class="dateOfPublication">Kunngjort</dt><dd class="dateOfPublication">2019-11-12 14:30</dd><dt class="journalNumber">Journalnummer</dt><dd class="journalNumber">2019-0936</dd><dt class="titleShort">Korttittel</dt><dd class="titleShort">Forskrift om sertifikater for forsikring og annen sikkerhet etter sjøloven mv.</dd><dt class="title">Tittel</dt><dd class="title">Forskrift om sertifikater for forsikring og annen sikkerhet etter sjøloven mv.</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Justis- og beredskapsdepartementet 11. november 2019 med hjemmel i lov 24. juni 1994 nr. 39 om sjøfarten (sjøloven) § 182a femte ledd, § 186 fjerde ledd, § 198, § 210d fjerde ledd, § 218 fjerde ledd og § 418 fjerde ledd.</dd><dt class="refid">RefID</dt><dd class="refid">forskrift/2019-11-11-1492</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om sertifikater for forsikring og annen sikkerhet etter sjøloven mv.<ul class="tocSubUl"><li>Kapittel 1. Sertifikat etter 1992 ansvarskonvensjonen, 2001 bunkerskonvensjonen, 2007 vrakfjerningskonvensjonen og 2010 HNS-konvensjonen<ul class="tocSubUl"><li>§ 1. Sertifikatplikt for norske skip</li><li>§ 2. Søknad om sertifikat for norske skip</li><li>§ 3. Godkjenning av forsikring eller annen sikkerhet for norske skip</li><li>§ 4. Sertifikat for skip eid av den norske stat</li><li>§ 5. Sertifikat for utenlandske skip</li><li>§ 6. Utstedelse av sertifikat</li><li>§ 7. Tilbakelevering av sertifikat</li><li>§ 8. Fremvisning av sertifikat</li></ul></li><li>Kapittel 2. Sertifikat etter 1996 begrensningskonvensjonen<ul class="tocSubUl"><li>§ 9. Sertifikatplikt</li><li>§ 10. Fremvisning av sertifikat</li></ul></li><li>Kapittel 3. Sertifikat etter Aten-forordningen og 2002 Aten-konvensjonen. Forsikringsplikt etter sjøloven § 418 annet ledd<ul class="tocSubUl"><li>§ 11. Sertifikat for norske skip</li><li>§ 12. Sertifikat for utenlandske skip</li><li>§ 13. Forsikringsplikt etter sjøloven § 418 annet ledd</li></ul></li><li>Kapittel 4. Avsluttende bestemmelser<ul class="tocSubUl"><li>§ 14. Pålegg ved manglende sertifikat og forsikring</li><li>§ 15. Utfyllende forskrifter</li><li>§ 16. Ikrafttredelse. Opphevelse av forskrifter. Overgangsregler</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2019-11-11-1492" id="dokument"><h1>Forskrift om sertifikater for forsikring og annen sikkerhet etter sjøloven mv.</h1><section class="section" data-name="kap1" id="kapittel-1" data-lovdata-URL="LTI/forskrift/2019-11-11-1492/KAPITTEL_1"><h2>Kapittel 1. Sertifikat etter 1992 ansvarskonvensjonen, 2001 bunkerskonvensjonen, 2007 vrakfjerningskonvensjonen og 2010 HNS-konvensjonen</h2><article class="legalArticle" data-lovdata-URL="LTI/forskrift/2019-11-11-1492/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Sertifikatplikt for norske skip</span></h3><article class="legalP" id="kapittel-1-paragraf-1-ledd-1">Eieren av et norsk skip som skal ha godkjent forsikring eller annen sikkerhet etter sjøloven § 186, § 197, § 210d eller § 218, skal sørge for at skipet har om bord et sertifikat utstedt av Sjøfartsdirektoratet som bekrefter at skipet har slik forsikring eller sikkerhet.</article></article><article class="legalArticle" data-lovdata-URL="LTI/forskrift/2019-11-11-1492/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Søknad om sertifikat for norske skip</span></h3><article class="legalP" id="kapittel-1-paragraf-2-ledd-1">Søknad om sertifikat etter § 1 skal sendes Sjøfartsdirektoratet.</article><article class="legalP" id="kapittel-1-paragraf-2-ledd-2">Ved søknaden skal det legges attest utstedt av eierens forsikringsgiver eller den som har stilt annen sikkerhet, der det bekreftes at skipet har forsikring eller annen sikkerhet etter den aktuelle bestemmelsen i sjøloven, og at forsikringen eller sikkerheten i sin gyldighetstid bare kan sies opp med tre måneders skriftlig varsel til Sjøfartsdirektoratet. Har skipet annen sikkerhet enn forsikring, må det gis nærmere opplysninger om sikkerheten.</article><article class="legalP" id="kapittel-1-paragraf-2-ledd-3">Sjøfartsdirektoratet kan fastsette hvilke opplysninger sertifikatsøknaden og forsikringsgiverens attest skal inneholde, og hvordan sertifikatsøknaden skal fremsettes.</article></article><article class="legalArticle" data-lovdata-URL="LTI/forskrift/2019-11-11-1492/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Godkjenning av forsikring eller annen sikkerhet for norske skip</span></h3><article class="legalP" id="kapittel-1-paragraf-3-ledd-1">Forsikring eller annen sikkerhet for norske skip etter sjøloven § 186, § 197, § 210d og § 218 skal godkjennes av Sjøfartsdirektoratet. Ved tvil om en forsikring eller annen sikkerhet er tilfredsstillende, og ved tvil om et forsikringsselskaps finansielle situasjon generelt, kan direktoratet innhente uttalelse fra Finanstilsynet.</article><article class="legalP" id="kapittel-1-paragraf-3-ledd-2">Godkjenningen opphører når forsikringens eller sikkerhetens gyldighetstid utløper, når sertifikatet leveres tilbake til Sjøfartsdirektoratet, eller når nytt sertifikat utstedes for skipet.</article></article><article class="legalArticle" data-lovdata-URL="LTI/forskrift/2019-11-11-1492/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Sertifikat for skip eid av den norske stat</span></h3><article class="legalP" id="kapittel-1-paragraf-4-ledd-1">For skip eid av den norske stat som skal ha godkjent forsikring, annen sikkerhet eller sertifikat etter sjøloven § 186 tredje ledd, § 197 tredje ledd, § 210d tredje ledd eller § 218 tredje ledd, skal Sjøfartsdirektoratet utstede et sertifikat som bekrefter at skipet eies av staten, og at staten dekker ansvaret innen begrensningsbeløpet. Sertifikat utstedes etter anmodning fra statsinstitusjonen som disponerer skipet.</article></article><article class="legalArticle" data-lovdata-URL="LTI/forskrift/2019-11-11-1492/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Sertifikat for utenlandske skip</span></h3><article class="legalP" id="kapittel-1-paragraf-5-ledd-1">Utenlandsk skip som skal ha godkjent forsikring eller annen sikkerhet etter sjøloven § 186, § 197, § 210d eller § 218 og som er registrert i en stat tilsluttet den aktuelle konvensjonen, skal ha om bord sertifikat som fastsatt i konvensjonen, utstedt eller bekreftet av vedkommende myndighet i skipets flaggstat. Det samme gjelder for uregistrerte utenlandske skip som er berettiget til å føre en konvensjonsstats flagg. Forsikringspliktige utenlandske skip som verken er registrert i en konvensjonsstat eller berettiget til å føre en konvensjonsstats flagg, skal ha sertifikat utstedt eller bekreftet av Sjøfartsdirektoratet eller av vedkommende myndighet i en annen konvensjonsstat.</article><article class="legalP" id="kapittel-1-paragraf-5-ledd-2">For skip som eies av en stat, anerkjennes også sertifikat utstedt av vedkommende myndighet i denne staten som bekrefter at skipet eies av staten, og at ansvaret er dekket innen begrensningsbeløpet.</article><article class="legalP" id="kapittel-1-paragraf-5-ledd-3">Sertifikatet skal være på engelsk, fransk eller spansk eller inneholde oversettelse til et av disse språkene. Sertifikat for forsikring eller annen sikkerhet etter sjøloven § 197 skal likevel være på engelsk eller fransk eller inneholde oversettelse til et av disse språkene.</article><article class="legalP" id="kapittel-1-paragraf-5-ledd-4">For utenlandsk skip som skal ha godkjent forsikring eller annen sikkerhet etter sjøloven § 186, § 197 eller § 218, bør søknad om sertifikat eller kopi av sertifikat utstedt av vedkommende myndighet i en annen stat sendes Sjøfartsdirektoratet senest 30 dager før skipet kan ventes å anløpe havn eller annen laste- eller losseplass i Norge eller på den norske kontinentalsokkelen. For utenlandsk skip som skal ha godkjent forsikring eller annen sikkerhet etter sjøloven § 210d, bør søknad om sertifikat eller kopi av sertifikat utstedt av vedkommende myndighet i en annen stat sendes Sjøfartsdirektoratet senest 30 dager før skipet kan ventes å anløpe havn eller annen laste- eller losseplass i Norge eller en ikke landtilknyttet anløpsplass i norsk sjøterritorium. Bestemmelsene i § 2 og § 3 gjelder tilsvarende.</article></article><article class="legalArticle" data-lovdata-URL="LTI/forskrift/2019-11-11-1492/§6" data-name="§6" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Utstedelse av sertifikat</span></h3><article class="legalP" id="kapittel-1-paragraf-6-ledd-1">Sjøfartsdirektoratet utsteder sertifikat etter sjøloven § 186, § 210d og § 218 på formular anbefalt av Den internasjonale sjøfartsorganisasjonen i samsvar med bestemmelsene i henholdsvis 2001 bunkerskonvensjonen, 2007 vrakfjerningskonvensjonen og 2010 HNS-konvensjonen. Sertifikat etter sjøloven § 197 utstedes på formular anbefalt av Det internasjonale erstatningsfondet i samsvar med 1992 ansvarskonvensjonens bestemmelser.</article><article class="legalP" id="kapittel-1-paragraf-6-ledd-2">Sjøfartsdirektoratet sender sertifikatet til skipets eier. Kopi av sertifikatet sendes forsikringsgiveren eller den som har stilt annen sikkerhet. Data fra sertifikatet registreres av Sjøfartsdirektoratet.</article><article class="legalP" id="kapittel-1-paragraf-6-ledd-3">Sertifikat kan utstedes for et bestemt tidsrom eller inntil forsikringen eller sikkerheten sies opp. Sertifikatet bør gis samme gyldighetstid som forsikringen eller sikkerheten med mindre særlige grunner taler mot det. Sertifikatet kan ikke gis lengre gyldighetstid enn forsikringen eller sikkerheten.</article><article class="legalP" id="kapittel-1-paragraf-6-ledd-4">For sertifikatet betales det gebyr etter forskrift om gebyr for tjenester som utføres av Sjøfartsdirektoratet (Sjøfartsdirektoratets gebyrtariff).</article></article><article class="legalArticle" data-lovdata-URL="LTI/forskrift/2019-11-11-1492/§7" data-name="§7" id="kapittel-1-paragraf-7"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Tilbakelevering av sertifikat</span></h3><article class="legalP" id="kapittel-1-paragraf-7-ledd-1">Eier av skip som er utstyrt med sertifikat utstedt av Sjøfartsdirektoratet etter kapitlet her, plikter å levere sertifikatet tilbake til Sjøfartsdirektoratet straks dersom forsikringen eller sikkerheten opphører å gjelde før utløpet av sertifikatets gyldighetstid.</article></article><article class="legalArticle" data-lovdata-URL="LTI/forskrift/2019-11-11-1492/§8" data-name="§8" id="kapittel-1-paragraf-8"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Fremvisning av sertifikat</span></h3><article class="legalP" id="kapittel-1-paragraf-8-ledd-1">På anmodning av Sjøfartsdirektoratet, havnemyndigheter, tollvesenet, lostjenesten eller andre som Sjøfartsdirektoratet bemyndiger, har føreren på et norsk eller utenlandsk skip som skal ha sertifikat for forsikring eller annen sikkerhet etter sjøloven § 186, § 197 eller § 218, plikt til å fremvise sertifikatet når skipet anløper eller forlater havn eller annen laste- eller losseplass i Norge eller på den norske kontinentalsokkelen. Det samme gjelder for føreren på et norsk skip som skal ha sertifikat for forsikring eller annen sikkerhet etter sjøloven § 210d. Det samme gjelder også for føreren på et utenlandsk skip som skal ha sertifikat for forsikring eller annen sikkerhet etter sjøloven § 210d, når skipet anløper eller forlater havn eller annen laste- eller losseplass i Norge eller en ikke landtilknyttet anløpsplass i norsk sjøterritorium.</article><article class="legalP" id="kapittel-1-paragraf-8-ledd-2">Oppdages det ved kontroll at et skip ikke har påbudt sertifikat, skal Sjøfartsdirektoratet straks underrettes.</article><article class="legalP" id="kapittel-1-paragraf-8-ledd-3">Er et vrak i henhold til 2007 vrakfjerningskonvensjonens regler fastslått å utgjøre en fare, skal den registrerte eieren eller en annen interessent fremlegge bevis for forsikring eller annen sikkerhet etter sjøloven § 210d for Kystverket eller annen offentlig myndighet som etterspør beviset.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2019-11-11-1492/KAPITTEL_2"><h2>Kapittel 2. Sertifikat etter 1996 begrensningskonvensjonen</h2><article class="legalArticle" data-lovdata-URL="LTI/forskrift/2019-11-11-1492/§9" data-name="§9" id="kapittel-2-paragraf-1"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Sertifikatplikt</span></h3><article class="legalP" id="kapittel-2-paragraf-1-ledd-1">Skip som skal ha forsikring eller annen sikkerhet etter sjøloven § 182a, skal ha om bord et sertifikat utstedt av forsikringsgiveren eller sikkerhetsstilleren som bekrefter at skipet har slik forsikring eller sikkerhet.</article><article class="legalP" id="kapittel-2-paragraf-1-ledd-2">Sertifikatet skal inneholde følgende informasjon:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-1-ledd-2-punkt-1"><article class="legalP" id="kapittel-2-paragraf-1-ledd-2-punkt-1-ledd-1">skipets navn, IMO-nummer og registreringssted</article></article></li><li data-li-identifier="b)" data-name="b)"><article class="listArticle" id="kapittel-2-paragraf-1-ledd-2-punkt-2"><article class="legalP" id="kapittel-2-paragraf-1-ledd-2-punkt-2-ledd-1">rederens navn og hovedforretningssted</article></article></li><li data-li-identifier="c)" data-name="c)"><article class="listArticle" id="kapittel-2-paragraf-1-ledd-2-punkt-3"><article class="legalP" id="kapittel-2-paragraf-1-ledd-2-punkt-3-ledd-1">hva slags type forsikring og sikkerhet skipet har, og forsikringsdekningens eller sikkerhetens utløpsdato</article></article></li><li data-li-identifier="d)" data-name="d)"><article class="listArticle" id="kapittel-2-paragraf-1-ledd-2-punkt-4"><article class="legalP" id="kapittel-2-paragraf-1-ledd-2-punkt-4-ledd-1">navn på forsikringsgiveren eller den som har stilt annen sikkerhet, dennes hovedforretningssted og, når det er relevant, stedet forsikringen er tegnet.</article></article></li></ul></article><article class="legalP" id="kapittel-2-paragraf-1-ledd-3">Sertifikatet skal være på engelsk, fransk eller spansk eller inneholde oversettelse til et av disse språkene.</article></article><article class="legalArticle" data-lovdata-URL="LTI/forskrift/2019-11-11-1492/§10" data-name="§10" id="kapittel-2-paragraf-2"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Fremvisning av sertifikat</span></h3><article class="legalP" id="kapittel-2-paragraf-2-ledd-1">På anmodning fra Sjøfartsdirektoratet, havnemyndigheter, tollvesenet, lostjenesten eller andre som Sjøfartsdirektoratet bemyndiger, har føreren på et norsk skip som skal ha sertifikat for forsikring eller annen sikkerhet etter sjøloven § 182a, plikt til å fremvise sertifikatet. Det samme gjelder for føreren på et utenlandsk skip som skal ha slikt sertifikat, når skipet anløper eller forlater havn eller annen laste- eller losseplass i Norge eller på den norske kontinentalsokkelen eller utfører oppgaver i norsk territorialfarvann. § 8 annet ledd gjelder tilsvarende.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2019-11-11-1492/KAPITTEL_3"><h2>Kapittel 3. Sertifikat etter Aten-forordningen og 2002 Aten-konvensjonen. Forsikringsplikt etter sjøloven § 418 annet ledd</h2><article class="legalArticle" data-lovdata-URL="LTI/forskrift/2019-11-11-1492/§11" data-name="§11" id="kapittel-3-paragraf-1"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Sertifikat for norske skip</span></h3><article class="legalP" id="kapittel-3-paragraf-1-ledd-1">Norske skip som skal ha godkjent forsikring eller annen sikkerhet etter Aten-forordningen, jf. sjøloven § 418 første ledd, eller 2002 Aten-konvensjonen, jf. sjøloven § 418 tredje ledd, skal ha om bord et sertifikat utstedt av Sjøfartsdirektoratet som bekrefter at skipet har slik forsikring eller sikkerhet.</article><article class="legalP" id="kapittel-3-paragraf-1-ledd-2">Sertifikat utstedes på formular anbefalt av Den internasjonale sjøfartsorganisasjonen i samsvar med Aten-forordningen og sendes til bortfrakteren.</article><article class="legalP" id="kapittel-3-paragraf-1-ledd-3">Bestemmelsene i § 2 til § 4, § 6 annet ledd annet og tredje punktum, tredje og fjerde ledd, § 7 og § 8 første ledd første punktum og annet ledd gjelder tilsvarende.</article></article><article class="legalArticle" data-lovdata-URL="LTI/forskrift/2019-11-11-1492/§12" data-name="§12" id="kapittel-3-paragraf-2"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Sertifikat for utenlandske skip</span></h3><article class="legalP" id="kapittel-3-paragraf-2-ledd-1">Utenlandske skip som skal ha godkjent forsikring eller annen sikkerhet etter Aten-forordningen, jf. sjøloven § 418 første ledd, eller 2002 Aten-konvensjonen, jf. sjøloven § 418 tredje ledd, skal ha om bord et sertifikat som fastsatt i Aten-forordningen eller 2002 Aten-konvensjonen som bekrefter at skipet har slik forsikring eller sikkerhet.</article><article class="legalP" id="kapittel-3-paragraf-2-ledd-2">Sertifikat for utenlandske skip registrert i en stat som er bundet av Aten-forordningen eller 2002 Aten-konvensjonen, skal være utstedt eller bekreftet av vedkommende myndighet i registreringsstaten. Sertifikat for andre utenlandske skip skal være utstedt eller bekreftet av Sjøfartsdirektoratet eller av vedkommende myndighet i en annen stat som er bundet av Aten-forordningen eller 2002 Aten-konvensjonen.</article><article class="legalP" id="kapittel-3-paragraf-2-ledd-3">Bestemmelsene i § 5 annet ledd, tredje ledd første punktum og fjerde ledd annet og tredje punktum, § 6 annet ledd annet og tredje punktum, tredje og fjerde ledd, § 7, § 8 første ledd tredje punktum og annet ledd og § 11 annet ledd gjelder tilsvarende.</article></article><article class="legalArticle" data-lovdata-URL="LTI/forskrift/2019-11-11-1492/§13" data-name="§13" id="kapittel-3-paragraf-3"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Forsikringsplikt etter sjøloven § 418 annet ledd</span></h3><article class="legalP" id="kapittel-3-paragraf-3-ledd-1">For skip i passasjertransport i Norge som er sertifisert til å føre mer enn 12 passasjerer og som ikke er omfattet av klasse A eller B i direktiv 2009/45/EF artikkel 4, skal bortfrakteren ha ansvarsforsikring som dekker ansvaret etter sjøloven § 418 annet ledd første punktum, opp til ansvarsgrensene som følger av Aten-forordningen.</article><article class="legalP" id="kapittel-3-paragraf-3-ledd-2">Forsikringsplikten gjelder også for skip som eies eller brukes av den norske stat eller av en annen stat, men annen forsikring eller sikkerhetsstillelse enn en bekreftelse fra vedkommende myndighet i staten på at skipet eies av staten, og at staten dekker ansvaret innen begrensningsbeløpet, er ikke nødvendig. Forsikringsplikten gjelder likevel ikke krigsskip og andre skip som utelukkende nyttes i statlig, ikke kommersielt øyemed.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2019-11-11-1492/KAPITTEL_4"><h2>Kapittel 4. Avsluttende bestemmelser</h2><article class="legalArticle" data-lovdata-URL="LTI/forskrift/2019-11-11-1492/§14" data-name="§14" id="kapittel-4-paragraf-1"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Pålegg ved manglende sertifikat og forsikring</span></h3><article class="legalP" id="kapittel-4-paragraf-1-ledd-1">Dersom et skip ikke har påbudt sertifikat for forsikring eller annen sikkerhet etter sjøloven § 186, § 197 eller § 218, kan Sjøfartsdirektoratet:<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-1-ledd-1-punkt-1"><article class="legalP" id="kapittel-4-paragraf-1-ledd-1-punkt-1-ledd-1">nekte skipet adgang til havn eller annen laste- eller losseplass i Norge eller på den norske kontinentalsokkelen</article></article></li><li data-li-identifier="b)" data-name="b)"><article class="listArticle" id="kapittel-4-paragraf-1-ledd-1-punkt-2"><article class="legalP" id="kapittel-4-paragraf-1-ledd-1-punkt-2-ledd-1">forby skipet å forlate havn eller annen laste- eller losseplass i Norge eller på den norske kontinentalsokkelen</article></article></li><li data-li-identifier="c)" data-name="c)"><article class="listArticle" id="kapittel-4-paragraf-1-ledd-1-punkt-3"><article class="legalP" id="kapittel-4-paragraf-1-ledd-1-punkt-3-ledd-1">påby at skipet blir losset eller flyttet.</article></article></li></ul></article><article class="legalP" id="kapittel-4-paragraf-1-ledd-2">Det samme gjelder for norsk skip som ikke har påbudt sertifikat for forsikring eller annen sikkerhet etter sjøloven § 182a, § 210d eller § 418 første eller tredje ledd.</article><article class="legalP" id="kapittel-4-paragraf-1-ledd-3">Dersom et utenlandsk skip ikke har påbudt sertifikat for forsikring eller annen sikkerhet etter sjøloven § 210d eller § 418 første eller tredje ledd, eller et norsk eller utenlandsk skip ikke har påbudt forsikring etter sjøloven § 418 annet ledd, jf. denne forskriften § 13, kan Sjøfartsdirektoratet:<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-1-ledd-3-punkt-1"><article class="legalP" id="kapittel-4-paragraf-1-ledd-3-punkt-1-ledd-1">nekte skipet adgang til havn eller annen laste- eller losseplass i Norge eller ikke landtilknyttet anløpsplass i norsk sjøterritorium</article></article></li><li data-li-identifier="b)" data-name="b)"><article class="listArticle" id="kapittel-4-paragraf-1-ledd-3-punkt-2"><article class="legalP" id="kapittel-4-paragraf-1-ledd-3-punkt-2-ledd-1">forby skipet å forlate havn eller annen laste- eller losseplass i Norge eller ikke landtilknyttet anløpsplass i norsk sjøterritorium</article></article></li><li data-li-identifier="c)" data-name="c)"><article class="listArticle" id="kapittel-4-paragraf-1-ledd-3-punkt-3"><article class="legalP" id="kapittel-4-paragraf-1-ledd-3-punkt-3-ledd-1">påby at skipet blir losset eller flyttet.</article></article></li></ul><p class="leddfortsettelse">For utenlandske skip som ikke har påbudt sertifikat for forsikring eller annen sikkerhet etter sjøloven § 182a, gjelder sjøloven § 182b.</p></article><article class="legalP" id="kapittel-4-paragraf-1-ledd-4">Dersom et norsk skip ikke har påbudt sertifikat etter denne forskriften, skal skipets fører på begjæring utlevere skipets nasjonalitetsbevis til Sjøfartsdirektoratet. Er skipet i utenlandsk havn, skal skipets fører på begjæring fra norsk konsul utlevere skipets nasjonalitetsbevis til denne.</article><article class="legalP" id="kapittel-4-paragraf-1-ledd-5">Skipets eier og fører, samt politi- og tollmyndigheter og lostjenesten, skal straks underrettes skriftlig om vedtak etter denne paragrafen. Gjelder vedtaket et utenlandsk skip, skal dessuten konsulen eller den diplomatiske representanten for flaggstaten på samme tid underrettes skriftlig.</article></article><article class="legalArticle" data-lovdata-URL="LTI/forskrift/2019-11-11-1492/§15" data-name="§15" id="kapittel-4-paragraf-2"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Utfyllende forskrifter</span></h3><article class="legalP" id="kapittel-4-paragraf-2-ledd-1">Sjøfartsdirektoratet kan i forskrift gi nærmere regler til utfylling og gjennomføring av denne forskriften.</article></article><article class="legalArticle" data-lovdata-URL="LTI/forskrift/2019-11-11-1492/§16" data-name="§16" id="kapittel-4-paragraf-3"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Ikrafttredelse. Opphevelse av forskrifter. Overgangsregler</span></h3><article class="legalP" id="kapittel-4-paragraf-3-ledd-1">Forskriften trer i kraft 1. januar 2020. For sertifikater etter 2007 vrakfjerningskonvensjonen gjelder forskriften likevel først fra det tidspunktet reglene om sertifikatplikt i sjøloven § 210d trer i kraft, og for sertifikater etter 2010 HNS-konvensjonen gjelder forskriften først fra det tidspunktet reglene om sertifikatplikt i sjøloven § 218 trer i kraft.</article><article class="legalP" id="kapittel-4-paragraf-3-ledd-2">Forskrift 8. juni 2013 nr. 672 om sertifikat etter sjøloven § 182a og forskrift 9. desember 2013 nr. 1552 om forsikring og annen sikkerhet for ansvar etter enkelte bestemmelser i sjøloven oppheves 1. januar 2020.</article><article class="legalP" id="kapittel-4-paragraf-3-ledd-3">Sjøfartsdirektoratet kan godkjenne forsikring eller annen sikkerhet og utstede sertifikat i medhold av forskriften før forskriften trer i kraft.</article><article class="legalP" id="kapittel-4-paragraf-3-ledd-4">Gyldig sertifikat utstedt i medhold av forskrift 8. juni 2013 nr. 672 om sertifikat etter sjøloven § 182a og forskrift 9. desember 2013 nr. 1552 om forsikring og annen sikkerhet for ansvar etter enkelte bestemmelser i sjøloven er gyldig sertifikat også etter forskriften her.</article></article></section></main></body></html>