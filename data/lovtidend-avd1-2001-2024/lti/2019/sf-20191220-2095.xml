<!DOCTYPE html><html lang="no"><head><title>Utfyllende bestemmelser om habilitet mv. for medlemmene av Norges Banks hovedstyre og komité for pengepolitikk og finansiell stabilitet (habilitetsregelverket)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2019-12-20-2095</dd><dt class="dokid">DokumentID</dt><dd class="dokid">LTI/forskrift/2019-12-20-2095</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="dateInForce">I kraft fra</dt><dd class="dateInForce">2020-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2000-08-07-809</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2019-06-21-31/§2-3</li><li>lov/2019-06-21-31/§2-6</li></ul></dd><dt class="dateOfPublication">Kunngjort</dt><dd class="dateOfPublication">2020-01-03 14:55</dd><dt class="journalNumber">Journalnummer</dt><dd class="journalNumber">2019-1378</dd><dt class="titleShort">Korttittel</dt><dd class="titleShort">Habilitetsregelverket</dd><dt class="title">Tittel</dt><dd class="title">Utfyllende bestemmelser om habilitet mv. for medlemmene av Norges Banks hovedstyre og komité for pengepolitikk og finansiell stabilitet (habilitetsregelverket)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Finansdepartementet 20. desember 2019 med hjemmel i lov 21. juni 2019 nr. 31 om Norges Bank og pengevesenet mv. (sentralbankloven) § 2-3 femte ledd og § 2-6 fjerde ledd.</dd><dt class="refid">RefID</dt><dd class="refid">forskrift/2019-12-20-2095</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Utfyllende bestemmelser om habilitet mv. for medlemmene av Norges Banks hovedstyre og komité for pengepolitikk og finansiell stabilitet (habilitetsregelverket)<ul class="tocSubUl"><li>Kapittel 1. Formålsbestemmelse<ul class="tocSubUl"><li>§ 1. Formål</li><li>§ 2. Definisjoner</li></ul></li><li>Kapittel 2. Sentralbanksjefen og visesentralbanksjefene<ul class="tocSubUl"><li>§ 3. Virksomhetsbegrensninger</li><li>§ 4. Interessebegrensninger</li><li>§ 5. Egenhandel</li><li>§ 6. Supplerende bestemmelser til verdipapirhandellovens bestemmelser om innsidehandel</li><li>§ 7. Opplysningsplikt</li></ul></li><li>Kapittel 3. De øvrige medlemmene av hovedstyret<ul class="tocSubUl"><li>§ 8. Virksomhetsbegrensninger mv.</li><li>§ 9. Supplerende bestemmelser til verdipapirhandellovens bestemmelser om innsidehandel</li></ul></li><li>Kapittel 4. De eksterne medlemmene av komiteen for pengepolitikk og finansiell stabilitet<ul class="tocSubUl"><li>§ 10. Virksomhetsbegrensninger</li><li>§ 11. Interessebegrensninger</li><li>§ 12. Supplerende bestemmelser til verdipapirhandellovens bestemmelser om innsidehandel</li></ul></li><li>Kapittel 5. Øvrige bestemmelser<ul class="tocSubUl"><li>§ 13. Dispensasjon</li><li>§ 14. Ikrafttredelse, opphevelse av tidligere regelverk</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2019-12-20-2095" id="dokument"><h1>Utfyllende bestemmelser om habilitet mv. for medlemmene av Norges Banks hovedstyre og komité for pengepolitikk og finansiell stabilitet (habilitetsregelverket)</h1><section class="section" data-name="kap1" id="kapittel-1" data-lovdata-URL="LTI/forskrift/2019-12-20-2095/KAPITTEL_1"><h2>Kapittel 1. Formålsbestemmelse</h2><article class="legalArticle" data-lovdata-URL="LTI/forskrift/2019-12-20-2095/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Formålet med dette regelverket er å ivareta et godt omdømme og allmennhetens tillit til Norges Bank ved blant annet å motvirke at det oppstår inhabilitets- eller andre interessekonflikter for medlemmer av hovedstyret og komiteen for pengepolitikk og finansiell stabilitet, samt motvirke at det kan reises tvil om at medlemmene utfører sine verv med integritet og uavhengighet.</article></article><article class="legalArticle" data-lovdata-URL="LTI/forskrift/2019-12-20-2095/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h3><article class="numberedLegalP" data-numerator="1" id="kapittel-1-paragraf-2-nummer-1">(1) Med <i>finansforetak</i> forstås foretak som definert i finansforetaksloven § 1-3.</article><article class="numberedLegalP" data-numerator="2" id="kapittel-1-paragraf-2-nummer-2">(2) Med <i>nærstående</i> menes det samme som i verdipapirhandelloven § 2-5 nr. 1, 2 og 4.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2019-12-20-2095/KAPITTEL_2"><h2>Kapittel 2. Sentralbanksjefen og visesentralbanksjefene</h2><article class="legalArticle" data-lovdata-URL="LTI/forskrift/2019-12-20-2095/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Virksomhetsbegrensninger</span></h3><article class="numberedLegalP" data-numerator="1" id="kapittel-2-paragraf-1-nummer-1">(1) Sentralbanksjefen og visesentralbanksjefene kan ikke drive næringsvirksomhet. I særlige tilfeller kan departementet gi samtykke til deltakelse i slik virksomhet.</article><article class="numberedLegalP" data-numerator="2" id="kapittel-2-paragraf-1-nummer-2">(2) Sentralbanksjefen og visesentralbanksjefene kan ikke være lønnet av, ha lønnede oppdrag for eller inneha verv i styre- eller tilsynsorganer i foretak som driver næringsvirksomhet. Dette gjelder likevel ikke for Det internasjonale valutafondet eller Den internasjonale oppgjørsbanken.</article></article><article class="legalArticle" data-lovdata-URL="LTI/forskrift/2019-12-20-2095/§4" data-name="§4" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Interessebegrensninger</span></h3><article class="legalP" id="kapittel-2-paragraf-2-ledd-1">Sentralbanksjefen og visesentralbanksjefene kan ikke som aksjonærer, eiere av andeler eller gjennom omfattende løpende kundeforhold ha en fremtredende interesse i finansforetak, verdipapirforetak, forvaltningsselskap for verdipapirfond, forvalter av alternative investeringsfond eller andre foretak som driver næringsvirksomhet.</article></article><article class="legalArticle" data-lovdata-URL="LTI/forskrift/2019-12-20-2095/§5" data-name="§5" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Egenhandel</span></h3><article class="numberedLegalP" data-numerator="1" id="kapittel-2-paragraf-3-nummer-1">(1) Sentralbanksjefen og visesentralbanksjefene kan ikke erverve norske eller utenlandske finansielle instrumenter for egen regning.</article><article class="numberedLegalP" data-numerator="2" id="kapittel-2-paragraf-3-nummer-2">(2) Forbudet i første ledd er ikke til hinder for at sentralbanksjefen og visesentralbanksjefene erverver finansielle instrumenter ved arv eller skifte.</article><article class="numberedLegalP" data-numerator="3" id="kapittel-2-paragraf-3-nummer-3">(3) Forbudet i første ledd er ikke til hinder for at departementet kan gi skriftlig forhåndssamtykke for hvert tilfelle ved erverv av slike instrumenter. Finansielle instrumenter som er ervervet i samsvar med denne paragrafen, kan ikke avhendes før tolv måneder etter ervervet.</article><article class="numberedLegalP" data-numerator="4" id="kapittel-2-paragraf-3-nummer-4">(4) Bestemmelsene i denne paragraf gjelder tilsvarende for handel som foretas av sentralbanksjefen eller visesentralbanksjefene for regning av nærstående.</article></article><article class="legalArticle" data-lovdata-URL="LTI/forskrift/2019-12-20-2095/§6" data-name="§6" id="kapittel-2-paragraf-4"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Supplerende bestemmelser til verdipapirhandellovens bestemmelser om innsidehandel</span></h3><article class="numberedLegalP" data-numerator="1" id="kapittel-2-paragraf-4-nummer-1">(1) Sentralbanksjefen og visesentralbanksjefene kan ikke kjøpe eller avhende rente- eller valutaprodukter når de har informasjon om omstendigheter som kan påvirke kursforholdene, med mindre denne informasjonen er offentlig tilgjengelig. Det samme gjelder for etablering og innløsning av renteprodukter som innskudd og lån.</article><article class="numberedLegalP" data-numerator="2" id="kapittel-2-paragraf-4-nummer-2">(2) Første ledd gjelder tilsvarende for handel som foretas av sentralbanksjefen eller visesentralbanksjefene for regning av nærstående.</article></article><article class="legalArticle" data-lovdata-URL="LTI/forskrift/2019-12-20-2095/§7" data-name="§7" id="kapittel-2-paragraf-5"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Opplysningsplikt</span></h3><article class="legalP" id="kapittel-2-paragraf-5-ledd-1">Sentralbanksjefen og visesentralbanksjefene skal skriftlig underrette departementet om de har aksje- eller eierposter i finansforetak, verdipapirforetak, forvaltningsselskap for verdipapirfond, forvalter av alternative investeringsfond eller andre foretak som driver næringsvirksomhet, og de skal samtidig opplyse om eventuelle større garanti- eller låneforhold i finansforetak. Det samme gjelder endringer i slike forhold.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2019-12-20-2095/KAPITTEL_3"><h2>Kapittel 3. De øvrige medlemmene av hovedstyret</h2><article class="legalArticle" data-lovdata-URL="LTI/forskrift/2019-12-20-2095/§8" data-name="§8" id="kapittel-3-paragraf-1"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Virksomhetsbegrensninger mv.</span></h3><article class="numberedLegalP" data-numerator="1" id="kapittel-3-paragraf-1-nummer-1">(1) De eksterne medlemmene av hovedstyret kan ikke ha verv eller økonomiske interesser som gjør at det kan reises tvil ved at medlemmene utfører sine verv med integritet og uavhengighet eller slik at tilliten til Norges Bank vil kunne svekkes, jf. § 1.</article><article class="numberedLegalP" data-numerator="2" id="kapittel-3-paragraf-1-nummer-2">(2) Departementet må godkjenne eventuelle nye verv og tilknytningsforhold i oppnevningsperioden, herunder endringer av økonomisk karakter som kan ha betydning i en egnethetsvurdering etter første ledd, jf. § 1.</article></article><article class="legalArticle" data-lovdata-URL="LTI/forskrift/2019-12-20-2095/§9" data-name="§9" id="kapittel-3-paragraf-2"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Supplerende bestemmelser til verdipapirhandellovens bestemmelser om innsidehandel</span></h3><article class="numberedLegalP" data-numerator="1" id="kapittel-3-paragraf-2-nummer-1">(1) De øvrige medlemmene av hovedstyret kan ikke kjøpe eller avhende rente- eller valutaprodukter når de har informasjon om omstendigheter som kan påvirke kursforholdene, med mindre denne informasjonen er offentlig tilgjengelig. Første punktum gjelder tilsvarende for etablering og innløsning av renteprodukter som innskudd og lån.</article><article class="numberedLegalP" data-numerator="2" id="kapittel-3-paragraf-2-nummer-2">(2) Første ledd gjelder tilsvarende for handel som foretas av et hovedstyremedlem for regning av nærstående.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2019-12-20-2095/KAPITTEL_4"><h2>Kapittel 4. De eksterne medlemmene av komiteen for pengepolitikk og finansiell stabilitet</h2><article class="legalArticle" data-lovdata-URL="LTI/forskrift/2019-12-20-2095/§10" data-name="§10" id="kapittel-4-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Virksomhetsbegrensninger</span></h3><article class="numberedLegalP" data-numerator="1" id="kapittel-4-paragraf-1-nummer-1">(1) De eksterne medlemmene av komiteen for pengepolitikk og finansiell stabilitet kan ikke være lønnet av, ha lønnede oppdrag for eller inneha verv i styre- eller tilsynsorganer i finansforetak, verdipapirforetak, forvaltningsselskap for verdipapirfond, forvalter av alternative investeringsfond eller ha andre verv eller økonomiske interesser som gjør at det kan reises tvil ved at medlemmene utfører sine verv med integritet og uavhengighet eller slik at tilliten til Norges Bank vil kunne svekkes, jf. § 1.</article><article class="numberedLegalP" data-numerator="2" id="kapittel-4-paragraf-1-nummer-2">(2) De kan heller ikke være lønnet av eller ha lønnede oppdrag for eller verv i foretak som gjennom eierskap eller omfattende løpende forretningsforhold har en fremtredende interesse i foretak som nevnt i første ledd.</article></article><article class="legalArticle" data-lovdata-URL="LTI/forskrift/2019-12-20-2095/§11" data-name="§11" id="kapittel-4-paragraf-2"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Interessebegrensninger</span></h3><article class="legalP" id="kapittel-4-paragraf-2-ledd-1">De eksterne medlemmene av komiteen for pengepolitikk og finansiell stabilitet kan ikke som aksjonærer, eiere av andeler eller gjennom omfattende løpende kundeforhold ha en fremtredende interesse i finansforetak, verdipapirforetak, forvaltningsselskap for verdipapirfond eller forvalter av alternative investeringsfond.</article></article><article class="legalArticle" data-lovdata-URL="LTI/forskrift/2019-12-20-2095/§12" data-name="§12" id="kapittel-4-paragraf-3"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Supplerende bestemmelser til verdipapirhandellovens bestemmelser om innsidehandel</span></h3><article class="numberedLegalP" data-numerator="1" id="kapittel-4-paragraf-3-nummer-1">(1) De eksterne medlemmene av komiteen kan ikke kjøpe eller avhende rente- eller valutaprodukter når de har informasjon om omstendigheter som kan påvirke kursforholdene, med mindre denne informasjonen er offentlig tilgjengelig. Tilsvarende gjelder ved etablering og innløsning av renteprodukter som innskudd og lån.</article><article class="numberedLegalP" data-numerator="2" id="kapittel-4-paragraf-3-nummer-2">(2) Første ledd gjelder tilsvarende for handel som foretas av et eksternt medlem av komiteen for regning av nærstående.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2019-12-20-2095/KAPITTEL_5"><h2>Kapittel 5. Øvrige bestemmelser</h2><article class="legalArticle" data-lovdata-URL="LTI/forskrift/2019-12-20-2095/§13" data-name="§13" id="kapittel-5-paragraf-1"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Dispensasjon</span></h3><article class="legalP" id="kapittel-5-paragraf-1-ledd-1">Departementet kan, når det finner det ubetenkelig, gjøre unntak fra § 3 til § 7 og § 9 til § 12. I vurderingen av om det skal gjøres unntak, bør det særlig ses hen til formålet med de utfyllende bestemmelsene, jf. § 1.</article></article><article class="legalArticle" data-lovdata-URL="LTI/forskrift/2019-12-20-2095/§14" data-name="§14" id="kapittel-5-paragraf-2"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Ikrafttredelse, opphevelse av tidligere regelverk</span></h3><article class="legalP" id="kapittel-5-paragraf-2-ledd-1">Dette regelverket trer i kraft 1. januar 2020. Samtidig oppheves forskrift 7. august 2000 nr. 809 om forholdet til andre kredittinstitusjoner og bedrifter for medlemmer til Norges Banks hovedstyre.</article></article></section></main></body></html>