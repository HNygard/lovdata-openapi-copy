<!DOCTYPE html><html lang="no"><head><title>Forskrift om endring i tilleggsstønadsforskriften og forskrift om stønad til enslig mor eller far</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2019-12-10-1713</dd><dt class="dokid">DokumentID</dt><dd class="dokid">LTI/forskrift/2019-12-10-1713</dd><dt class="ministry">Departement</dt><dd class="ministry"><ul><li>Arbeids- og sosialdepartementet</li></ul></dd><dt class="dateInForce">I kraft fra</dt><dd class="dateInForce">2020-03-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2015-07-02-867</li><li>forskrift/2015-11-21-1341</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1997-02-28-19/§15-10</li><li>lov/1997-02-28-19/§15-11</li><li>lov/1997-02-28-19/§11a-4</li></ul></dd><dt class="dateOfPublication">Kunngjort</dt><dd class="dateOfPublication">2019-12-12 15:00</dd><dt class="journalNumber">Journalnummer</dt><dd class="journalNumber">2019-1088</dd><dt class="titleShort">Korttittel</dt><dd class="titleShort">Endr. i tilleggsstønadsforskriften mfl.</dd><dt class="title">Tittel</dt><dd class="title">Forskrift om endring i tilleggsstønadsforskriften og forskrift om stønad til enslig mor eller far</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Arbeids- og sosialdepartementet 10. desember 2019 med hjemmel i lov 28. februar 1997 nr. 19 om folketrygd (folketrygdloven) § 15-10, § 15-11 og § 11A-4.</dd><dt class="refid">RefID</dt><dd class="refid">forskrift/2019-12-10-1713</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i tilleggsstønadsforskriften og forskrift om stønad til enslig mor eller far<ul class="tocSubUl"><li>I<ul class="tocSubUl"><li>§ 10. Stønad til tilsyn for barn</li></ul></li><li>II<ul class="tocSubUl"><li>§ 8. Beregning av stønad til barnetilsyn – forholdet til kontantstøtte</li></ul></li><li>III</li></ul></li></ul></dd></dl></header><main class="documentBody" data-lovdata-URL="LTI/forskrift/2019-12-10-1713" id="dokument"><h1>Forskrift om endring i tilleggsstønadsforskriften og forskrift om stønad til enslig mor eller far</h1><section class="section" data-name="kapI" id="kapittel-1" data-lovdata-URL="LTI/forskrift/2019-12-10-1713/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 2. juli 2015 nr. 867 om stønader til dekning av utgifter knyttet til å komme i eller å beholde arbeid (tilleggsstønadsforskriften) gjøres følgende endringer:</article> <article class="defaultP" margin-top="true">§ 1 første ledd bokstav b skal lyde:<ul class="defaultList"><li data-li-identifier="b)" data-name="b)"><article class="listArticle" id="kapittel-1-ledd-1-punkt-1"><article class="legalP" id="kapittel-1-ledd-1-punkt-1-ledd-1">enslig mor eller far som gjennomfører godkjent utdanning og fyller vilkårene for tilleggsstønad i folketrygdloven § 15-11. Stønad til tilsyn for barn kan også gis til enslig mor eller far som er tilmeldt Arbeids- og velferdsetaten som reell arbeidssøker som yrkesrettet aktivitet,</article></article></li></ul></article> <article class="defaultP" margin-top="true">§ 1 første ledd bokstav d skal lyde:<ul class="defaultList"><li data-li-identifier="d)" data-name="d)"><article class="listArticle" id="kapittel-1-ledd-1-punkt-2"><article class="legalP" id="kapittel-1-ledd-1-punkt-2-ledd-1">gjenlevende ektefelle som gjennomfører godkjent utdanning og fyller vilkårene for tilleggsstønad i folketrygdloven § 17-9 jf. § 15-11. Stønad til tilsyn for barn kan også gis til en gjenlevende ektefelle som er tilmeldt Arbeids- og velferdsetaten som reell arbeidssøker som yrkesrettet aktivitet.</article></article></li></ul></article> <article class="defaultP" margin-top="true">§ 10 skal lyde:</article><article class="futureLegalArticle" data-name="§10" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 10</span>. <span class="legalArticleTitle">Stønad til tilsyn for barn</span></span><article class="legalP" id="kapittel-1-foreslåttparagraf-1-ledd-1">Personer med nedsatt arbeidsevne som deltar på et arbeidsrettet tiltak og enslige eller gjenlevende som gjennomfører godkjent utdanning har krav på stønad til dekning av nødvendige utgifter til tilsyn for barn som ikke har fullført fjerde skoleår. Det kan gis stønad til tilsyn for barn som har fullført fjerde skoleår når<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-1-ledd-1-punkt-1"><article class="legalP" id="kapittel-1-foreslåttparagraf-1-ledd-1-punkt-1-ledd-1">barnet må ha vesentlig mer pleie og/eller tilsyn enn det som er vanlig for jevnaldrende, eller</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-1-ledd-1-punkt-2"><article class="legalP" id="kapittel-1-foreslåttparagraf-1-ledd-1-punkt-2-ledd-1">personen på grunn av det arbeidsrettede tiltaket eller utdanningen må være borte fra hjemmet i lengre perioder eller på andre tidspunkter enn en vanlig arbeidsdag.</article></article></li></ul></article><article class="legalP" id="kapittel-1-foreslåttparagraf-1-ledd-2">Det gis også stønad til tilsyn etter første ledd i forbindelse med arbeidsrettet utredning i forbindelse med et arbeidsrettet tiltak eller utdanning, og til enslig mor eller far og gjenlevende ektefelle som er tilmeldt Arbeids- og velferdsetaten som reell arbeidssøker som yrkesrettet aktivitet.</article><article class="legalP" id="kapittel-1-foreslåttparagraf-1-ledd-3">Hvis begge foreldrene deltar på et arbeidsrettet tiltak eller gjennomfører utdanning, gis stønad til tilsyn for barn til en av foreldrene.</article></article> <article class="defaultP" margin-top="true">§ 11 andre ledd og nytt tredje ledd skal lyde:</article><article class="legalP" id="kapittel-1-ledd-2">Før stønaden beregnes etter første ledd, skal månedsbeløpet som er innvilget i kontantstøtte for medlemmets barn trekkes fra de dokumenterte månedlige utgiftene til barnetilsyn. Dette gjelder også når kontantstøtten utbetales til en annen som bor sammen med medlemmet og barnet. Det skal gjøres fradrag for innvilget kontantstøtte selv om medlemmet ikke har søkt om stønad til barnetilsyn for det barnet det utbetales kontantstøtte for.</article><article class="legalP" id="kapittel-1-ledd-3">Arbeids- og velferdsetaten kan kontrollere om det utbetales kontantstøtte som det skal gjøres fradrag for og med hvilket beløp.</article></section><section class="section" data-name="kapII" id="kapittel-2" data-lovdata-URL="LTI/forskrift/2019-12-10-1713/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">I forskrift 21. november 2015 nr. 1341 om stønad til enslig mor eller far etter folketrygdloven kapittel 15 gjøres følgende endringer:</article> <article class="defaultP" margin-top="true">Ny § 8 skal lyde:</article><article class="futureLegalArticle" data-name="§8" id="kapittel-2-foreslåttparagraf-1"><span class="futureLegalArticleHeader"><span class="legalArticleValue">§ 8</span>. <span class="legalArticleTitle">Beregning av stønad til barnetilsyn – forholdet til kontantstøtte</span></span><article class="legalP" id="kapittel-2-foreslåttparagraf-1-ledd-1">Før stønad til barnetilsyn beregnes etter folketrygdloven § 15-10 tredje ledd, skal månedsbeløpet som er innvilget i kontantstøtte for medlemmets barn trekkes fra de dokumenterte månedlige utgiftene til barnetilsyn. Dette gjelder også når kontantstøtten utbetales til en annen som bor sammen med medlemmet og barnet. Det skal gjøres fradrag for innvilget kontantstøtte selv om medlemmet ikke har søkt om stønad til barnetilsyn for det barnet det utbetales kontantstøtte for.</article><article class="legalP" id="kapittel-2-foreslåttparagraf-1-ledd-2">Arbeids- og velferdsetaten kan kontrollere om det utbetales kontantstøtte som det skal gjøres fradrag for og med hvilket beløp.</article></article> <article class="defaultP" margin-top="true">Nåværende § 8 blir ny § 9.</article></section><section class="section" data-name="kapIII" id="kapittel-3" data-lovdata-URL="LTI/forskrift/2019-12-10-1713/KAPITTEL_3"><h2 data-text-align="center">III</h2><article class="centeredP" data-text-align="center"><i>Ikrafttredelse og overgangsregler</i></article><article class="legalP" id="kapittel-3-ledd-1">Forskriften trer i kraft 1. mars 2020.</article><article class="defaultP"><i>Overgangsregler til endringene 1. mars 2020 om forholdet til kontantstøtte – stønad til barnetilsyn etter folketrygdloven § 15-10</i></article><article class="legalP" id="kapittel-3-ledd-2">Den som allerede mottar stønad til barnetilsyn på grunn av arbeid per 29. februar 2020 kan, uten hensyn til utbetaling av kontantstøtte, beholde stønaden ut vedtaksperioden på de vilkår og etter de satser som gjaldt per 29. februar 2020 dersom vedtaket hadde virkningstidspunkt 29. februar 2020 eller tidligere. Det samme gjelder den som søker om stønad til barnetilsyn på grunn av arbeid og får et vedtak med virkningstidspunkt 29. februar 2020 eller tidligere.</article><article class="defaultP"><i>Overgangsregler til endringene 1. mars 2020 om forholdet til kontantstøtte – tilleggsstønad til barnetilsyn etter folketrygdloven kapittel 11A, 15, 16 og 17</i></article><article class="legalP" id="kapittel-3-ledd-3">Den som allerede mottar stønad til tilsyn av barn per 29. februar 2020 kan, uten hensyn til utbetaling av kontantstøtte, beholde stønaden ut vedtaksperioden på de vilkår og etter de satser som gjaldt per 29. februar 2020 dersom vedtaket hadde virkningstidspunkt 29. februar 2020 eller tidligere. Det samme gjelder den som søker om stønad til tilsyn av barn og får et vedtak med virkningstidspunkt 29. februar 2020 eller tidligere.</article><article class="defaultP"><i>Overgangsregler til endringene 1. mars 2020 om avvikling av tilleggsstønad til pleie og tilsyn av andre familiemedlemmer etter folketrygdloven kapittel 11A, 15, 16 og 17</i></article><article class="legalP" id="kapittel-3-ledd-4">Den som allerede mottar stønad til pleie og tilsyn av andre familiemedlemmer enn barn per 29. februar 2020 kan beholde stønaden ut vedtaksperioden på de vilkår og etter de satser som gjaldt per 29. februar 2020 dersom vedtaket hadde virkningstidspunkt 29. februar 2020 eller tidligere. Det samme gjelder den som søker om stønad til pleie og tilsyn av andre familiemedlemmer enn barn før 1. mars 2020 og får et vedtak med virkningstidspunkt 29. februar 2020 eller tidligere.</article></section></main></body></html>