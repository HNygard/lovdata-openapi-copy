<!DOCTYPE html><html lang="no"><head><title>Bestemmelser om årsregnskap mv. for Norges Bank</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2019-12-19-2032</dd><dt class="dokid">DokumentID</dt><dd class="dokid">LTI/forskrift/2019-12-19-2032</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="dateInForce">I kraft fra</dt><dd class="dateInForce">2020-01-01, med virkning for regnskapsår som begynner etter 31. desember 2019</dd><dt class="changesToDocuments">Endrer</dt><dd class="changesToDocuments"><ul><li>forskrift/2011-01-01-1</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2019-06-21-31/§4-3</li><li>lov/2019-06-21-31/§4-4</li></ul></dd><dt class="dateOfPublication">Kunngjort</dt><dd class="dateOfPublication">2019-12-27 15:45</dd><dt class="journalNumber">Journalnummer</dt><dd class="journalNumber">2019-1305</dd><dt class="titleShort">Korttittel</dt><dd class="titleShort">Bestemmelser om årsregnskap mv. for Norges Bank</dd><dt class="title">Tittel</dt><dd class="title">Bestemmelser om årsregnskap mv. for Norges Bank</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Finansdepartementet 19. desember 2019 med hjemmel i lov 21. juni 2019 nr. 31 om Norges Bank og pengevesenet mv. (sentralbankloven) § 4-3 første ledd og § 4-4 annet ledd.</dd><dt class="refid">RefID</dt><dd class="refid">forskrift/2019-12-19-2032</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Bestemmelser om årsregnskap mv. for Norges Bank<ul class="tocSubUl"><li>Kapittel 1. Alminnelige bestemmelser<ul class="tocSubUl"><li>§ 1-1. Virkeområde</li><li>§ 1-2. Definisjoner</li></ul></li><li>Kapittel 2. Årsregnskap og årsberetning<ul class="tocSubUl"><li>§ 2-1. Plikt til å utarbeide årsregnskap og årsberetning</li><li>§ 2-2. Anvendelse av internasjonale regnskapsstandarder</li><li>§ 2-3. Unntak fra regnskapslovens bestemmelser</li><li>§ 2-4. Krav til særlige opplysninger</li></ul></li><li>Kapittel 3. Regnskapsrapportering for investeringsporteføljen<ul class="tocSubUl"><li>§ 3-1. Regnskapsrapportering for investeringsporteføljen</li><li>§ 3-2. Opplysninger om finansielle eiendeler og finansiell gjeld som ikke er klassifisert til virkelig verdi over resultatet</li><li>§ 3-3. Gjengivelse av underskrifter i regnskapsrapporteringen for investeringsporteføljen</li><li>§ 3-4. Konsolidering av datterselskaper i regnskapsrapporteringen til investeringsporteføljen</li></ul></li><li>Kapittel 4. Delårsregnskap<ul class="tocSubUl"><li>§ 4-1.</li></ul></li><li>Kapittel 5. Bokføring<ul class="tocSubUl"><li>§ 5-1. Bokføringsplikt</li><li>§ 5-2. Unntak fra krav til oppbevaringssted</li></ul></li><li>Kapittel 6. Øvrige bestemmelser<ul class="tocSubUl"><li>§ 6-1. Innsending til Regnskapsregisteret</li></ul></li><li>Kapittel 7. Ikrafttredelse<ul class="tocSubUl"><li>§ 7-1. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2019-12-19-2032" id="dokument"><h1>Bestemmelser om årsregnskap mv. for Norges Bank</h1><section class="section" data-name="kap1" id="kapittel-1" data-lovdata-URL="LTI/forskrift/2019-12-19-2032/KAPITTEL_1"><h2>Kapittel 1. Alminnelige bestemmelser</h2><article class="legalArticle" data-lovdata-URL="LTI/forskrift/2019-12-19-2032/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-1-ledd-1">Disse bestemmelsene gjelder for Norges Bank.</article></article><article class="legalArticle" data-lovdata-URL="LTI/forskrift/2019-12-19-2032/§1-2" data-name="§1-2" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">Definisjoner</span></h3><article class="numberedLegalP" data-numerator="1" id="kapittel-1-paragraf-2-nummer-1">(1) Med <i>SPU-kronekonto</i> menes en bestemt del av statens formue som Finansdepartementet har plassert som kroneinnskudd på særskilt konto i Norges Bank i henhold til lov 21. desember 2005 nr. 123 om Statens pensjonsfond § 3 annet ledd.</article><article class="numberedLegalP" data-numerator="2" id="kapittel-1-paragraf-2-nummer-2">(2) Med <i>investeringsporteføljen</i> menes motverdien av SPU-kronekonto som Norges Bank forvalter i medhold av lov om Statens pensjonsfond § 3 annet ledd og mandat for forvaltningen av Statens pensjonsfond utland (SPU).</article></article></section><section class="section" data-name="kap2" id="kapittel-2" data-lovdata-URL="LTI/forskrift/2019-12-19-2032/KAPITTEL_2"><h2>Kapittel 2. Årsregnskap og årsberetning</h2><article class="legalArticle" data-lovdata-URL="LTI/forskrift/2019-12-19-2032/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Plikt til å utarbeide årsregnskap og årsberetning</span></h3><article class="numberedLegalP" data-numerator="1" id="kapittel-2-paragraf-1-nummer-1">(1) Norges Bank skal utarbeide årsregnskap og årsberetning etter regnskapslovens bestemmelser med de unntak og tillegg som følger av dette regelverket. Norges Bank skal følge regnskapslovens bestemmelser for store foretak.</article><article class="numberedLegalP" data-numerator="2" id="kapittel-2-paragraf-1-nummer-2">(2) Forslag til årsregnskap og årsberetning skal vedtas av hovedstyret senest 3 måneder etter regnskapsårets slutt.</article></article><article class="legalArticle" data-lovdata-URL="LTI/forskrift/2019-12-19-2032/§2-2" data-name="§2-2" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Anvendelse av internasjonale regnskapsstandarder</span></h3><article class="legalP" id="kapittel-2-paragraf-2-ledd-1">Norges Banks regnskap skal utarbeides i samsvar med de internasjonale regnskapsstandardene som er vedtatt etter regnskapsloven § 3-9 annet ledd med de tillegg og unntak som følger av regnskapsloven og dette regelverket.</article></article><article class="legalArticle" data-lovdata-URL="LTI/forskrift/2019-12-19-2032/§2-3" data-name="§2-3" id="kapittel-2-paragraf-3"><h3 class="legalArticleHeader"><span class="legalArticleValue">§ 2-3</span>. <span class="legalArticleTitle">Unntak fra regnskapslovens bestemmelser</span></h3><article class="numberedLegalP" data-numerator="1" id="kapittel-2-paragraf-3-nummer-1">(1) Kravene til årsberetningens innhold etter regnskapsloven § 3-3a syvende og åttende ledd og § 3-3b gjelder ikke.</article><article class="numberedLegalP" data-numerator="2" id="kapittel-2-paragraf-3-nummer-2">(2) Oppstilling av endringer i egenkapital for perioden kan tilpasses retningslinjene for avsetning og disponering av resultat i Norges Bank, fastsatt med hjemmel i sentralbankloven § 3-11 annet ledd (ikke fastsatt p.t.).</article><article class="numberedLegalP" data-numerator="3" id="kapittel-2-paragraf-3-nummer-3">(3) Årsberetningen skal inneholde hovedstyrets forslag til disponering av årets resultat i henhold til retningslinjene for avsetning og disponering av resultat i Norges Bank, fastsatt med hjemmel i sentralbankloven § 3-11 annet ledd.</article><article class="numberedLegalP" data-numerator="4" id="kapittel-2-paragraf-3-nummer-4">(4) Datterselskaper som er tatt med i konsolideringen ved utarbeidelse av konsolidert regnskapsrapportering for investeringsporteføljen etter § 3-4, kan utelates fra konsolideringen i årsregnskapet til Norges Bank.</article></article><article class="legalArticle" data-lovdata-URL="LTI/forskrift/2019-12-19-2032/§2-4" data-name="§2-4" id="kapittel-2-paragraf-4"><h3 class="legalArticleHeader"><span class="legalArticleValue">§ 2-4</span>. <span class="legalArticleTitle">Krav til særlige opplysninger</span></h3><article class="numberedLegalP" data-numerator="1" id="kapittel-2-paragraf-4-nummer-1">(1) Verdien av SPU-kronekonto skal svare til verdien av investeringsporteføljen som settes lik netto bokført verdi av den porteføljen av finansielle instrumenter, fast eiendom, infrastruktur for fornybar energi, kontantinnskudd og andre eiendeler og finansielle forpliktelser som Norges Bank forvalter i medhold av lov om Statens pensjonsfond § 3 annet ledd, jf. mandatet for forvaltningen av SPU.</article><article class="numberedLegalP" data-numerator="2" id="kapittel-2-paragraf-4-nummer-2">(2) Resultat investeringsporteføljen og resultat tilordnet SPU-kronekonto skal presenteres på egne linjer i oppstillingen av totalresultat.</article><article class="numberedLegalP" data-numerator="3" id="kapittel-2-paragraf-4-nummer-3">(3) Nettoverdi av investeringsporteføljen og saldo SPU-kronekonto skal presenteres på egne linjer i oppstillingen av finansiell stilling.</article><article class="numberedLegalP" data-numerator="4" id="kapittel-2-paragraf-4-nummer-4">(4) Innskudd og uttak fra SPU-kronekonto skal presenteres på egne linjer i oppstillingen av kontantstrømmer.</article><article class="numberedLegalP" data-numerator="5" id="kapittel-2-paragraf-4-nummer-5">(5) Regnskapsrapportering for investeringsporteføljen i henhold til bestemmelsene i kapittel 3 skal presenteres i egen note til årsregnskapet til Norges Bank.</article><article class="numberedLegalP" data-numerator="6" id="kapittel-2-paragraf-4-nummer-6">(6) Dersom virkninger av endringer i valutakurser ved omregning til norske kroner knyttet til realiserte og urealiserte gevinster og tap på finansielle instrumenter presenteres på egen linje i oppstillingen av totalresultat, skal det gis opplysning om metoden som er anvendt ved beregningen.</article><article class="numberedLegalP" data-numerator="7" id="kapittel-2-paragraf-4-nummer-7">(7) Regnskapsloven § 7-31b gjelder tilsvarende for ledergruppen i Norges Bank Investment Management.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2019-12-19-2032/KAPITTEL_3"><h2>Kapittel 3. Regnskapsrapportering for investeringsporteføljen</h2><article class="legalArticle" data-lovdata-URL="LTI/forskrift/2019-12-19-2032/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Regnskapsrapportering for investeringsporteføljen</span></h3><article class="numberedLegalP" data-numerator="1" id="kapittel-3-paragraf-1-nummer-1">(1) Norges Banks regnskap skal omfatte regnskapsrapportering for investeringsporteføljen. Regnskapsrapportering for investeringsporteføljen skal utarbeides i samsvar med kravene som gjelder for selskapsregnskap eller i tilfellet for konsernregnskap, jf. § 3-4, etter de internasjonale regnskapsstandardene som er vedtatt etter regnskapsloven § 3-9 annet ledd med de tillegg og unntak som følger av regnskapsloven og dette regelverket.</article><article class="numberedLegalP" data-numerator="2" id="kapittel-3-paragraf-1-nummer-2">(2) Regnskapsrapporteringen for investeringsporteføljen kan offentliggjøres som utdrag fra Norges Banks regnskap i egne rapporter i samsvar med bestemmelsene i kapittelet her. Dersom regnskapsrapporteringen for investeringsporteføljen offentliggjøres i egen rapport, skal det offentliggjøres en særskilt beretning fra Norges Banks valgte revisor sammen med regnskapsrapporteringen. Beretningen skal avgis i samsvar med god revisjonsskikk for revisors beretninger om utdrag fra regnskap og revisorloven § 5-6 så langt bestemmelsen passer.</article></article><article class="legalArticle" data-lovdata-URL="LTI/forskrift/2019-12-19-2032/§3-2" data-name="§3-2" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">Opplysninger om finansielle eiendeler og finansiell gjeld som ikke er klassifisert til virkelig verdi over resultatet</span></h3><article class="legalP" id="kapittel-3-paragraf-2-ledd-1">Dersom bestanddeler i finansielle eiendeler eller finansiell gjeld helt eller delvis er gitt annen klassifisering enn virkelig verdi over resultatet, skal det for hver enkelt bestanddel opplyses særskilt om begrunnelsen for dette. Har klassifiseringen av flere bestanddeler samme begrunnelse, kan opplysningene likevel gis samlet for disse bestanddelenes del.</article></article><article class="legalArticle" data-lovdata-URL="LTI/forskrift/2019-12-19-2032/§3-3" data-name="§3-3" id="kapittel-3-paragraf-3"><h3 class="legalArticleHeader"><span class="legalArticleValue">§ 3-3</span>. <span class="legalArticleTitle">Gjengivelse av underskrifter i regnskapsrapporteringen for investeringsporteføljen</span></h3><article class="legalP" id="kapittel-3-paragraf-3-ledd-1">Regnskapsrapportering for investeringsporteføljen som også er tatt med som utdrag i egen rapport, skal inneholde en henvisning til at samtlige medlemmer av hovedstyret, i tillegg til sentralbanksjefen også som daglig leder av Norges Bank, har underskrevet Norges Banks årsregnskap, jf. regnskapsloven § 3-5. Påtegnede forbehold i Norges Banks årsregnskap fra en eller flere av hovedstyrets medlemmer, jf. regnskapsloven § 3-5 annet ledd, som gjelder opplysninger gitt i note om regnskapsrapportering for investeringsporteføljen skal gjengis i sin helhet dersom utdrag er presentert i egen rapport.</article></article><article class="legalArticle" data-lovdata-URL="LTI/forskrift/2019-12-19-2032/§3-4" data-name="§3-4" id="kapittel-3-paragraf-4"><h3 class="legalArticleHeader"><span class="legalArticleValue">§ 3-4</span>. <span class="legalArticleTitle">Konsolidering av datterselskaper i regnskapsrapporteringen til investeringsporteføljen</span></h3><article class="numberedLegalP" data-numerator="1" id="kapittel-3-paragraf-4-nummer-1">(1) Plikten til å utarbeide konsernregnskap etter regnskapsloven § 3-9 fjerde ledd, jf. § 3-2 tredje ledd første punktum, gjelder tilsvarende for regnskapsrapporteringen for investeringsporteføljen, jf. § 3-1, dersom datterselskapene utelukkende utgjør investeringer som ledd i Norges Banks forvaltning av investeringsporteføljen. Eventuelt konsernregnskap etter bestemmelsen her trer istedenfor selskapsregnskapet, jf. § 3-1.</article><article class="numberedLegalP" data-numerator="2" id="kapittel-3-paragraf-4-nummer-2">(2) Dersom konsolideringsunntak for investeringsforetak etter de internasjonale regnskapsstandardene kommer til anvendelse for regnskapsrapporteringen om investeringsporteføljen, skal måling av datterselskap til virkelig verdi med verdiendringer over resultatet erstatte konsernregnskap etter regnskapsloven.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2019-12-19-2032/KAPITTEL_4"><h2>Kapittel 4. Delårsregnskap</h2><article class="legalArticle" data-lovdata-URL="LTI/forskrift/2019-12-19-2032/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>.</h3><article class="legalP" id="kapittel-4-paragraf-1-ledd-1">Plikt til å utarbeide delårsregnskap</article><article class="numberedLegalP" data-numerator="1" id="kapittel-4-paragraf-1-nummer-1">(1) Norges Bank skal utarbeide delårsregnskap som minst skal omfatte regnskapsrapportering for første halvår for investeringsporteføljen. Norges Bank kan unnlate å utarbeide delårsregnskap for siste halvår.</article><article class="numberedLegalP" data-numerator="2" id="kapittel-4-paragraf-1-nummer-2">(2) Delårsregnskap skal utarbeides i samsvar med internasjonale regnskapsstandarder for delårsregnskap. Kapittel 3 gjelder tilsvarende for halvårlig regnskapsrapportering for investeringsporteføljen så langt bestemmelsene passer.</article><article class="numberedLegalP" data-numerator="3" id="kapittel-4-paragraf-1-nummer-3">(3) Delårsregnskap som omfatter kun regnskapsrapporteringen for investeringsporteføljen skal underskrives av samtlige av hovedstyrets medlemmer samt daglig leder av Norges Banks forvaltning av Statens pensjonsfond utland. Dersom Norges Bank utarbeider delårsregnskap som omfatter mer enn regnskapsrapporteringen for investeringsporteføljen, skal samtlige av hovedstyrets medlemmer, i tillegg til sentralbanksjefen også som daglig leder av Norges Bank, underskrive. Regnskapsloven § 3-5 annet og tredje ledd gjelder tilsvarende.</article><article class="numberedLegalP" data-numerator="4" id="kapittel-4-paragraf-1-nummer-4">(4) Delårsregnskap og uttalelse om begrenset revisjon av den halvårlige regnskapsrapporteringen for investeringsporteføljen skal fremlegges senest to måneder etter utløpet av første halvår.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2019-12-19-2032/KAPITTEL_5"><h2>Kapittel 5. Bokføring</h2><article class="legalArticle" data-lovdata-URL="LTI/forskrift/2019-12-19-2032/§5-1" data-name="§5-1" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">Bokføringsplikt</span></h3><article class="legalP" id="kapittel-5-paragraf-1-ledd-1">Norges Bank er bokføringspliktig etter bokføringslovens bestemmelser med de unntak og tillegg som følger av dette regelverket.</article></article><article class="legalArticle" data-lovdata-URL="LTI/forskrift/2019-12-19-2032/§5-2" data-name="§5-2" id="kapittel-5-paragraf-2"><h3 class="legalArticleHeader"><span class="legalArticleValue">§ 5-2</span>. <span class="legalArticleTitle">Unntak fra krav til oppbevaringssted</span></h3><article class="legalP" id="kapittel-5-paragraf-2-ledd-1">Kravet til oppbevaringssted i bokføringsloven § 13 annet ledd gjelder ikke.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2019-12-19-2032/KAPITTEL_6"><h2>Kapittel 6. Øvrige bestemmelser</h2><article class="legalArticle" data-lovdata-URL="LTI/forskrift/2019-12-19-2032/§6-1" data-name="§6-1" id="kapittel-6-paragraf-1"><h3 class="legalArticleHeader"><span class="legalArticleValue">§ 6-1</span>. <span class="legalArticleTitle">Innsending til Regnskapsregisteret</span></h3><article class="legalP" id="kapittel-6-paragraf-1-ledd-1">Krav til innsending til Regnskapsregisteret etter regnskapsloven § 8-2 første ledd gjelder ikke.</article></article></section><section class="section" data-name="kap7" id="kapittel-7" data-lovdata-URL="LTI/forskrift/2019-12-19-2032/KAPITTEL_7"><h2>Kapittel 7. Ikrafttredelse</h2><article class="legalArticle" data-lovdata-URL="LTI/forskrift/2019-12-19-2032/§7-1" data-name="§7-1" id="kapittel-7-paragraf-1"><h3 class="legalArticleHeader"><span class="legalArticleValue">§ 7-1</span>. <span class="legalArticleTitle">Ikrafttredelse</span></h3><article class="legalP" id="kapittel-7-paragraf-1-ledd-1">Disse bestemmelsene trer i kraft 1. januar 2020 med virkning for regnskapsår som begynner etter 31. desember 2019. Forskrift 1. januar 2011 nr. 1 om årsregnskap m.m. for Norges Bank oppheves 1. januar 2020.</article></article></section></main></body></html>