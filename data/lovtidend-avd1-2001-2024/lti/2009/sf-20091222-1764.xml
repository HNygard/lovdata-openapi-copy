<!DOCTYPE html><html lang="no"><head><title>Forskrift om sone for samordnet avlusing vinteren og våren 2010</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2009-12-22-1764</dd><dt class="dokid">DokumentID</dt><dd class="dokid">LTI/forskrift/2009-12-22-1764</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">I 2010 hefte 1 s 37</dd><dt class="dateInForce">I kraft fra</dt><dd class="dateInForce">2009-12-22 – 2010-05-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2003-12-19-124/§19</li><li>forskrift/2003-12-19-1790</li></ul></dd><dt class="dateOfPublication">Kunngjort</dt><dd class="dateOfPublication">2010-01-07 15:30</dd><dt class="journalNumber">Journalnummer</dt><dd class="journalNumber">2009-1374</dd><dt class="titleShort">Korttittel</dt><dd class="titleShort">Forskrift om sone for samordnet avlusing, 2010</dd><dt class="title">Tittel</dt><dd class="title">Forskrift om sone for samordnet avlusing vinteren og våren 2010</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Fiskeri- og kystdepartementet 22. desember 2009 med hjemmel i lov 19. desember 2003 nr. 124 om matproduksjon og mattrygghet mv. (matloven) § 19, jf. delegeringsvedtak 19. desember 2003 nr. 1790.</dd><dt class="refid">RefID</dt><dd class="refid">forskrift/2009-12-22-1764</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om sone for samordnet avlusing vinteren og våren 2010<ul class="tocSubUl"><li>Kapittel I. Formål, virkeområde og definisjoner<ul class="tocSubUl"><li>§ 1. Formål</li><li>§ 2. Saklig virkeområde</li><li>§ 3. Geografisk virkeområde</li><li>§ 4. Definisjoner</li></ul></li><li>Kapittel II. Tiltak<ul class="tocSubUl"><li>§ 5. Samordnet vinteravlusing og tiltaksgrense</li><li>§ 6. Samordnet våravlusing og tiltaksgrense</li><li>§ 7. Behandling</li><li>§ 8. Unntak fra behandling</li><li>§ 9. Uforutsette forhold</li></ul></li><li>Kapittel III. Avsluttende bestemmelser<ul class="tocSubUl"><li>§ 10. Tilsyn og vedtak</li><li>§ 11. Dispensasjon</li><li>§ 12. Straff</li><li>§ 13. Ikrafttredelse og varighet</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2009-12-22-1764" id="dokument"><h1>Forskrift om sone for samordnet avlusing vinteren og våren 2010</h1><section class="section" data-name="kapI" id="kapittel-1" data-lovdata-URL="LTI/forskrift/2009-12-22-1764/KAPITTEL_1"><h2>Kapittel I. Formål, virkeområde og definisjoner</h2><article class="legalArticle" data-lovdata-URL="LTI/forskrift/2009-12-22-1764/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Formålet med denne forskriften er å samordne tiltak mot lakselus fra Rogaland i sør til og med Nordland i nord, for å hindre at parasitten har bestandsregulerende effekt på villfisk.</article><article class="legalP" id="kapittel-1-paragraf-1-ledd-2">Formålet er også å redusere det totale antallet behandlinger mot lakselus i løpet av en sesong for å begrense resistensutviklingen.</article></article><article class="legalArticle" data-lovdata-URL="LTI/forskrift/2009-12-22-1764/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Saklig virkeområde</span></h3><article class="legalP" id="kapittel-1-paragraf-2-ledd-1">Forskriften gjelder for akvakulturanlegg i sjø, med tillatelse til oppdrett av atlantisk laks, ørret og regnbueørret.</article><article class="legalP" id="kapittel-1-paragraf-2-ledd-2">Forskriften retter seg mot enhver som har, eller plikter å ha, godkjenning etter forskrift 17. juni 2008 nr. 823 om etablering og utvidelse av akvakulturanlegg, zoobutikker m.m. § 5.</article></article><article class="legalArticle" data-lovdata-URL="LTI/forskrift/2009-12-22-1764/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Geografisk virkeområde</span></h3><article class="legalP" id="kapittel-1-paragraf-3-ledd-1">Forskriften gjelder for Rogaland, Hordaland, Sogn og Fjordane, Møre og Romsdal, Sør-Trøndelag, Nord-Trøndelag og Nordland fylker.</article></article><article class="legalArticle" data-lovdata-URL="LTI/forskrift/2009-12-22-1764/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-4-ledd-1">I forskriften menes med:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-4-ledd-1-punkt-1"><article class="legalP" id="kapittel-1-paragraf-4-ledd-1-punkt-1-ledd-1"><i>Lakselus:</i> parasittiske krepsdyr av arten <i>Lepeophtheirus salmonis</i>.</article></article></li><li data-li-identifier="b)" data-name="b)"><article class="listArticle" id="kapittel-1-paragraf-4-ledd-1-punkt-2"><article class="legalP" id="kapittel-1-paragraf-4-ledd-1-punkt-2-ledd-1"><i>Behandling:</i> Medikamentell avlusing ved bad eller gjennom fôret.</article></article></li></ul></article></article></section><section class="section" data-name="kapII" id="kapittel-2" data-lovdata-URL="LTI/forskrift/2009-12-22-1764/KAPITTEL_2"><h2>Kapittel II. Tiltak</h2><article class="legalArticle" data-lovdata-URL="LTI/forskrift/2009-12-22-1764/§5" data-name="§5" id="kapittel-2-paragraf-1"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Samordnet vinteravlusing og tiltaksgrense</span></h3><article class="legalP" id="kapittel-2-paragraf-1-ledd-1">Det skal gjennomføres en samordnet vinteravlusing i perioden fra 12. til 31. januar 2010 i områdene som nevnt i § 3.</article><article class="legalP" id="kapittel-2-paragraf-1-ledd-2">Behandling mot lakselus skal gjennomføres i hele akvakulturanlegget dersom det påvises i gjennomsnitt mer enn 0,5 voksen hunnlus av lakselus eller flere enn tre lakselus av bevegelige stadier i gjennomsnitt pr. fisk ved telling i henhold til tellemetodikken i forskrift 18. august 2009 nr. 1095 om bekjempelse av lus i akvakulturanlegg.</article></article><article class="legalArticle" data-lovdata-URL="LTI/forskrift/2009-12-22-1764/§6" data-name="§6" id="kapittel-2-paragraf-2"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Samordnet våravlusing og tiltaksgrense</span></h3><article class="legalP" id="kapittel-2-paragraf-2-ledd-1">Det skal gjennomføres en samordnet våravlusing i perioden fra 22. mars til 4. april 2010 i Rogaland, Hordaland, Sogn og Fjordane, Møre og Romsdal fylker.</article><article class="legalP" id="kapittel-2-paragraf-2-ledd-2">Det skal gjennomføres en samordnet våravlusing i akvakulturanlegg i perioden fra 12. til 25. april 2010 i Sør-Trøndelag, Nord-Trøndelag og Nordland fylker.</article><article class="legalP" id="kapittel-2-paragraf-2-ledd-3">Behandling mot lakselus skal gjennomføres i hele akvakulturanlegget dersom det påvises mer enn 0,1 lakselus uansett stadium i gjennomsnitt pr. fisk ved telling i henhold til tellemetodikken i forskrift 18. august 2009 nr. 1095 om bekjempelse av lus i akvakulturanlegg.</article></article><article class="legalArticle" data-lovdata-URL="LTI/forskrift/2009-12-22-1764/§7" data-name="§7" id="kapittel-2-paragraf-3"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Behandling</span></h3><article class="legalP" id="kapittel-2-paragraf-3-ledd-1">Behandling skal gjennomføres i tråd med forskrift 18. august 2009 nr. 1095 om bekjempelse av lus i akvakulturanlegg.</article></article><article class="legalArticle" data-lovdata-URL="LTI/forskrift/2009-12-22-1764/§8" data-name="§8" id="kapittel-2-paragraf-4"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Unntak fra behandling</span></h3><article class="legalP" id="kapittel-2-paragraf-4-ledd-1">Mattilsynet kan gi unntak fra krav om behandling dersom det på grunn av fiskens helsesituasjon ikke er forsvarlig å gjennomføre behandling.</article><article class="legalP" id="kapittel-2-paragraf-4-ledd-2">Akvakulturanlegg som er under utslakting i perioden fra 22. mars til 4. april 2010, kan unnlate behandling dersom fisken vil være ferdig utslaktet før det har utviklet seg kjønnsmodne hunnlus.</article></article><article class="legalArticle" data-lovdata-URL="LTI/forskrift/2009-12-22-1764/§9" data-name="§9" id="kapittel-2-paragraf-5"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Uforutsette forhold</span></h3><article class="legalP" id="kapittel-2-paragraf-5-ledd-1">Dersom vær eller andre forhold som virksomheten ikke kontrollerer medfører at behandling ikke kan gjennomføres i fastsatt tidsrom, skal Mattilsynet varsles umiddelbart. Mattilsynet kan fatte vedtak om nytt tidspunkt for behandling.</article></article></section><section class="section" data-name="kapIII" id="kapittel-3" data-lovdata-URL="LTI/forskrift/2009-12-22-1764/KAPITTEL_3"><h2>Kapittel III. Avsluttende bestemmelser</h2><article class="legalArticle" data-lovdata-URL="LTI/forskrift/2009-12-22-1764/§10" data-name="§10" id="kapittel-3-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Tilsyn og vedtak</span></h3><article class="legalP" id="kapittel-3-paragraf-1-ledd-1">Mattilsynet fører tilsyn og fatter vedtak for å gjennomføre bestemmelsene gitt i medhold av denne forskriften.</article></article><article class="legalArticle" data-lovdata-URL="LTI/forskrift/2009-12-22-1764/§11" data-name="§11" id="kapittel-3-paragraf-2"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Dispensasjon</span></h3><article class="legalP" id="kapittel-3-paragraf-2-ledd-1">Mattilsynet kan i særlige tilfeller dispensere fra bestemmelsene i denne forskriften, forutsatt at det ikke vil stride mot Norges internasjonale forpliktelser, herunder EØS-avtalen.</article></article><article class="legalArticle" data-lovdata-URL="LTI/forskrift/2009-12-22-1764/§12" data-name="§12" id="kapittel-3-paragraf-3"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Straff</span></h3><article class="legalP" id="kapittel-3-paragraf-3-ledd-1">Forsettlig eller uaktsom overtredelse av denne forskriften eller bestemmelser og vedtak gitt i medhold av den, er straffbart i henhold til matloven § 28.</article></article><article class="legalArticle" data-lovdata-URL="LTI/forskrift/2009-12-22-1764/§13" data-name="§13" id="kapittel-3-paragraf-4"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttredelse og varighet</span></h3><article class="legalP" id="kapittel-3-paragraf-4-ledd-1">Denne forskrift trer i kraft straks og gjelder til 1. mai 2010.</article></article></section></main></body></html>