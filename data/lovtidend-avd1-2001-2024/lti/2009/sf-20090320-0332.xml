<!DOCTYPE html><html lang="no"><head><title>Forskrift om fangstdokumentasjon for makrellstørje (Thunnus thynnus), storøyet tunfisk (bigeye tuna/Thunnus obesus) og sverdfisk (Xiphias gladius)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2009-03-20-332</dd><dt class="dokid">DokumentID</dt><dd class="dokid">LTI/forskrift/2009-03-20-332</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">I 2009 hefte 3 s 519</dd><dt class="dateInForce">I kraft fra</dt><dd class="dateInForce">2009-04-06</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1997-06-06-32/§1</li><li>forskrift/1998-07-17-618</li><li>lov/2008-06-06-37/§36</li><li>lov/2008-06-06-37/§40</li><li>lov/2008-06-06-37/§41</li></ul></dd><dt class="dateOfPublication">Kunngjort</dt><dd class="dateOfPublication">2009-03-24 13:55</dd><dt class="journalNumber">Journalnummer</dt><dd class="journalNumber">2009-0271</dd><dt class="titleShort">Korttittel</dt><dd class="titleShort">Forskr fangstdokumentasjon for makrellstørje mv.</dd><dt class="title">Tittel</dt><dd class="title">Forskrift om fangstdokumentasjon for makrellstørje (Thunnus thynnus), storøyet tunfisk (bigeye tuna/Thunnus obesus) og sverdfisk (Xiphias gladius)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Fiskeri- og kystdepartementet 20. mars 2009 med hjemmel i lov 6. juni 1997 nr. 32 om innførsle- og utførsleregulering § 1, jf. delegeringsvedtak 17. juli 1998 nr. 618 og lov 6. juni 2008 nr. 37 om forvaltning av viltlevande marine ressursar (havressurslova) § 36, § 40 og § 41.</dd><dt class="refid">RefID</dt><dd class="refid">forskrift/2009-03-20-332</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om fangstdokumentasjon for makrellstørje (Thunnus thynnus), storøyet tunfisk (bigeye tuna/Thunnus obesus) og sverdfisk (Xiphias gladius)<ul class="tocSubUl"><li>§ 1. Stedlig og saklig virkeområde</li><li>§ 2. Definisjoner</li><li>§ 3. Plikt til å gi opplysninger til utfylling av fangstdokument ved landing</li><li>§ 4. Plikt til å sende med fangstdokument ved innenlands omsetning</li><li>§ 5. Forbud mot import og landing fra utenlandsk fartøy uten fangstdokument</li><li>§ 6. Forbud mot eksport uten fangstdokument</li><li>§ 7. Forbud mot reeksport uten reeksportdokument</li><li>§ 8. Utfylling av fangstdokument</li><li>§ 9. Kontroll</li><li>§ 10. Straff</li><li>§ 11. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2009-03-20-332" id="dokument"><h1>Forskrift om fangstdokumentasjon for makrellstørje (Thunnus thynnus), storøyet tunfisk (bigeye tuna/Thunnus obesus) og sverdfisk (Xiphias gladius)</h1><article class="legalArticle" data-lovdata-URL="LTI/forskrift/2009-03-20-332/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Stedlig og saklig virkeområde</span></h2><article class="legalP" id="paragraf-1-ledd-1">Forskriften gjelder på Norges landterritorium, i farvann under norsk fiskerijurisdiksjon og for norsk fartøy utenfor disse farvann.</article><article class="legalP" id="paragraf-1-ledd-2">Forskriften gjelder for landing, innenlands omsetning, import, eksport og reeksport av fersk og fryst makrellstørje (<i>Thunnus thynnus</i>), storøyet tunfisk (bigeye tuna/<i>Thunnus obesus</i>) og sverdfisk (<i>Xiphias gladius</i>).</article></article><article class="legalArticle" data-lovdata-URL="LTI/forskrift/2009-03-20-332/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" id="paragraf-2-ledd-1">I denne forskrift forstås med:<ul class="defaultList"><li data-li-identifier="a)" data-name="a)"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1"><i>eksport av fisk</i>, fisk som har blitt landet fra norsk fartøy i norsk havn føres ut av Norge.</article></article></li><li data-li-identifier="b)" data-name="b)"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1"><i>reeksport av fisk</i>, fisk som har blitt importert til eller landet fra utenlandsk fartøy i Norge, blir ført ut av landet.</article></article></li></ul></article></article><article class="legalArticle" data-lovdata-URL="LTI/forskrift/2009-03-20-332/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Plikt til å gi opplysninger til utfylling av fangstdokument ved landing</span></h2><article class="legalP" id="paragraf-3-ledd-1">Den som er ansvarlig på norsk fiskefartøy plikter ved landing av makrellstørje, storøyet tunfisk og sverdfisk å gi Fiskeridirektoratet de opplysninger som er nødvendig for å kunne utstede fangstdokument. Fiskeridirektoratet skal utstede et fangstdokument for hver fisk som landes. Den som er ansvarlig på fartøyet plikter å oppbevare fangstdokumentet i to år etter utstedelse.</article></article><article class="legalArticle" data-lovdata-URL="LTI/forskrift/2009-03-20-332/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Plikt til å sende med fangstdokument ved innenlands omsetning</span></h2><article class="legalP" id="paragraf-4-ledd-1">Ved innenlands omsetning av makrellstørje, storøyet tunfisk og sverdfisk som har blitt landet i Norge, skal godkjent fangstdokument utstedt av Fiskeridirektoratet følge med forsendelsen.</article></article><article class="legalArticle" data-lovdata-URL="LTI/forskrift/2009-03-20-332/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Forbud mot import og landing fra utenlandsk fartøy uten fangstdokument</span></h2><article class="legalP" id="paragraf-5-ledd-1">Det er forbudt å importere, eller for utenlandsk fartøy å lande, makrellstørje, storøyet tunfisk og sverdfisk dersom fisken ikke følges av fangstdokument som er godkjent av ansvarlig myndighet i flaggstaten for fartøyet som fanget fisken. Importør, eller den som er ansvarlig på det utenlandske fartøyet, skal sende Fiskeridirektoratet kopi av fangstdokumentet straks. Importør plikter å oppbevare kopi av fangstdokumentet i to år etter importen.</article></article><article class="legalArticle" data-lovdata-URL="LTI/forskrift/2009-03-20-332/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Forbud mot eksport uten fangstdokument</span></h2><article class="legalP" id="paragraf-6-ledd-1">Det er forbudt å eksportere makrellstørje, storøyet tunfisk og sverdfisk dersom fisken ikke følges av godkjent fangstdokument utstedt av Fiskeridirektoratet. Eksportør plikter å oppbevare fangstdokument i to år etter eksporten.</article></article><article class="legalArticle" data-lovdata-URL="LTI/forskrift/2009-03-20-332/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Forbud mot reeksport uten reeksportdokument</span></h2><article class="legalP" id="paragraf-7-ledd-1">Det er forbudt å reeksportere makrellstørje, storøyet tunfisk og sverdfisk dersom forsendelsen ikke følges av fangstdokument, som er godkjent av ansvarlig myndighet i flaggstaten for fartøyet som fanget fisken, og godkjent reeksportdokument utstedt av Fiskeridirektoratet. Reeksportør plikter å oppbevare fangstdokument og reeksportdokument i to år etter reeksport.</article></article><article class="legalArticle" data-lovdata-URL="LTI/forskrift/2009-03-20-332/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Utfylling av fangstdokument</span></h2><article class="legalP" id="paragraf-8-ledd-1">Fiskeridirektoratet kan gi nærmere regler om utfylling av fangstdokument og reeksportdokument.</article></article><article class="legalArticle" data-lovdata-URL="LTI/forskrift/2009-03-20-332/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Kontroll</span></h2><article class="legalP" id="paragraf-9-ledd-1">Fiskeridirektoratet og tollvesenet er kontrollmyndigheter etter denne forskriften.</article></article><article class="legalArticle" data-lovdata-URL="LTI/forskrift/2009-03-20-332/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Straff</span></h2><article class="legalP" id="paragraf-10-ledd-1">Den som forsettlig eller uaktsomt overtrer bestemmelser gitt i eller i medhold av denne forskrift straffes i henhold til lov 6. juni 1997 nr. 32 om innførsle- og utførsleregulering § 4 og lov 6. juni 2008 nr. 37 om forvaltning av viltlevande marine ressursar (havressurslova) § 62 og § 64. På samme måte straffes medvirkning og forsøk.</article></article><article class="legalArticle" data-lovdata-URL="LTI/forskrift/2009-03-20-332/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse</span></h2><article class="legalP" id="paragraf-11-ledd-1">Denne forskrift trer i kraft 6. april 2009.</article></article></main></body></html>