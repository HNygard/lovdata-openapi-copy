<!DOCTYPE html><html lang="no"><head><title>Forskrift om krav til bachelorgraden ved Høgskolen Stord/Haugesund</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2009-03-05-290</dd><dt class="dokid">DokumentID</dt><dd class="dokid">LTI/forskrift/2009-03-05-290</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="publishedIn">Publisert i</dt><dd class="publishedIn">I 2009 hefte 3 s 495</dd><dt class="dateInForce">I kraft fra</dt><dd class="dateInForce">2009-04-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2005-06-16-731</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-3</li></ul></dd><dt class="dateOfPublication">Kunngjort</dt><dd class="dateOfPublication">2009-03-13 13:40</dd><dt class="journalNumber">Journalnummer</dt><dd class="journalNumber">2009-0241</dd><dt class="titleShort">Korttittel</dt><dd class="titleShort">Forskrift om bachelor ved HSH</dd><dt class="title">Tittel</dt><dd class="title">Forskrift om krav til bachelorgraden ved Høgskolen Stord/Haugesund</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av styret for Høgskolen Stord/Haugesund 5. mars 2009 med hjemmel i lov 1. april 2005 nr. 15 om universiteter og høyskoler (universitets- og høyskoleloven) § 3-3 annet ledd.</dd><dt class="refid">RefID</dt><dd class="refid">forskrift/2009-03-05-290</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om krav til bachelorgraden ved Høgskolen Stord/Haugesund<ul class="tocSubUl"><li>§ 1. Virkeområde</li><li>§ 2. Definisjoner</li><li>§ 3. Krav til bachelorgradens omfang og innhold</li><li>§ 4. Krav til innpassing</li><li>§ 5. Overlapping</li><li>§ 6. Vitnemål og vitnemålstillegg</li><li>§ 7. Overgangsordning</li><li>§ 8. Utfyllende bestemmelser</li><li>§ 9. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2009-03-05-290" id="dokument"><h1>Forskrift om krav til bachelorgraden ved Høgskolen Stord/Haugesund</h1><article class="legalArticle" data-lovdata-URL="LTI/forskrift/2009-03-05-290/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften omfatter krav til bachelorgraden ved Høgskolen Stord/Haugesund. For studier hvor det i medhold av universitets- og høyskolelovens § 3-2 nr. 2 er fastsatt rammeplaner med bestemmelser om eksamener eller prøver som avviker fra denne forskrift, gjelder rammeplanens bestemmelser.</article></article><article class="legalArticle" data-lovdata-URL="LTI/forskrift/2009-03-05-290/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" id="paragraf-2-ledd-1">I forskriften gjelder følgende definisjoner:</article> <article class="defaultP" margin-top="true"><i>Grad:</i> Utdanning med et bestemt omfang og en bestemt sammensetning som gir rett til å bruke en bestemt tittel. Tittelen dokumenteres i et vitnemål, jf. § 6.</article> <article class="defaultP" margin-top="true"><i>Studieprogram:</i> En samling emner som fører fram til en avsluttet eksamen eller grad med et definert innhold i henhold til studie- eller fagplan.</article> <article class="defaultP" margin-top="true"><i>Fag:</i> Beslektede emner som er samlet under felles betegnelse.</article> <article class="defaultP" margin-top="true"><i>Emnesamling:</i> Emner fra ett eller flere fag/fagområder som gjennom en studieplan er angitt å utgjøre en enhet.</article> <article class="defaultP" margin-top="true"><i>Emne:</i> Den minste studiepoengberegnede lærings-/undervisningsenhet som inngår i et fag, bachelorprogram eller en emnesamling, og som fører til en endelig karakter.</article> <article class="defaultP" margin-top="true"><i>Praksisstudie:</i> studiepoengberegnende eller karaktersatt praksisperiode.</article> <article class="defaultP" margin-top="true"><i>Integrert yrkesrettet utdanning/profesjon:</i> En utdanning hvis målsetting er å gi yrkeskompetanse. Utdanningen vil bygge på en nasjonal rammeplan eller en lokal studieplan.</article></article><article class="legalArticle" data-lovdata-URL="LTI/forskrift/2009-03-05-290/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Krav til bachelorgradens omfang og innhold</span></h2><article class="legalP" id="paragraf-3-ledd-1">Graden bachelor oppnås på grunnlag av vurdering i fag, emner, emnesamling eller praksisstudie av minimum 180 studiepoengs omfang, hvorav minimum 60 studiepoeng skal være avlagt ved Høgskolen Stord/Haugesund.</article><article class="legalP" id="paragraf-3-ledd-2">Grunnlaget for graden skal omfatte ett av følgende:<ul class="defaultList"><li data-li-identifier="a." data-name="a."><article class="listArticle" id="paragraf-3-ledd-2-punkt-1"><article class="legalP" id="paragraf-3-ledd-2-punkt-1-ledd-1">integrert yrkesrettet utdanning av minimum 180 studiepoengs omfang,</article></article></li><li data-li-identifier="b." data-name="b."><article class="listArticle" id="paragraf-3-ledd-2-punkt-2"><article class="legalP" id="paragraf-3-ledd-2-punkt-2-ledd-1">integrert yrkesrettet utdanning eller annet studieprogram av minimum 120 studiepoengs omfang kombinert med godkjent påbygging/spesialisering av minimum 60 studiepoengs omfang, eller eventuelt minimum 30+30 studiepoengs omfang,</article></article></li><li data-li-identifier="c." data-name="c."><article class="listArticle" id="paragraf-3-ledd-2-punkt-3"><article class="legalP" id="paragraf-3-ledd-2-punkt-3-ledd-1">integrert yrkesrettet utdanning eller fordypning i fag, emner, emnesamling eller praksisstudie av minimum 90 studiepoengs omfang kombinert med fordypning i ytterligere fag, emner, emnesamling eller praksisstudier av minimum 30 studiepoengs omfang. Studenten må i tillegg fylle opp gradsstudiene med fag, emner, emnesamling eller praksisstudie av minimum 60 studiepoengs omfang.</article></article></li></ul></article><article class="legalP" id="paragraf-3-ledd-3">Med unntak av enkelte rammeplanstyrte bachelorprogram, skal utdanning som nevnt under bokstav a-c inneholde et selvstendig arbeid på minst 10 studiepoeng.</article></article><article class="legalArticle" data-lovdata-URL="LTI/forskrift/2009-03-05-290/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Krav til innpassing</span></h2><article class="legalP" id="paragraf-4-ledd-1">Utdanning tatt ved andre institusjoner under universitets- og høyskoleloven skal etter søknad godskrives med det samme antall studiepoeng i kandidatens grad ved Høgskolen Stord/Haugesund.</article><article class="legalP" id="paragraf-4-ledd-2">Utdanning tatt ved institusjoner utenfor loven eller i utlandet kan godskrives kandidaten etter en konkret vurdering.</article></article><article class="legalArticle" data-lovdata-URL="LTI/forskrift/2009-03-05-290/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Overlapping</span></h2><article class="legalP" id="paragraf-5-ledd-1">Overlapping i faginnhold mellom fag/emner/emnesamling/praksisstudier som inngår i grunnlaget for bachelorgraden kan ikke utgjøre mer enn 10 studiepoeng totalt. Overlapping ut over 10 studiepoeng må kompenseres.</article></article><article class="legalArticle" data-lovdata-URL="LTI/forskrift/2009-03-05-290/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Vitnemål og vitnemålstillegg</span></h2><article class="legalP" id="paragraf-6-ledd-1">For å få vitnemål for bachelorgrad ved Høgskolen Stord/Haugesund må kandidaten tilfredsstille kravene til omfang og innhold som går frem av § 3 i denne forskriften.</article><article class="legalP" id="paragraf-6-ledd-2">Vitnemålet utstedes kun på norsk. Sammen med vitnemålet gis Diploma Supplement og karakterutskrift på engelsk for de eksamener som er avlagt ved Høgskolen Stord/Haugesund.</article></article><article class="legalArticle" data-lovdata-URL="LTI/forskrift/2009-03-05-290/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Overgangsordning</span></h2><article class="legalP" id="paragraf-7-ledd-1">En student som tidligere er tildelt graden candidata/candidatus (Cand. Mag.-graden), kan ikke tildeles bachelorgraden på grunnlag av samme utdanning/studium.</article></article><article class="legalArticle" data-lovdata-URL="LTI/forskrift/2009-03-05-290/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Utfyllende bestemmelser</span></h2><article class="legalP" id="paragraf-8-ledd-1">Styret for Høgskolen Stord/Haugesund kan fastsette utfyllende bestemmelser til denne forskriften.</article></article><article class="legalArticle" data-lovdata-URL="LTI/forskrift/2009-03-05-290/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse</span></h2><article class="legalP" id="paragraf-9-ledd-1">Forskriften trer i kraft 1. april 2009. Forskrift 16. juni 2005 nr. 731 om krav til bachelorgraden ved Høgskolen Stord/Haugesund faller bort.</article></article></main></body></html>