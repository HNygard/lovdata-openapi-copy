<!DOCTYPE html><html lang="no"><head><title>Forskrift om eksamen og studierett ved Høgskolen i Vestfold</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2009-04-30-554</dd><dt class="dokid">DokumentID</dt><dd class="dokid">LTI/forskrift/2009-04-30-554</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="publishedIn">Publisert i</dt><dd class="publishedIn">I 2009 hefte 6 s 837</dd><dt class="dateInForce">I kraft fra</dt><dd class="dateInForce">2009-08-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2005-06-22-733</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-9</li></ul></dd><dt class="dateOfPublication">Kunngjort</dt><dd class="dateOfPublication">2009-05-29 14:35</dd><dt class="lastupdated">Rettet</dt><dd class="lastupdated">2009-08-19 (se nederst)</dd><dt class="journalNumber">Journalnummer</dt><dd class="journalNumber">2009-0435</dd><dt class="titleShort">Korttittel</dt><dd class="titleShort">Forskrift om eksamen og studierett ved HVE</dd><dt class="title">Tittel</dt><dd class="title">Forskrift om eksamen og studierett ved Høgskolen i Vestfold</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av styret for Høgskolen i Vestfold 30. april 2009 med hjemmel i lov 1. april 2005 nr. 15 om universiteter og høyskoler (universitets- og høyskoleloven) § 3-9 sjuende ledd.</dd><dt class="refid">RefID</dt><dd class="refid">forskrift/2009-04-30-554</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om eksamen og studierett ved Høgskolen i Vestfold<ul class="tocSubUl"><li>§ 1. Virkeområde</li><li>§ 2. Definisjoner</li><li>§ 3. Ordinær eksamen og vurderingsform</li><li>§ 4. Ny eksamen og antall eksamens-/praksisforsøk</li><li>§ 5. Oppmelding, avmelding, utdanningsplan og privatist</li><li>§ 6. Vurderingsgrunnlag</li><li>§ 7. Målform og språk</li><li>§ 8. Hjelpemidler ved eksamen</li><li>§ 9. Særordninger ved eksamen</li><li>§ 10. Karakterfastsettelse og omfang av eksamen</li><li>§ 11. Sensur</li><li>§ 12. Begrunnelse for og klage over karakterfastsetting</li><li>§ 13. Klage over formelle feil ved eksamen</li><li>§ 14. Gyldig/ugyldig fravær ved eksamen</li><li>§ 15. Fritak og innpasning</li><li>§ 16. Reduksjon i studiepoeng</li><li>§ 17. Vitnemål og karakterutskrift</li><li>§ 18. Fusk, annullering, skikkethetsvurdering og politiattest</li><li>§ 19. Tap av studierett og permisjon</li><li>§ 20. Utfyllende bestemmelser og instrukser</li><li>§ 21. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2009-04-30-554" id="dokument"><h1>Forskrift om eksamen og studierett ved Høgskolen i Vestfold</h1><article class="legalArticle" data-lovdata-URL="LTI/forskrift/2009-04-30-554/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="numberedLegalP" data-numerator="1" id="paragraf-1-nummer-1">1. Bestemmelsene i denne forskriften gjelder studierett og eksamen ved HVE.</article><article class="numberedLegalP" data-numerator="2" id="paragraf-1-nummer-2">2. Dersom bestemmelsene i denne forskrift står i motstrid med bestemmelser fastsatt av departementet i nasjonal rammeplan for et studium, gjelder bestemmelsene i rammeplanen foran denne forskriften.</article></article><article class="legalArticle" data-lovdata-URL="LTI/forskrift/2009-04-30-554/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" id="paragraf-2-ledd-1">I denne forskriften brukes følgende definisjoner:</article> <article class="defaultP" margin-top="true"><i>Loven</i><p class="leddfortsettelse">Med loven forstås lov 1. april 2005 nr. 15 om universiteter og høyskoler.</p></article> <article class="defaultP" margin-top="true"><i>Student</i><p class="leddfortsettelse">Som student regnes den som er tatt opp til et studium, fag eller emne ved høgskolen, etter lovens § 3-6 og § 3-7.</p></article> <article class="defaultP" margin-top="true"><i>Privatist</i><p class="leddfortsettelse">Som privatist regnes en person som går opp til eksamen etter lovens § 3-10, men som ikke er tatt opp ved faget eller studiet.</p></article> <article class="defaultP" margin-top="true"><i>Rammeplan</i><p class="leddfortsettelse">Rammeplan er betegnelsen for en nasjonal plan som beskriver mål, omfang, innhold, organisering og vurderingsordning i et studium eller fag. Rammeplaner fastsettes av departementet.</p></article> <article class="defaultP" margin-top="true"><i>Fagplan</i><p class="leddfortsettelse">Fagplan er en konkretisering av emne, fag eller emnegruppe i studier som er regulert av nasjonale rammeplaner.</p></article> <article class="defaultP" margin-top="true"><i>Studieplan</i><p class="leddfortsettelse">Studieplan beskriver mål, omfang, innhold, organisering og vurderingsordning i et studium eller fag som ikke er regulert av nasjonale rammeplaner. Studieplaner fastsettes av høgskolens styre.</p></article> <article class="defaultP" margin-top="true"><i>Fag- og emnebeskrivelse</i><p class="leddfortsettelse">Beskrivelse av det faglige innholdet i fag/emne som læringsmål, studieform, organisering og vurderingsordning.</p></article> <article class="defaultP" margin-top="true"><i>Studieprogram</i><p class="leddfortsettelse">Med studieprogram menes en gitt samling emner som studenter kan tas opp til og få studierett på. Et studieprogram kjennetegnes ved at det ikke er nødvendig å søke nytt opptak for å ta nye emner innenfor studieprogrammet. Studieprogrammer kan både være vitnemåls-/ikke-vitnemålsgivende og føre frem til grad, profesjon eller kun avsluttende eksamen.</p></article> <article class="defaultP" margin-top="true"><i>Studiepoeng</i><p class="leddfortsettelse">Studiepoeng er måleenhet for omfang, der et fullt studieår som heltids student er normert til 60 studiepoeng.</p></article> <article class="defaultP" margin-top="true"><i>Obligatoriske arbeider</i><p class="leddfortsettelse">Obligatoriske arbeider er studiekrav hvor resultatet ikke kommer på vitnemålet, men som må være godkjent for at studenten skal få gjennomføre eksamen, gå ut i praksisstudier eller fortsette normal studieprogresjon.</p></article> <article class="defaultP" margin-top="true"><i>Vurderingsgrunnlag</i><p class="leddfortsettelse">Vurderingsgrunnlag er det arbeid studenten fremlegger og som skal karaktersettes.</p></article> <article class="defaultP" margin-top="true"><i>Ordinær eksamen</i><p class="leddfortsettelse">Ordinær eksamen er første eksamensavvikling i et emne, fag eller emnegruppe og er betegnelsen på eksamen i henhold til normert studieprogresjon.</p></article> <article class="defaultP" margin-top="true"><i>Ny eksamen</i><p class="leddfortsettelse">Ny eksamen er andre og tredje eksamensavvikling i samme emne, samme fag eller samme emnegruppe. Eksamensavviklingen gjennomføres normalt i påfølgende semester.</p></article> <article class="defaultP" margin-top="true"><i>Utdanningsplan</i><p class="leddfortsettelse">Individuell elektronisk plan for gjennomføring av et studieprogram, som utarbeides i samarbeid mellom den enkelte student og høgskolen. Utgangspunktet for den individuelle planen er standard plan for studieprogrammet, basert på normert tid. Planen inneholder bestemmelser om gjensidige forpliktelser om studieprogresjon.</p></article></article><article class="legalArticle" data-lovdata-URL="LTI/forskrift/2009-04-30-554/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Ordinær eksamen og vurderingsform</span></h2><article class="numberedLegalP" data-numerator="1" id="paragraf-3-nummer-1">1. Ordinær eksamen skal vanligvis avholdes ved utgangen av det semesteret undervisningen avsluttes. Innenfor samme semester skal det normalt avvikles kun en ordinær eksamen innenfor samme fag/emne.</article><article class="numberedLegalP" data-numerator="2" id="paragraf-3-nummer-2">2. For å avlegge eksamen må semesteravgift for studenter og eksamensavgift for privatister være betalt.</article><article class="numberedLegalP" data-numerator="3" id="paragraf-3-nummer-3">3. Varigheten av den enkelte eksamen og vurderingsformen skal være angitt i fag- eller studieplan. Søknad om utsatt innleveringsfrist skal være skriftlig og vedlagt dokumentasjon og rettes til studieadministrasjon/eksamensansvarlig før innleveringsfristen for den enkelte eksamen.</article></article><article class="legalArticle" data-lovdata-URL="LTI/forskrift/2009-04-30-554/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Ny eksamen og antall eksamens-/praksisforsøk</span></h2><article class="numberedLegalP" data-numerator="1" id="paragraf-4-nummer-1">1. Ny eksamen gjennomføres normalt i første semester etter ordinær eksamen dersom det foreligger oppmelding fra minst en student som har fått karakter F/«Ikke bestått» eller har hatt gyldig fravær på ordinær eksamen. Samme studie-/fagplan som ved siste ordinære eksamen i faget gjelder ved ny eksamen i påfølgende semester. Det er deretter studentenes eget ansvar å kontrollere hvilken studie-/fagplan som gjelder ved senere oppmelding til ny eksamen i et emne, fag eller emnegruppe. Det innebærer at eksamensform og vurderingsuttrykk kan være endret ved ny eksamen. Det kan i enkelte studie- eller fagplaner være satt særskilte krav for å gå opp til ny eksamen.</article><article class="numberedLegalP" data-numerator="2" id="paragraf-4-nummer-2">2. Når et fag eller emne tas ut fra høgskolens undervisningstilbud, plikter høgskolen å gjennomføre ny eksamen i det påfølgende semesteret. Dersom det fremdeles gjenstår oppmeldte kandidater som har karakter F/«Ikke bestått» i et emne, fag eller emnegruppe som er utgått, gjennomføres ny eksamen en siste gang i derpå følgende semester.</article><article class="numberedLegalP" data-numerator="3" id="paragraf-4-nummer-3">3. En student kan avlegge eksamen inntil tre ganger i samme emne, fag eller emnegruppe uansett om eksamen er bestått eller ikke.<article class="legalP" id="paragraf-4-nummer-3-ledd-1">Etter skriftlig begrunnet søknad kan det i spesielle tilfeller gis dispensasjon for et fjerde eksamensforsøk.</article><article class="legalP" id="paragraf-4-nummer-3-ledd-2">Bacheloroppgave, hovedprosjekt og andre større prosjektarbeider, som forutsetter individuell eller gruppebasert veiledning, kan gjentas bare en gang.</article><article class="legalP" id="paragraf-4-nummer-3-ledd-3">En student kan levere ny eller bearbeidet/revidert masteroppgave en gang dersom masteroppgaven er vurdert til «Ikke bestått». Det er ikke adgang til å få vurdert en masteroppgave på ny i samme studieprogram, dersom oppgaven tidligere er vurdert med bestått resultat.</article></article><article class="numberedLegalP" data-numerator="4" id="paragraf-4-nummer-4">4. Ved «Ikke bestått» praksisperiode kan studenten ta denne opp igjen bare en gang.</article><article class="numberedLegalP" data-numerator="5" id="paragraf-4-nummer-5">5. Retten til å fortsette et studium kan være regulert ved særskilte krav for hvert enkelt studium. Dersom det i fag- eller studieplan er stilt krav om at visse eksamener skal være bestått før andre eksamener, skal ny eksamen så langt det er rimelig ut i fra eksamensformens art, gjennomføres så tidlig i påfølgende semester at studentene ikke hindres unødig i sin studieprogresjon.</article><article class="numberedLegalP" data-numerator="6" id="paragraf-4-nummer-6">6. Studenter som skal gjennomføre deler av studiet i utlandet, og som ønsker å avlegge ny eksamen, må som hovedregel gjøre dette mens de oppholder seg i Norge.</article></article><article class="legalArticle" data-lovdata-URL="LTI/forskrift/2009-04-30-554/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Oppmelding, avmelding, utdanningsplan og privatist</span></h2><article class="numberedLegalP" data-numerator="1" id="paragraf-5-nummer-1">1. Oppmelding til ordinær eksamen gjøres på bakgrunn av utdanningsplan, som er godtatt av studenten.<article class="legalP" id="paragraf-5-nummer-1-ledd-1">Utdanningsplan skal utarbeides for alle studenter som er tatt opp til studie av 60 studiepoengs omfang eller mer. Enkelte studier med færre studiepoeng kan ha utdanningsplan.</article><article class="legalP" id="paragraf-5-nummer-1-ledd-2">Utdanningsplanen skal være satt opp slik at studenten skal kunne gjennomføre planlagt studium eller studieløp på normert tid som heltids- eller deltidsstudent. Utdanningsplanen kan endres etter avtale mellom høgskolen og studenten. Utdanningsplanen skal godkjennes av studenten hvert semester. Godkjenningsfrist er 15. februar og 10. september.</article><article class="legalP" id="paragraf-5-nummer-1-ledd-3">Ved oppmelding til ny eksamen, er det studentens eget ansvar å melde seg opp. Studenter uten utdanningsplan melder seg opp til eksamen innen 1. oktober i høstsemesteret og 1. mars i vårsemesteret. Det kan i enkelte fag eller emner være andre oppmeldingsfrister. Disse vil være offentliggjort på studentweb.</article></article><article class="numberedLegalP" data-numerator="2" id="paragraf-5-nummer-2">2. Studentene melder seg selv av eksamen senest 2 uker før eksamensdato, dersom ikke annen frist er kunngjort.</article><article class="numberedLegalP" data-numerator="3" id="paragraf-5-nummer-3">3. Den som fyller kravene i lovens § 3-10, men som ikke er opptatt ved studiet, kan søke opptak til enkelte fag. Vedkommende regnes som student og betaler ordinær avgift. Dersom det av kapasitetshensyn ikke gis opptak, kan det søkes om å avlegge eksamen som privatist.<article class="legalP" id="paragraf-5-nummer-3-ledd-1">Den som fyller kravene i lovens § 3-10, men som ikke er opptatt ved et studium eller i et enkelt fag, kan søke om å fremstille seg til eksamen i et emne/fag, som privatist. Privatisters rettigheter begrenser seg til å delta i offentlige forelesninger og til å gå opp til eksamen, når søknad er innvilget. Privatister skal betale fastsatt eksamensavgift pr. eksamensforsøk. Søknadsfrist for oppmelding er 1. oktober i høstsemesteret og 1. mars i vårsemesteret.</article></article><article class="numberedLegalP" data-numerator="4" id="paragraf-5-nummer-4">4. En student ved høgskolen som ønsker å avlegge eksamen i fag tilhørende annet studieprogram, hvor studenten ikke er innvilget studierett, vurderes etter reglene i § 5 (3) i denne forskrift. Det kan ikke kreves eksamensavgift av kandidat som er registrert som student ved institusjonen.</article></article><article class="legalArticle" data-lovdata-URL="LTI/forskrift/2009-04-30-554/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Vurderingsgrunnlag</span></h2><article class="numberedLegalP" data-numerator="1" id="paragraf-6-nummer-1">1. Vurderingsgrunnlaget skal være angitt i fag- eller studieplan. Lovens krav til upartisk og faglig betryggende prøving av studentenes kunnskaper og ferdigheter skal være innfridd. Studentens kunnskaper og ferdigheter skal vurderes i samsvar med beskrivelsen av mål og metode i fag- eller studieplan.</article><article class="numberedLegalP" data-numerator="2" id="paragraf-6-nummer-2">2. Det skal fremgå av fag- eller studieplan hvilket vurderingsgrunnlag som skal inngå i endelig karakter.</article><article class="numberedLegalP" data-numerator="3" id="paragraf-6-nummer-3">3. Muntlig eksamen skal være offentlig med mindre hensynet til gjennomføring tilsier noe annet. Det kan gjøres unntak fra regelen om offentlighet i enkelte tilfeller, etter skriftlig søknad fra vedkommende kandidat, når særlig tungtveiende grunner tilsier det.</article><article class="numberedLegalP" data-numerator="4" id="paragraf-6-nummer-4">4. Prosjektarbeid som gjennomføres i samarbeid med ekstern partner, kan være underlagt fortrolighetsbestemmelser. Dersom muntlig eksaminasjon i slike tilfeller inngår i vurderingen, kan det fattes vedtak om at eksaminasjonen ikke skal være offentlig.</article></article><article class="legalArticle" data-lovdata-URL="LTI/forskrift/2009-04-30-554/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Målform og språk</span></h2><article class="numberedLegalP" data-numerator="1" id="paragraf-7-nummer-1">1. Eksamensoppgave som gis på norsk, skal som hovedregel foreligge i begge målformer. Dersom alle studenter har ønsket samme målform, gis oppgaven bare i denne målformen.</article><article class="numberedLegalP" data-numerator="2" id="paragraf-7-nummer-2">2. Eksamensoppgaven skal gis på undervisningsspråket.</article><article class="numberedLegalP" data-numerator="3" id="paragraf-7-nummer-3">3. Det kan søkes om å få levere eksamen eller andre skriftlige arbeider som inngår i vurderingsgrunnlaget, på et annet språk enn norsk eller undervisningsspråket. Søknadsfrist er 1. oktober og 1. mars.</article></article><article class="legalArticle" data-lovdata-URL="LTI/forskrift/2009-04-30-554/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Hjelpemidler ved eksamen</span></h2><article class="legalP" id="paragraf-8-ledd-1">Tillatte hjelpemidler skal fremgå av fag-/studieplan samt på eksamensoppgaven. Kandidaten har selv ansvar for å gjøre seg kjent med hvilke hjelpemidler som er tillatt og ta disse med til eksamen.</article></article><article class="legalArticle" data-lovdata-URL="LTI/forskrift/2009-04-30-554/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Særordninger ved eksamen</span></h2><article class="legalP" id="paragraf-9-ledd-1">Studenter som har behov for særordninger i forbindelse med eksamen, må søke om dette innen 1. oktober og 1. mars. Særordninger kan innvilges for en enkelt eksamen, for en gitt periode, eller for hele studietiden dersom det fremgår av dokumentasjonen at behovet er varig. Det kan dispenseres fra søknadsfristen når det fremgår av attest at behovet har oppstått etter fristens utløp.</article><article class="legalP" id="paragraf-9-ledd-2">Tilrettelegging må ikke føre til en reduksjon av de faglige kravene som stilles ved det enkelte studium.</article></article><article class="legalArticle" data-lovdata-URL="LTI/forskrift/2009-04-30-554/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Karakterfastsettelse og omfang av eksamen</span></h2><article class="numberedLegalP" data-numerator="1" id="paragraf-10-nummer-1">1. Ved eksamen benyttes normalt karakterene A-E som uttrykk for bestått, mens F betyr ikke bestått. Karakterbetegnelsene «Bestått» og «Ikke bestått» kan benyttes i fag, emner og emnegrupper hvor annen karakterfastsetting er vanskelig eller uhensiktsmessig, og/eller når dette er fastsatt i fag- eller studieplan.<article class="legalP" id="paragraf-10-nummer-1-ledd-1">«Bestått/Ikke bestått» kan bare benyttes i et omfang som normalt ikke overstiger 25&#xa0;% av studiepoengene som inngår i den teoretiske delen av vedkommende studieprogram. Det samlede omfang av «Bestått»/«Ikke bestått» må ikke overstige 50&#xa0;% av studiepoengene som inngår i studiet.</article><article class="legalP" id="paragraf-10-nummer-1-ledd-2">Ved «Bestått»/«Ikke bestått» skal grensen for bestått fastsettes av faglærer og sensor i det enkelte emnet, og gi uttrykk for at besvarelsen har et tilfredsstillende kunnskapsnivå.</article></article><article class="numberedLegalP" data-numerator="2" id="paragraf-10-nummer-2">2. Fremgangsmåten ved fastsetting av karakter, herunder innbyrdes vekting av deleksamener osv., skal være fastsatt i fag- og studieplan. Ved fastsetting av endelig karakter på bakgrunn av flere eksamener, kreves det at alle deleksamener er bestått før det gis endelig karakter.<article class="legalP" id="paragraf-10-nummer-2-ledd-1">En eksamen skal omfatte minimum 10 studiepoeng i de ordinære studietilbudene. Emner/fag fra 31 til og med 60 studiepoengs omfang kan ha inntil 4 deleksamener. Det kan søkes studiedirektør om dispensasjon, ut fra føringer i rammeplan eller særskilt faglig/pedagogisk hensyn.</article><article class="legalP" id="paragraf-10-nummer-2-ledd-2">Det skal fremgå av fag- eller studieplan dersom slike deleksamener kreves bestått i en bestemt rekkefølge.</article></article><article class="numberedLegalP" data-numerator="3" id="paragraf-10-nummer-3">3. Karakterfastsettelsen er i utgangspunktet individuell, også ved gruppebesvarelser både muntlig og skriftlig. Dersom det sannsynliggjøres at en eller flere av gruppedeltakerne ikke har bidratt til besvarelsen i henhold til forutsetningene, er det tilstrekkelig at en student ber om individuell karakterfastsetting. Dette må gjøres senest ved innlevering.<article class="legalP" id="paragraf-10-nummer-3-ledd-1">Sensor kan i tillegg kreve at det settes individuell karakter når det fremkommer at forutsetningen for gruppedeltagelse ikke er oppfylt. I slike tilfelle skal det i samråd med aktuell faglærer bestemmes at karakter fra gruppeoppgaver justeres individuelt etter muntlig eksaminasjon, selv om dette ikke er forutsatt i fag- eller studieplan. Slik eksaminasjon regnes som eksamen i relasjon til bestemmelsene om sensur og offentlighet. Sensur for aktuell kandidat tilbakeholdes i så fall til saken er avklart.</article></article><article class="numberedLegalP" data-numerator="4" id="paragraf-10-nummer-4">4. Dersom en kandidat har bestått samme eksamen flere ganger, gjelder beste karakter, og bare denne skal fremgå av karakterutskrift og vitnemål.</article><article class="numberedLegalP" data-numerator="5" id="paragraf-10-nummer-5">5. For vurdering av obligatorisk praksis, gjelder spesielle regler for hvert av de studier som omfatter slike elementer. Slike regler er dels nedfelt i lovens § 4-10 (6) og dels i rammeplaner eller andre bestemmelser. Høgskolen kan gi utfyllende bestemmelser.</article></article><article class="legalArticle" data-lovdata-URL="LTI/forskrift/2009-04-30-554/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Sensur</span></h2><article class="numberedLegalP" data-numerator="1" id="paragraf-11-nummer-1">1. Det skal være ekstern evaluering av vurderingen eller vurderingsordningen. jf. loven § 3-9.</article><article class="numberedLegalP" data-numerator="2" id="paragraf-11-nummer-2">2. For alle studieprogram av 60 studiepoengs omfang eller mer, skal ekstern sensor sensurere vurderingsgrunnlaget i minst et fag eller emne per studieår.</article><article class="numberedLegalP" data-numerator="3" id="paragraf-11-nummer-3">3. Ekstern sensor:<ul class="defaultList"><li data-li-identifier="-" data-name="-"><article class="listArticle" id="paragraf-11-nummer-3-punkt-1"><article class="legalP" id="paragraf-11-nummer-3-punkt-1-ledd-1">skal oppnevnes av dekan ved den enkelte avdeling.</article></article></li><li data-li-identifier="-" data-name="-"><article class="listArticle" id="paragraf-11-nummer-3-punkt-2"><article class="legalP" id="paragraf-11-nummer-3-punkt-2-ledd-1">kan ikke være tilsatt ved høgskolen, eller ha hatt ansvar for emner, fag eller emnegrupper ved høgskolen i samme studieår som vurdering finner sted.</article></article></li><li data-li-identifier="-" data-name="-"><article class="listArticle" id="paragraf-11-nummer-3-punkt-3"><article class="legalP" id="paragraf-11-nummer-3-punkt-3-ledd-1">må være ansatt på minst høgskolelektor- eller amanuensisnivå ved universitet, høgskole eller annen forskningsinstitusjon.</article></article></li><li data-li-identifier="-" data-name="-"><article class="listArticle" id="paragraf-11-nummer-3-punkt-4"><article class="legalP" id="paragraf-11-nummer-3-punkt-4-ledd-1">eller på annen måte ha dokumentert vitenskapelig kompetanse på tilsvarende nivå innen aktuelt fagområde, eller gjennom yrkespraksis være særlig kvalifisert innen aktuelt fagområde.</article></article></li></ul></article><article class="numberedLegalP" data-numerator="4" id="paragraf-11-nummer-4">4. Intern sensor vil normalt være fagansvarlig(e) lærer(e). Dekan kan i spesielle tilfeller oppnevne annen kvalifisert sensor.</article><article class="numberedLegalP" data-numerator="5" id="paragraf-11-nummer-5">5. Den som påtar seg et sensoroppdrag, har plikt til å overholde lovens hovedregel om 3 ukers sensurfrist. Med 3 uker forstås 15 arbeidsdager. Styret kan gjøre vedtak om å utvide sensurfristen med inntil 2 uker i enkelte emner, fag eller emnegrupper. Ved ny sensur som følge av klage, bytte av sensor som følge av uforutsett forfall eller som følge av pkt. 7 i denne §, regnes sensurfristen fra det tidspunkt ny(e) sensor(er) er oppnevnt.</article><article class="numberedLegalP" data-numerator="6" id="paragraf-11-nummer-6">6. Det skal være minst to sensorer, hvorav minst en ekstern, ved bedømmelse av kandidaters selvstendige arbeid i høyere grad. Sensurfrist ved masteroppgaver og andre større skriftlige arbeider på 30 studiepoeng er 6 uker (30 arbeidsdager) og 8 uker (40 arbeidsdager) på arbeider med omfang over 31 studiepoeng.</article><article class="numberedLegalP" data-numerator="7" id="paragraf-11-nummer-7">7. Når to sensorer i fellesskap skal fastsette karakteren, og det ikke er mulig å oppnå enighet om et felles sensurvedtak, avgjøres karakteren av en tredje, ekstern sensor. Denne skal gjøres kjent med de første sensorenes karakterforslag med begrunnelse.</article><article class="numberedLegalP" data-numerator="8" id="paragraf-11-nummer-8">8. Sensur og sensurfrist skal alltid kunngjøres i studentweb.</article><article class="numberedLegalP" data-numerator="9" id="paragraf-11-nummer-9">9. Obligatoriske arbeider som inngår i fag, emner eller emnegruppe må være godkjent før student kan få endelig karakter i emnet/faget.</article><article class="numberedLegalP" data-numerator="10" id="paragraf-11-nummer-10">10. Ved bedømmelse av muntlig eksamen og vurdering av praktiske prøver eller lignende som inngår i vurderingsgrunnlaget, og som etter sin art ikke lar seg etterprøve, skal det benyttes to sensorer, enten to interne eller en intern og en ekstern.</article></article><article class="legalArticle" data-lovdata-URL="LTI/forskrift/2009-04-30-554/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Begrunnelse for og klage over karakterfastsetting</span></h2><article class="numberedLegalP" data-numerator="1" id="paragraf-12-nummer-1">1. Regler for begrunnelse og klage fremgår av lovens § 5-3. Ved forhold som ikke er spesielt omtalt i loven eller i denne forskrift, legges forvaltningslovens prinsipper til grunn.</article><article class="numberedLegalP" data-numerator="2" id="paragraf-12-nummer-2">2. Ved muntlig eksamen eller ved bedømmelse av praktiske ferdigheter må krav om begrunnelse fremsettes umiddelbart etter at karakter er meddelt. Ved annen eksamen er fristen 1 uke fra karakter er kunngjort.</article><article class="numberedLegalP" data-numerator="3" id="paragraf-12-nummer-3">3. Begrunnelse kan gis muntlig eller skriftlig av sensor(ene). Sensor(ene) bestemmer formen. Ved muntlig begrunnelse skal studenten gis skriftlig dokumentasjon for tidspunktet når begrunnelsen ble gitt. Begrunnelse skal være gitt innen to uker etter at krav ble satt frem, jf. loven § 5-3 (2). Dersom en student avslår muntlig begrunnelse regnes begrunnelsen som gitt og studenten gis skriftlig bekreftelse for tidspunkt når begrunnelsen ble avslått.</article><article class="numberedLegalP" data-numerator="4" id="paragraf-12-nummer-4">4. Krav om begrunnelse skal normalt ikke kunne føre til endring av karakter. Slik endring kan likevel foretas til gunst for kandidaten, dersom det er åpenbart at det har vært gjort formell(e) feil ved første gangs karakterfastsettelse, og de opprinnelige sensorene er enige om at det er gjort formell(e) feil.</article><article class="numberedLegalP" data-numerator="5" id="paragraf-12-nummer-5">5. Klage på karakter må fremsettes skriftlig innen 3 uker etter at karakter er kunngjort. Dersom kandidaten har fremsatt krav om begrunnelse, løper 3-ukersfristen fra begrunnelse ble meddelt. Ved klage på karakter foretas ny sensur av minst to nye sensorer, hvorav minst en ekstern. Ved ny sensur kan resultatet bli likt, bedre eller dårligere.<article class="legalP" id="paragraf-12-nummer-5-ledd-1">Klageretten gjelder også ved obligatoriske innleveringer/forprøver i forkant for eksamen. Jf. loven § 5-2 og § 5-3.</article></article><article class="numberedLegalP" data-numerator="6" id="paragraf-12-nummer-6">6. Bedømmelse av muntlig eksamen og bedømmelse av praktiske ferdigheter eller lignende som etter sin art ikke lar seg etterprøve, kan ikke påklages. Jf. loven § 5-3 (5).</article><article class="numberedLegalP" data-numerator="7" id="paragraf-12-nummer-7">7. Ved gruppebesvarelse må klage på karakter være underskrevet av alle gruppens medlemmer.</article><article class="numberedLegalP" data-numerator="8" id="paragraf-12-nummer-8">8. Framsettes det klage over karakterfastsetting for et emne som omfattes av et allerede utferdiget vitnemål eller karakterutskrift etter fullført utdanning, må dette dokumentet tilbakeleveres til høgskolen før klagen kan tas under behandling.</article><article class="numberedLegalP" data-numerator="9" id="paragraf-12-nummer-9">9. Karakterfastsetting ved ny sensurering etter denne paragraf kan ikke påklages. Jf. § loven 5-3 (6).</article></article><article class="legalArticle" data-lovdata-URL="LTI/forskrift/2009-04-30-554/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Klage over formelle feil ved eksamen</span></h2><article class="numberedLegalP" data-numerator="1" id="paragraf-13-nummer-1">1. Den som har vært oppe til eksamen kan klage over formelle feil som kan ha hatt betydning for bedømmelsen av en eller flere av kandidatenes prestasjoner. Begrunnet klage må fremsettes innen 3 uker etter at kandidaten blir kjent med, eller burde bli kjent med det forhold som begrunner klagen.</article><article class="numberedLegalP" data-numerator="2" id="paragraf-13-nummer-2">2. Ved gruppearbeider må klage på formelle feil ved eksamen være underskrevet av alle gruppens medlemmer.</article><article class="numberedLegalP" data-numerator="3" id="paragraf-13-nummer-3">3. Høgskoledirektøren kan bestemme at det skal foretas ny sensur dersom det er åpenbart at klagen er berettiget, og at det påklagede forhold bare kan ha virket inn på klagerens egen karakter. Dersom høgskoledirektøren ikke gir klageren medhold, eller det er grunn til å tro at feilen kan ha hatt betydning for andre enn klageren, skal saken forelegges høgskolens klagenemnd.<article class="legalP" id="paragraf-13-nummer-3-ledd-1">Finner klagenemnda at det er begått formelle feil som kan ha hatt betydning for en eller flere av kandidatenes prestasjon eller bedømmelsen av denne, kan det bestemmes at det skal foretas ny sensur enten bare for klageren eller for alle kandidater som har vært gjennom vedkommende eksamen eller at eksamen annulleres og at det holdes ny eksamen.</article></article><article class="numberedLegalP" data-numerator="4" id="paragraf-13-nummer-4">4. Karakterfastsetting ved ny sensurering etter denne paragraf kan påklages etter reglene i loven § 5-3.</article></article><article class="legalArticle" data-lovdata-URL="LTI/forskrift/2009-04-30-554/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Gyldig/ugyldig fravær ved eksamen</span></h2><article class="numberedLegalP" data-numerator="1" id="paragraf-14-nummer-1">1. Studenter som uteblir fra en eksamen eller ikke gjennomfører annen vurdering innen en gitt frist og som påberoper seg gyldig grunn, må senest innen en uke, underrette studieadministrasjonen/eksamensansvarlig skriftlig om dette vedlagt dokumentasjon. Ved egen sykdom, eller sykdom/dødsfall/ulykke i nærmeste familie, skal det foreligge legeerklæring. Nevnte årsaker regnes som gyldig fravær. Fravær som skyldes studentens egne disposisjoner, godkjennes ikke.</article><article class="numberedLegalP" data-numerator="2" id="paragraf-14-nummer-2">2. Godkjent fravær teller ikke som eksamensforsøk i relasjon til bestemmelsen i § 4 (3) i denne forskrift. Fravær som blir godkjent registreres som «Gyldig fravær».</article><article class="numberedLegalP" data-numerator="3" id="paragraf-14-nummer-3">3. Studenter som trekker seg etter fastsatt frist, eller som ikke møter, vil bli registrert med «Ugyldig fravær» og tellende eksamensforsøk.<article class="legalP" id="paragraf-14-nummer-3-ledd-1">Studenter som møter, men som blir syke under eksamen, må velge om de vil levere eller trekke besvarelsen. Ved levering vil besvarelsen gå til sensurering. Ved trekk må sykemelding leveres studieadministrasjon innen en uke etter eksamensdato, for å unngå bruk av et eksamensforsøk.</article><article class="legalP" id="paragraf-14-nummer-3-ledd-2">Studenter som ikke innleverer hjemmeeksamen eller andre skriftlige eksamensbesvarelser innen innleveringsfristen, og som ikke har gyldig grunn til det, regnes som fremstilt til eksamen og gis karakteren «Ugyldig fravær».</article></article></article><article class="legalArticle" data-lovdata-URL="LTI/forskrift/2009-04-30-554/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Fritak og innpasning</span></h2><article class="numberedLegalP" data-numerator="1" id="paragraf-15-nummer-1">1. Søknad om innpasninger i henhold til lovens § 3-4 og § 3-5 fritak for eksamen avgjøres i samarbeid med aktuelt fagmiljø/studieleder.</article><article class="numberedLegalP" data-numerator="2" id="paragraf-15-nummer-2">2. Fritak skal fremgå av vitnemålet med angivelse av fritaksgrunnlaget. Studiepoeng skal angis.</article></article><article class="legalArticle" data-lovdata-URL="LTI/forskrift/2009-04-30-554/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Reduksjon i studiepoeng</span></h2><article class="legalP" id="paragraf-16-ledd-1">Dersom en student har avlagt eksamen i forskjellige fag hvis innhold helt eller delvis dekker hverandre, og disse skal inngå i ett og samme studium, skal det foretas en reduksjon i antall studiepoeng. Aktuelt fagmiljø/studieleder avgjør omfanget som skal reduseres, etter følgende retningslinjer:<ul class="defaultList"><li data-li-identifier="1." data-name="1."><article class="listArticle" id="paragraf-16-ledd-1-punkt-1"><article class="legalP" id="paragraf-16-ledd-1-punkt-1-ledd-1">ikke obligatoriske emner, fag eller emnegrupper fremfor obligatoriske.</article></article></li><li data-li-identifier="2." data-name="2."><article class="listArticle" id="paragraf-16-ledd-1-punkt-2"><article class="legalP" id="paragraf-16-ledd-1-punkt-2-ledd-1">innpasnings- eller fritaksfag fremfor høgskolens egne emner, fag eller emnegrupper.</article></article></li><li data-li-identifier="3." data-name="3."><article class="listArticle" id="paragraf-16-ledd-1-punkt-3"><article class="legalP" id="paragraf-16-ledd-1-punkt-3-ledd-1">utgåtte emner, fag eller emnegrupper fremfor aktive.</article></article></li></ul></article><article class="legalP" id="paragraf-16-ledd-2">I tilfeller som ikke dekkes av disse retningslinjer, gis det reduksjon i det fag som har dårligst karakter.</article></article><article class="legalArticle" data-lovdata-URL="LTI/forskrift/2009-04-30-554/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Vitnemål og karakterutskrift</span></h2><article class="numberedLegalP" data-numerator="1" id="paragraf-17-nummer-1">1. Vitnemål kan utstedes for fullført grad eller studieprogram, som høgskolen er akkreditert til å utferdige. For andre utdanningsprogram utstedes karakterutskrift. For at høgskolen skal kunne tildele en grad eller utstede vitnemål for fullført utdanning, må minst 60 av studiepoengene som skal inngå i beregningsgrunnlaget, være avlagt ved institusjonen. Jf. forskrift 10. april 2006 nr. 412.<article class="legalP" id="paragraf-17-nummer-1-ledd-1">Det skal fremgå av vitnemålet/«Grunnlag for vitnemål» eller karakterutskriften hvilke eksamener/prøver/praksisstudier som er avlagt med angivelse av omfang, resultat og semester det er avlagt. Dersom en student har fritak for eksamen etter § 15, skal dette fremgå.</article><article class="legalP" id="paragraf-17-nummer-1-ledd-2">Som dokumentasjon for beståtte eksamener som utgjør del av et studieprogram, gis karakterutskrift.</article></article><article class="numberedLegalP" data-numerator="2" id="paragraf-17-nummer-2">2. Det utstedes normalt kun ett vitnemål per kandidat. Vitnemål utstedes på norsk. I studieprogram hvor undervisningsspråket er engelsk, utstedes vitnemål med engelsk tekst. En kandidat kan kreve nytt vitnemål eller grunnlag for vitnemål ved forbedring av karakter som inngår på vitnemålet, når denne forbedring har skjedd ved avlagt eksamen ved Høgskolen i Vestfold. Ved utstedelse av nytt vitnemål etter dette punkt, skal tidligere vitnemål tilbakeleveres før nytt vitnemål utstedes.</article><article class="numberedLegalP" data-numerator="3" id="paragraf-17-nummer-3">3. Dersom det sannsynliggjøres at vitnemål er forsvunnet eller ødelagt, kan det utstedes nytt vitnemål. Det nye vitnemålet skal ha påskrift «DUPLIKAT», og både opprinnelig gyldighetsdato og dato for utstedelse av duplikatet skal fremgå. Styret kan fastsette gebyr for duplikatvitnemål.</article><article class="numberedLegalP" data-numerator="4" id="paragraf-17-nummer-4">4. Overskytende valgfag vil normalt bli påført «Grunnlag for vitnemål», med mindre studenten innen en uke etter kunngjøring av siste sensur ber om å få utelatt fag. Deleksamener som inngår i en sammensatt karakter spesifiseres ikke på vitnemålet. I de tilfeller hvor delemner inneholder både tall- og bokstavkarakter, kan det gjøres unntak fra dette.</article><article class="numberedLegalP" data-numerator="5" id="paragraf-17-nummer-5">5. Karakterutskrift vil normalt omfatte alle eksamener som vedkommende student har gjennomført og bestått ved høgskolen. Delkarakterer angis dersom ikke alle delene i det samlede vurderingsgrunnlaget er bestått. Studenten kan på anmodning få dokumentert deltagelse i undervisning til tross for ikke bestått/avlagt eksamen.</article><article class="numberedLegalP" data-numerator="6" id="paragraf-17-nummer-6">6. Diploma Supplement er et internasjonalt vitnemålstillegg. Det gir utfyllende beskrivelse av kvalifikasjonene som studenten har oppnådd. Diploma Supplement utstedes til alle studenter som får vitnemål ved Høgskolen i Vestfold.</article><article class="numberedLegalP" data-numerator="7" id="paragraf-17-nummer-7">7. Ved klage på karakter etter § 12 eller formelle feil ved eksamen etter § 13, kan vitnemål eller karakterutskrift tilbakeholdes til klagen er avgjort. Dersom slik dokumentasjon allerede er utsendt, kan denne kreves tilbake før klagen tas opp til behandling.</article></article><article class="legalArticle" data-lovdata-URL="LTI/forskrift/2009-04-30-554/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Fusk, annullering, skikkethetsvurdering og politiattest</span></h2><article class="numberedLegalP" data-numerator="1" id="paragraf-18-nummer-1">1. Bruk av andre hjelpemidler ved skoleeksamen enn de som er oppført på eksamensoppgavens forside, betraktes som fusk. Det samme gjelder dersom kandidaten besitter slike hjelpemidler etter at eksamen er startet, selv om det ikke er påvist at hjelpemidlet har vært i bruk.</article><article class="numberedLegalP" data-numerator="2" id="paragraf-18-nummer-2">2. Ved skriftlige arbeider som inngår i vurderingsgrunnlaget, vil kopiering, sitering, avskrift av faglitteratur, internettsider og andres arbeider, uten kildehenvisning bli vurdert som fusk. Dette gjelder også obligatorisk arbeider.<article class="legalP" id="paragraf-18-nummer-2-ledd-1">Dette kan også gjelde dersom besvarelsen er preget av manglende selvstendighet, besvarelsen er svært lik en annen besvarelse, (egen eller andres), eller at den åpenbart er utarbeidet av andre.</article></article><article class="numberedLegalP" data-numerator="3" id="paragraf-18-nummer-3">3. Dersom det oppstår mistanke om fusk, medvirkning til fusk eller forsøk på fusk i forbindelse med en eksamen, skal kandidaten straks gjøres oppmerksom på at forholdet vil bli rapportert. Kandidaten velger selv om vedkommende vil fullføre eller avbryte eksamen.</article><article class="numberedLegalP" data-numerator="4" id="paragraf-18-nummer-4">4. Kandidater som blir tatt i fusk, eller gjør forsøk på fusk i forbindelse med en eksamen, prøve eller obligatoriske arbeider kan utestenges fra høgskolen og fratas retten til å gå opp til eksamen ved andre utdanningsinstitusjoner i inntil ett år.<article class="legalP" id="paragraf-18-nummer-4-ledd-1">Vedtak om annullering av eksamen og utestenging fattes av høgskolens klagenemnd. Nasjonal klagenemnd behandler klager etter vedtak i høgskolens klagenemnd. Jf. loven § 4-7 til § 4-10.</article></article><article class="numberedLegalP" data-numerator="5" id="paragraf-18-nummer-5">5. Adgang til annullering av eksamen foreldes ikke. Jf. loven § 4-7 (4).</article><article class="numberedLegalP" data-numerator="6" id="paragraf-18-nummer-6">6. Høgskolen skal vurdere om den enkelte student er skikket for yrket i henhold til studieprogram studenten er tatt opp til. Ved Høgskolen i Vestfold omfattes følgende utdanninger av skikkethetsvurdering: Lærerutdanning for ungdomstrinnet, – barnetrinnet, allmennlærer-, førskolelærer-, faglærer-, praktisk-pedagogisk-, jordmor-, sykepleier- og tannpleierutdanning. Jf. Forskrift 30. juni 2006 nr. 859.</article><article class="numberedLegalP" data-numerator="7" id="paragraf-18-nummer-7">7. Ved studier som krever politiattest, skal slik attest leveres innen de frister som settes ved opptak til studiet, senest 1. september. Ved Høgskolen i Vestfold omfattes følgende utdanninger: Lærerutdanning for ungdomstrinnet, – barnetrinnet, allmennlærer-, førskolelærer-, faglærer-, sykepleier- og tannpleierutdanning. Jf. forskrift 10. oktober 2005 nr. 1191 med endring i Rundskriv F-10-05.</article></article><article class="legalArticle" data-lovdata-URL="LTI/forskrift/2009-04-30-554/§19" data-name="§19" id="paragraf-19"><h2 class="legalArticleHeader"><span class="legalArticleValue">§ 19</span>. <span class="legalArticleTitle">Tap av studierett og permisjon</span></h2><article class="numberedLegalP" data-numerator="1" id="paragraf-19-nummer-1">1. Studierett til det studieprogram studenten er tatt opp til, tapes:<ul class="defaultList"><li data-li-identifier="1.1." data-name="1.1."><article class="listArticle" id="paragraf-19-nummer-1-punkt-1"><article class="legalP" id="paragraf-19-nummer-1-punkt-1-ledd-1">dersom det i løpet av ett år ikke har skjedd studieprogresjon eller er innvilget permisjon.</article></article></li><li data-li-identifier="1.2." data-name="1.2."><article class="listArticle" id="paragraf-19-nummer-1-punkt-2"><article class="legalP" id="paragraf-19-nummer-1-punkt-2-ledd-1">dersom en student har fått karakter F/«Ikke bestått» 3 ganger til eksamen i samme emne, fag, emnegruppe, og vedkommende ikke er innvilget dispensasjon for et 4. eksamensforsøk.</article></article></li><li data-li-identifier="1.3." data-name="1.3."><article class="listArticle" id="paragraf-19-nummer-1-punkt-3"><article class="legalP" id="paragraf-19-nummer-1-punkt-3-ledd-1">dersom en student har fått «Ikke bestått» 2 ganger på samme praksisemne/-periode/kliniske studier.</article></article></li><li data-li-identifier="1.4." data-name="1.4."><article class="listArticle" id="paragraf-19-nummer-1-punkt-4"><article class="legalP" id="paragraf-19-nummer-1-punkt-4-ledd-1">når studenten selv skriftlig bekrefter at han/hun trekker seg fra studieprogrammet før det er fullført.</article></article></li></ul></article><article class="numberedLegalP" data-numerator="2" id="paragraf-19-nummer-2">2. Det må sendes skriftlig begrunnet søknad vedlagt ev. dokumentasjon, på permisjon fra studiet. Studenter som får barn under studiet har rett til permisjon jf. loven, § 4-5. Permisjon kan videre gis ved førstegangstjeneste, sykdom eller andre tungtveiende grunner.<article class="legalP" id="paragraf-19-nummer-2-ledd-1">Gjenopptak av studiet betinger at det er ledig studieplass i aktuelt semester/kull/klasse. Dersom det ikke er kapasitet, vil det bli satt opp prioritert venteliste. Studenter som etter endt fødselspermisjon og studenter som har fulgt normal studieprogresjon frem til permisjonstidspunkt, har fortrinnsrett ved gjenopptak. Jf. loven § 4-5 (2).</article><article class="legalP" id="paragraf-19-nummer-2-ledd-2">I permisjonstiden beholdes studieplassen/studieretten ved høgskolen.</article></article><article class="numberedLegalP" data-numerator="3" id="paragraf-19-nummer-3">3. I studier uten tvungen studieprogresjon må studenter, som etter normert studietid fortsatt gjenstår med eksamener, fullføre disse innen 3 år etter siste avlagte eksamen. Etter denne perioden må studenten søke opptak på ordinær måte for deretter å søke innpassing av eventuelle relevante fag.</article><article class="numberedLegalP" data-numerator="4" id="paragraf-19-nummer-4">4. Studenter som mister studieretten etter punkt 1.1 til 1.3, kan søke opptak til samme studium ved Høgskolen i Vestfold etter tre år.</article></article><article class="legalArticle" data-lovdata-URL="LTI/forskrift/2009-04-30-554/§20" data-name="§20" id="paragraf-20"><h2 class="legalArticleHeader"><span class="legalArticleValue">§ 20</span>. <span class="legalArticleTitle">Utfyllende bestemmelser og instrukser</span></h2><article class="legalP" id="paragraf-20-ledd-1">Høgskoledirektøren eller den han gir myndighet kan gi utfyllende bestemmelser og instrukser til denne forskrift. Slike bestemmelser kan ikke tilsidesette bestemmelser i loven og denne forskrift.</article></article><article class="legalArticle" data-lovdata-URL="LTI/forskrift/2009-04-30-554/§21" data-name="§21" id="paragraf-21"><h2 class="legalArticleHeader"><span class="legalArticleValue">§ 21</span>. <span class="legalArticleTitle">Ikrafttredelse</span></h2><article class="legalP" id="paragraf-21-ledd-1">Denne forskrift trer i kraft 1. august 2009. Forskrift 22. juni 2005 nr. 733 om eksamen og studierett ved Høgskolen i Vestfold oppheves fra samme tidspunkt.</article><article class="defaultP" data-text-size="small">P: I 2009 hefte 9 (Rettelse)<p class="leddfortsettelse">Det som er rettet er satt i kursiv.</p></article> <article class="defaultP" margin-top="true">§ 10 nr. 2 annet ledd skal lyde:</article><article class="legalP" id="paragraf-21-ledd-2">En eksamen skal<i>, som hovedregel,</i> omfatte minimum 10 studiepoeng i de ordinære studietilbudene. Emner/fag fra 31 til og med 60 studiepoengs omfang kan ha inntil 4 deleksamener. <i>Rektor kan gi dispensasjon fra denne bestemmelsen,</i> ut fra føringer i rammeplan eller særskilt faglig/pedagogisk hensyn.</article></article></main></body></html>