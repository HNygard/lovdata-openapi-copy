<!DOCTYPE html><html lang="no"><head><title>Statens helsetilsyns myndighet på barnevernområdet fra 1. januar 2010. Delegering av myndighet fra Barne- og likestillingsdepartementet</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2009-12-18-1931</dd><dt class="dokid">DokumentID</dt><dd class="dokid">LTI/forskrift/2009-12-18-1931</dd><dt class="ministry">Departement</dt><dd class="ministry"><ul><li>Barne- og likestillingsdepartementet</li></ul></dd><dt class="subunit">Etat</dt><dd class="subunit"><ul><li>Barnevernsavdelingen, juridisk seksjon</li></ul></dd><dt class="dateInForce">I kraft fra</dt><dd class="dateInForce">2010-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1992-07-17-100/§2-3b</li></ul></dd><dt class="dateOfPublication">Kunngjort</dt><dd class="dateOfPublication">2020-12-02 15:00</dd><dt class="journalNumber">Journalnummer</dt><dd class="journalNumber">2020-1674</dd><dt class="titleShort">Korttittel</dt><dd class="titleShort">Deleg. av myndighet fra Barne- og likestillingsdepartementet til Statens helsetilsyn på barnevernområdet</dd><dt class="title">Tittel</dt><dd class="title">Statens helsetilsyns myndighet på barnevernområdet fra 1. januar 2010. Delegering av myndighet fra Barne- og likestillingsdepartementet</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Barne- og likestillingsdepartementet 18. desember 2009 med hjemmel i lov 17. juli 1992 nr. 100 om barneverntjenester (barnevernloven) § 2-3b.</dd><dt class="refid">RefID</dt><dd class="refid">forskrift/2009-12-18-1931</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Statens helsetilsyns myndighet på barnevernområdet fra 1. januar 2010. Delegering av myndighet fra Barne- og likestillingsdepartementet<ul class="tocSubUl"><li>Delegering av myndighet</li><li>Etatsstyring</li></ul></li></ul></dd></dl></header><main class="documentBody" data-lovdata-URL="LTI/forskrift/2009-12-18-1931" id="dokument"><h1>Statens helsetilsyns myndighet på barnevernområdet fra 1. januar 2010. Delegering av myndighet fra Barne- og likestillingsdepartementet</h1><article class="legalP" id="ledd-1">Fra 1. januar 2010 overføres det overordnede faglige tilsynet med barnevernet til Statens helsetilsyn, jf. barnevernloven § 2-3b. Hensikten med dette brevet er å klargjøre hvilket ansvar som etter overføringen tilligger Statens helsetilsyn samt å delegere myndighet fra Barne- og likestillingsdepartementet til Statens helsetilsyn. Brevet har vært forelagt Helse- og omsorgsdepartementet som etatsansvarlig for Statens helsetilsyn.</article><article class="legalP" id="ledd-2">Det ansvaret som fra 1. januar 2010 tilligger Statens helsetilsyn omfatter det overordende ansvaret for tilsynet som fylkesmannen utøver med barneverntjenesten i kommunene og med barneverninstitusjoner, omsorgssentre for mindreårige og sentre for foreldre og barn.</article><article class="legalP" id="ledd-3">Statens helsetilsyn skal etter dette bl.a.:<ul class="defaultList"><li data-li-identifier="•" data-name="•"><article class="listArticle" id="ledd-3-punkt-1"><article class="legalP" id="ledd-3-punkt-1-ledd-1">Bidra til at den enkelte kommune eller virksomhet møter et samordnet tilsyn</article></article></li><li data-li-identifier="•" data-name="•"><article class="listArticle" id="ledd-3-punkt-2"><article class="legalP" id="ledd-3-punkt-2-ledd-1">Bidra til harmonisering av embetenes krav til tjenestene</article></article></li><li data-li-identifier="•" data-name="•"><article class="listArticle" id="ledd-3-punkt-3"><article class="legalP" id="ledd-3-punkt-3-ledd-1">Ha ansvar for oppbygging og vedlikehold av kompetanse</article></article></li><li data-li-identifier="•" data-name="•"><article class="listArticle" id="ledd-3-punkt-4"><article class="legalP" id="ledd-3-punkt-4-ledd-1">Innhente, oppsummere og videreformidle tilsynserfaringer</article></article></li><li data-li-identifier="•" data-name="•"><article class="listArticle" id="ledd-3-punkt-5"><article class="legalP" id="ledd-3-punkt-5-ledd-1">Bidra til kontinuerlig overvåking av områder med fare for svikt.</article></article></li></ul></article><article class="legalP" id="ledd-4">Som overordnet organ for fylkesmannen vil Statens helsetilsyn behandle klager over fylkesmannens vedtak om å pålegge kommunen å rette forhold, jf. kommuneloven § 60d. Statens helsetilsyn vil også være overordnet organ for fylkesmannens pålegg om å rette forhold på en institusjon, eller vedtak om å nedlegge driften av institusjonen, jf. barnevernloven § 5-7 annet ledd. Jf. også Ot.prp.nr.69 (2008–2009) der dette ansvaret er presisert. Statens helsetilsyn vil videre være overordnet organ for fylkesmannens behandling av enkelthenvendelser som fylkesmannen mottar i kraft av sitt tilsynsansvar, såkalte tilsynsklager, jf. barnevernloven § 2-3 fjerde ledd. Ansvaret omfatter både tilsynsklager som omhandler barneverntjenestens saksbehandling og tilsynsklager på andre forhold/hendelser både rettet mot den kommunale barneverntjenesten og institusjoner.</article><article class="legalP" id="ledd-5">I henhold til § 6 i forskrift av 16. desember 1992 nr. 1243, med endringer av 9. desember 2009, om fylkesmannens adgang til å ilegge kommuner mulkt ved oversittelse av fristene i barnevernloven § 6-9 kan fylkesmannens vedtak om ileggelse av mulkt fra 1. januar 2010 påklages til Statens helsetilsyn.</article><article class="legalP" id="ledd-6">Kommunene rapporterer hvert halvår til fylkesmennene og departementet om forhold i den kommunale barneverntjenesten. Rapporteringen er et viktig verktøy i fylkesmennenes tilsynsarbeid. Barne- og likestillingsdepartementet og Statens helsetilsyn vil i løpet av 2010 ble enige om ansvarsfordelingen hva gjelder administreringen av rapporteringen.</article><section class="section" id="kapittel-1" data-lovdata-URL="LTI/forskrift/2009-12-18-1931/KAPITTEL_1"><h2>Delegering av myndighet</h2><article class="legalP" id="kapittel-1-ledd-1">Etter barnevernloven § 6-5 kan enkeltvedtak som barneverntjenesten har truffet, og oppfølgingsvedtak som statlig regional barnevernmyndighet har truffet, påklages til fylkesmannen. Dette vil i hovedsak omhandle saker der barneverntjenesten har avslått søknader om frivillige hjelpetiltak.</article><article class="legalP" id="kapittel-1-ledd-2">Etter forskrift om rettigheter og bruk av tvang under opphold i barneverninstitusjon (rettighetsforskriften) § 25 kan bruk av tvang og vedtak om bruk av tvang påklages direkte til fylkesmannen.</article><article class="legalP" id="kapittel-1-ledd-3">Behandling av klagesaker er ikke en tilsynsfunksjon, men hører likevel nært sammen med de oppgavene Statens helsetilsyn skal ivareta som overordnet organ. Barne- og likestillingsdepartementet legger derfor det overordnede ansvaret for klager iht. barnevernloven § 6-5 og rettighetsforskriften § 25 til Statens helsetilsyn. Dette innebærer at Statens helsetilsyn anses som overordnet organ etter forvaltningsloven § 35 når det gjelder de nevnte klagesakene. Delegasjonen er i samsvar med tilsvarende delegasjoner etter lov om sosiale tjenester og helselovgivningen.</article><article class="legalP" id="kapittel-1-ledd-4">Barne- og likestillingsdepartementet vil fremdeles ha ansvaret for forvaltningen av regelverket, herunder tolkning og veiledning. Departementet åpner for en ny vurdering av delegasjonen dersom det senere viser seg at plasseringen av myndigheten vanskeliggjør departementets forvaltning av regelverket. Det forutsettes at Statens helsetilsyn sørger for å holde departementet orientert om informasjon Statens helsetilsyn får ved behandling av disse sakene og om utfallet av behandlingen. Departementet vil ha ansvar for å i samarbeid med Statens helsetilsyn etablere rutiner for å sikre felles forståelse og tolkning av regelverket.</article></section><section class="section" id="kapittel-2" data-lovdata-URL="LTI/forskrift/2009-12-18-1931/KAPITTEL_2"><h2>Etatsstyring</h2><article class="legalP" id="kapittel-2-ledd-1">Helse- og omsorgsdepartementet har ansvaret for etatsstyringen av Statens helsetilsyn. Barne- og likestillingsdepartementets administrative styring av Statens helsetilsyn vil gå gjennom Helse- og omsorgsdepartementet. Den faglige dialogen og styringen vil imidlertid gå direkte mellom Barne- og likestillingsdepartementet og Statens helsetilsyn.</article></section></main></body></html>