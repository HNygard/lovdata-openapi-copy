<!DOCTYPE html><html lang="no"><head><title>Lov om endringer i finansieringsvirksomhetsloven, børsloven, verdipapirregisterloven, verdipapirhandelloven mv. (eierskap i finansinstitusjoner og i infrastrukturforetak på verdipapirområdet)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2009-06-19-59</dd><dt class="dokid">DokumentID</dt><dd class="dokid">LTI/lov/2009-06-19-59</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2009 hefte 7 s 1049</dd><dt class="dateInForce">I kraft fra</dt><dd class="dateInForce">Kongen bestemmer.</dd><dt class="changesToDocuments">Endrer</dt><dd class="changesToDocuments"><ul><li>lov/1961-05-24-2</li><li>lov/1988-06-10-40</li><li>lov/2002-07-05-64</li><li>lov/2005-06-10-44</li><li>lov/2007-06-29-74</li><li>lov/2007-06-29-75</li></ul></dd><dt class="dateOfPublication">Kunngjort</dt><dd class="dateOfPublication">2009-06-19 16:45</dd><dt class="journalNumber">Journalnummer</dt><dd class="journalNumber">2009-0582</dd><dt class="titleShort">Korttittel</dt><dd class="titleShort">Endringslov til finansvl., børsl. mv.</dd><dt class="title">Tittel</dt><dd class="title">Lov om endringer i finansieringsvirksomhetsloven, børsloven, verdipapirregisterloven, verdipapirhandelloven mv. (eierskap i finansinstitusjoner og i infrastrukturforetak på verdipapirområdet)</dd><dt class="miscInformation">Annet om dokumentet</dt><dd class="miscInformation">Ot.prp.nr.80 (2008–2009), Innst.O.nr.108 (2008–2009) og Besl.O.nr.134 (2008–2009). Odels- og lagtingsvedtak hhv. 15. og 18. juni 2009. Fremmet av Finansdepartementet. Jf. EØS-avtalen vedlegg IX nr. 7a (direktiv 92/49/EØF sist endret ved direktiv 2007/44/EF), nr. 7b (direktiv 2005/68/EF sist endret ved direktiv 2007/44/EF), nr. 11 (direktiv 2002/83/EF sist endret ved direktiv 2007/44/EF), nr. 14 (direktiv 2006/48/EF endret ved direktiv 2007/44/EF) og nr. 31ba (direktiv 2004/39/EF sist endret ved direktiv 2007/44/EF).</dd><dt class="refid">RefID</dt><dd class="refid">lov/2009-06-19-59</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i finansieringsvirksomhetsloven, børsloven, verdipapirregisterloven, verdipapirhandelloven mv. (eierskap i finansinstitusjoner og i infrastrukturforetak på verdipapirområdet)<ul class="tocSubUl"><li>I<ul class="tocSubUl"><li>§ 2-2. Erverv av eierandeler i finansforetak mv.</li><li>§ 2-3. Saksbehandlingsregler</li><li>§ 2-4. Egnethetsvurdering mv.</li><li>§ 2-5. Tillatelsen</li><li>§ 2-6. Konsolidering av eierandeler</li></ul></li><li>II</li><li>III</li><li>IV<ul class="tocSubUl"><li>§ 35. Eierbegrensninger</li><li>§ 36. Stemmerettsbegrensninger</li></ul></li><li>V<ul class="tocSubUl"><li>§ 5-2. Eierkontroll</li><li>§ 5-3. Eierbegrensninger</li><li>§ 5-4. Stemmerettsbegrensninger</li><li>§ 5-5. Konsolidering av eierandeler</li></ul></li><li>VI</li><li>VII</li></ul></li></ul></dd></dl></header><main class="documentBody" data-lovdata-URL="LTI/lov/2009-06-19-59" id="dokument"><h1>Lov om endringer i finansieringsvirksomhetsloven, børsloven, verdipapirregisterloven, verdipapirhandelloven mv. (eierskap i finansinstitusjoner og i infrastrukturforetak på verdipapirområdet)</h1><article class="defaultP" data-text-size="small">Endringer i følgende lover:<ul class="defaultList" data-text-size="small"><li data-li-identifier="1" data-name="1"><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 24. mai 1961 nr. 2 om forretningsbanker.</article></article></li><li data-li-identifier="2" data-name="2"><article class="listArticle" data-text-size="small" id="punkt-2"><article class="legalP" id="punkt-2-ledd-1">Lov 10. juni 1988 nr. 40 om finansieringsvirksomhet og finansinstitusjoner (finansieringsvirksomhetsloven).</article></article></li><li data-li-identifier="3" data-name="3"><article class="listArticle" data-text-size="small" id="punkt-3"><article class="legalP" id="punkt-3-ledd-1">Lov 5. juli 2002 nr. 64 om registrering av finansielle instrumenter (verdipapirregisterloven).</article></article></li><li data-li-identifier="4" data-name="4"><article class="listArticle" data-text-size="small" id="punkt-4"><article class="legalP" id="punkt-4-ledd-1">Lov 10. juni 2005 nr. 44 om forsikringsselskaper, pensjonsforetak og deres virksomhet mv. (forsikringsvirksomhetsloven).</article></article></li><li data-li-identifier="5" data-name="5"><article class="listArticle" data-text-size="small" id="punkt-5"><article class="legalP" id="punkt-5-ledd-1">Lov 29. juni 2007 nr. 74 om regulerte markeder (børsloven).</article></article></li><li data-li-identifier="6" data-name="6"><article class="listArticle" data-text-size="small" id="punkt-6"><article class="legalP" id="punkt-6-ledd-1">Lov 29. juni 2007 nr. 75 om verdipapirhandel (verdipapirhandelloven).</article></article></li></ul></article><section class="section" data-name="kapI" id="kapittel-1" data-lovdata-URL="LTI/lov/2009-06-19-59/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I lov 10. juni 1988 nr. 40 om finansieringsvirksomhet og finansinstitusjoner (finansieringsvirksomhetsloven) gjøres følgende endringer:</article> <article class="defaultP" margin-top="true">§ 2-2 skal lyde:</article><article class="futureLegalArticle" data-name="§2-2" id="kapittel-1-foreslåttparagraf-1"><span class="futureLegalArticleHeader">§ 2-2. <span class="legalArticleTitle">Erverv av eierandeler i finansforetak mv.</span></span><article class="numberedLegalP" data-numerator="1" id="kapittel-1-foreslåttparagraf-1-nummer-1">(1) Erverv som vil medføre at erververen blir eier av en kvalifisert eierandel i en finansinstitusjon, kan ikke gjennomføres uten at det på forhånd er sendt melding etter § 2-3 til Kredittilsynet. Det samme gjelder erverv som vil medføre at en kvalifisert eierandel økes slik at den vil utgjøre eller overstige henholdsvis 20, 30 eller 50 prosent av kapitalen eller stemmene i finansinstitusjonen, eller slik at eierandelen gir bestemmende innflytelse som nevnt i aksjeloven § 1-3 og allmennaksjeloven § 1-3 i finansinstitusjonen. Som kvalifisert eierandel regnes en eierandel som representerer 10 prosent eller mer av kapitalen eller stemmene i finansinstitusjonen, eller som for øvrig gir adgang til å utøve en vesentlig innflytelse i ledelsen av foretaket og dets virksomhet.</article><article class="numberedLegalP" data-numerator="2" id="kapittel-1-foreslåttparagraf-1-nummer-2">(2) Erverv av eierandel i finansinstitusjon som omfattes av første ledd, kan bare gjennomføres i henhold til tillatelse gitt av departementet etter reglene i §§ 2-4 og 2-5. Erverv som foretas av to eller flere erververe etter samråd, regnes som ett erverv.</article><article class="numberedLegalP" data-numerator="3" id="kapittel-1-foreslåttparagraf-1-nummer-3">(3) Enhver som vil avhende en kvalifisert eierandel, eller redusere den så meget at eierandelen deretter er mindre enn en prosentvis grense som er nevnt i første ledd, skal gi melding om dette til Kredittilsynet.</article><article class="numberedLegalP" data-numerator="4" id="kapittel-1-foreslåttparagraf-1-nummer-4">(4) En eiers samlede eierandel beregnes ut fra de eierandeler denne direkte eller indirekte eier og vil bli eier av ved ervervet, samt i tillegg:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-1-nummer-4-punkt-1"><article class="legalP" id="kapittel-1-foreslåttparagraf-1-nummer-4-punkt-1-ledd-1">eierandeler som denne etter avtale har rett til å erverve på eget initiativ,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-1-nummer-4-punkt-2"><article class="legalP" id="kapittel-1-foreslåttparagraf-1-nummer-4-punkt-2-ledd-1">eierandeler som denne etter avtale har rett til å utøve stemmerett for, unntatt stemmerettsfullmakt som nevnt i aksjeloven § 5-2 og allmennaksjeloven § 5-2 når det ikke er gitt vederlag for fullmakten, og</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-1-nummer-4-punkt-3"><article class="legalP" id="kapittel-1-foreslåttparagraf-1-nummer-4-punkt-3-ledd-1">eierandeler som en person som omfattes av § 2-6, eier eller har rett til å erverve eller utøve stemmeretten for.</article></article></li></ul></article><article class="numberedLegalP" data-numerator="5" id="kapittel-1-foreslåttparagraf-1-nummer-5">(5) Ved beregning av eierandeler omfattes ikke eierandeler eller stemmeretter som er overtatt av en kredittinstitusjon eller et verdipapirforetak som følge av fulltegningsgaranti, forutsatt at disse ikke brukes til å utøve innflytelse i institusjonen og blir avhendet innen ett år etter overtakelsen. Heller ikke eierandeler eller stemmeretter ervervet ved avtale som er betinget av tillatelse etter finanslovgivningen omfattes, med mindre avtalen innebærer at:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-1-nummer-5-punkt-1"><article class="legalP" id="kapittel-1-foreslåttparagraf-1-nummer-5-punkt-1-ledd-1">eierne gis rett til vederlag på mer enn 5 prosent av markedsverdien av eierandelene på tilbudstidspunktet,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-1-nummer-5-punkt-2"><article class="legalP" id="kapittel-1-foreslåttparagraf-1-nummer-5-punkt-2-ledd-1">eierne gis rett til lån fra tilbyderen, eller</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-1-nummer-5-punkt-3"><article class="legalP" id="kapittel-1-foreslåttparagraf-1-nummer-5-punkt-3-ledd-1">eiernes rett til å utøve stemmerettigheter knyttet til aksjene begrenses.</article></article></li></ul></article><article class="numberedLegalP" data-numerator="6" id="kapittel-1-foreslåttparagraf-1-nummer-6">(6) Departementet kan gi forskrift til utfylling, gjennomføring og avgrensning av bestemmelsene i §§ 2-2 til 2-6, herunder regler med retningslinjer for egnethetsvurderingen etter § 2-4. Departementet kan også gi forskrift om plikt for finansinstitusjoner til å gi melding om eiere som har kvalifiserte eierandeler i institusjonen, og om plikt for juridiske personer som har kvalifiserte eierandeler i en finansinstitusjon til å gi melding om hvem som inngår i styret og ledelsen.</article></article> <article class="defaultP" margin-top="true">§ 2-3 skal lyde:</article><article class="futureLegalArticle" data-name="§2-3" id="kapittel-1-foreslåttparagraf-2"><span class="futureLegalArticleHeader">§ 2-3. <span class="legalArticleTitle">Saksbehandlingsregler</span></span><article class="numberedLegalP" data-numerator="1" id="kapittel-1-foreslåttparagraf-2-nummer-1">(1) Melding etter § 2-2 første ledd skal angi størrelsen på den eierandel det tas sikte på å erverve, og størrelsen av den samlede eierandel i finansinstitusjonen etter ervervet. Meldingen skal opplyse om de forhold som vil være av betydning ved beregningen av eierens samlede eierandel etter reglene i § 2-2.</article><article class="numberedLegalP" data-numerator="2" id="kapittel-1-foreslåttparagraf-2-nummer-2">(2) Meldingen skal også inneholde de opplysninger som vil være av betydning ved vurderingen av om tillatelse skal gis. Departementet kan i forskrift gi nærmere regler om innholdet av meldingen.</article><article class="numberedLegalP" data-numerator="3" id="kapittel-1-foreslåttparagraf-2-nummer-3">(3) Spørsmålet om det skal gis tillatelse etter § 2-2 annet ledd, skal avgjøres innen en periode på 60 arbeidsdager, regnet fra det tidspunktet Kredittilsynet har bekreftet å ha mottatt meldingen (vurderingsperioden). Har departementet eller Kredittilsynet før det er gått 50 arbeidsdager fremsatt skriftlig krav om ytterligere opplysninger, avbryter kravet vurderingsperioden i tiden inntil svaret fra erververen er mottatt, men ikke i mer enn 20 arbeidsdager, eller i mer enn 30 arbeidsdager hvis erververen ikke er undergitt tilsyn eller er hjemmehørende utenfor EØS-området. Andre krav om ytterligere opplysninger er uten virkning for lengden av vurderingsperioden.</article><article class="numberedLegalP" data-numerator="4" id="kapittel-1-foreslåttparagraf-2-nummer-4">(4) Har to eller flere erververe gitt melding etter § 2-2 første ledd om erverv av eierandeler i samme finansinstitusjon, skal det ikke skje ugrunnet forskjellsbehandling.</article></article> <article class="defaultP" margin-top="true">§ 2-4 skal lyde:</article><article class="futureLegalArticle" data-name="§2-4" id="kapittel-1-foreslåttparagraf-3"><span class="futureLegalArticleHeader">§ 2-4. <span class="legalArticleTitle">Egnethetsvurdering mv.</span></span><article class="numberedLegalP" data-numerator="1" id="kapittel-1-foreslåttparagraf-3-nummer-1">(1) Ved avgjørelsen av om tillatelse skal gis etter § 2-2 annet ledd, skal departementet ut fra behovet for å sikre forsvarlig og betryggende ledelse av finansinstitusjonen og dennes virksomhet og i betraktning av den grad av innflytelse som erververen som eier vil kunne utøve i institusjonen etter ervervet, foreta en vurdering av erververens egnethet som innehaver av sin samlede eierandel etter ervervet, og av om ervervet av eierandelen er finansielt betryggende for institusjonens nåværende og fremtidige virksomhet.</article><article class="numberedLegalP" data-numerator="2" id="kapittel-1-foreslåttparagraf-3-nummer-2">(2) Ved vurdering etter første ledd skal departementet særlig ta i betraktning:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-3-nummer-2-punkt-1"><article class="legalP" id="kapittel-1-foreslåttparagraf-3-nummer-2-punkt-1-ledd-1">erververens alminnelige omdømme, faglige kompetanse, erfaring og tidligere handlemåte i forretningsforhold,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-3-nummer-2-punkt-2"><article class="legalP" id="kapittel-1-foreslåttparagraf-3-nummer-2-punkt-2-ledd-1">alminnelig omdømme, faglig kompetanse, erfaring og tidligere handlemåte i forretningsforhold hos personer som etter ervervet vil inngå i styret eller ledelsen av institusjonens virksomhet,</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-3-nummer-2-punkt-3"><article class="legalP" id="kapittel-1-foreslåttparagraf-3-nummer-2-punkt-3-ledd-1">ved anvendelsen av bokstav a og b skal det tas i betrakting om erververen vil kunne bruke den innflytelse eierandelen gir, til å oppnå fordeler for egen eller tilknyttet virksomhet, eller indirekte øve innflytelse på annen næringsvirksomhet, samt om ervervet vil kunne føre til at institusjonens uavhengighet i forhold til andre næringslivsinteresser blir svekket,</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-3-nummer-2-punkt-4"><article class="legalP" id="kapittel-1-foreslåttparagraf-3-nummer-2-punkt-4-ledd-1">om erververens økonomiske situasjon og tilgjengelige økonomiske ressurser er betryggende, særlig sett i forhold til de former for virksomhet som institusjonen driver eller må antas å engasjere seg i etter ervervet, samt om erververen og dennes virksomhet er undergitt finansielt tilsyn,</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-3-nummer-2-punkt-5"><article class="legalP" id="kapittel-1-foreslåttparagraf-3-nummer-2-punkt-5-ledd-1">om finansinstitusjonen er og fortsatt vil være i stand til å oppfylle soliditets- og sikkerhetskrav og andre tilsynskrav som følger av finanslovgivningen,</article></article></li><li data-li-identifier="f)" data-name="f)"><article class="listArticle" id="kapittel-1-foreslåttparagraf-3-nummer-2-punkt-6"><article class="legalP" id="kapittel-1-foreslåttparagraf-3-nummer-2-punkt-6-ledd-1">om eierforholdene i institusjonen etter ervervet eller særlige bindinger mellom erververen og en tredjeperson vil vanskeliggjøre effektivt tilsyn med institusjonen, særlig om den gruppe institusjonen vil inngå i etter ervervet, er organisert på en slik måte at det ikke vanskeliggjør forsvarlig tilsyn, herunder effektiv utveksling av informasjon og fordeling av tilsynsoppgaver mellom berørte tilsynsmyndigheter,</article></article></li><li data-li-identifier="g)" data-name="g)"><article class="listArticle" id="kapittel-1-foreslåttparagraf-3-nummer-2-punkt-7"><article class="legalP" id="kapittel-1-foreslåttparagraf-3-nummer-2-punkt-7-ledd-1">om det er grunn til å anta at det i forbindelse med ervervet foregår eller blir gjort forsøk på hvitvasking av penger eller finansiering av terrorvirksomhet, eller at ervervet vil øke risikoen for dette.</article></article></li></ul></article></article> <article class="defaultP" margin-top="true">§ 2-5 skal lyde:</article><article class="futureLegalArticle" data-name="§2-5" id="kapittel-1-foreslåttparagraf-4"><span class="futureLegalArticleHeader">§ 2-5. <span class="legalArticleTitle">Tillatelsen</span></span><article class="numberedLegalP" data-numerator="1" id="kapittel-1-foreslåttparagraf-4-nummer-1">(1) Departementet gir tillatelse etter § 2-2 annet ledd i den utstrekning departementet finner at erververen tilfredsstiller kriteriene som nevnt i § 2-4. Tillatelsen skal angi størrelsen av den eierandelen som kan erverves i henhold til tillatelsen.</article><article class="numberedLegalP" data-numerator="2" id="kapittel-1-foreslåttparagraf-4-nummer-2">(2) Departementet skal ikke gi tillatelse til ervervet dersom departementet finner at det er rimelig grunnlag for tvil om erververens egnethet som innehaver av den samlede eierandelen etter ervervet, eller at det er grunnlag for tvil om de finansielle forhold etter ervervet vil være betryggende for institusjonens nåværende og fremtidige virksomhet. Departementet skal heller ikke gi tillatelse til ervervet dersom plikten til å gi melding etter § 2-2 første ledd, jf. § 2-3 første ledd, ikke er oppfylt, eller dersom opplysninger fremlagt av erververen er ufullstendige eller viser seg å være uriktige. Erververen skal i tilfelle gis skriftlig underretning med begrunnelsen for vedtaket.</article><article class="numberedLegalP" data-numerator="3" id="kapittel-1-foreslåttparagraf-4-nummer-3">(3) Det kan settes vilkår for tillatelsen, herunder tidsfrist for gjennomføringen av ervervet. Det kan ikke settes som vilkår at en eierandel av en fastsatt minste størrelse må være ervervet før fristens utløp.</article><article class="numberedLegalP" data-numerator="4" id="kapittel-1-foreslåttparagraf-4-nummer-4">(4) Er spørsmålet om tillatelse ikke avgjort innen utløpet av vurderingsperioden etter § 2-3 tredje ledd, skal tillatelse anses gitt til erverv av den eierandelen som er angitt i meldingen til Kredittilsynet etter § 2-2 første ledd.</article><article class="numberedLegalP" data-numerator="5" id="kapittel-1-foreslåttparagraf-4-nummer-5">(5) Departementet kan tilbakekalle en tillatelse dersom det er grunn til å anta at innehaveren utviser slik handlemåte at forutsetningene for tillatelse ikke lenger er til stede. For øvrig kan tillatelse tilbakekalles etter alminnelige forvaltningsrettslige prinsipper.</article></article> <article class="defaultP" margin-top="true">§ 2-6 skal lyde:</article><article class="futureLegalArticle" data-name="§2-6" id="kapittel-1-foreslåttparagraf-5"><span class="futureLegalArticleHeader">§ 2-6. <span class="legalArticleTitle">Konsolidering av eierandeler</span></span><article class="numberedLegalP" data-numerator="1" id="kapittel-1-foreslåttparagraf-5-nummer-1">(1) Like med en eiers egne eierandeler regnes eierandeler som nevnt i § 2-2 fjerde og femte ledd og som direkte eller indirekte eies eller overtas av:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-5-nummer-1-punkt-1"><article class="legalP" id="kapittel-1-foreslåttparagraf-5-nummer-1-punkt-1-ledd-1">eierens ektefelle eller person som eieren har felles husholdning med,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-5-nummer-1-punkt-2"><article class="legalP" id="kapittel-1-foreslåttparagraf-5-nummer-1-punkt-2-ledd-1">eierens mindreårige barn, samt mindreårige barn til person omfattet av bokstav a som eieren bor sammen med,</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-5-nummer-1-punkt-3"><article class="legalP" id="kapittel-1-foreslåttparagraf-5-nummer-1-punkt-3-ledd-1">selskap innen samme konsern som eieren,</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-5-nummer-1-punkt-4"><article class="legalP" id="kapittel-1-foreslåttparagraf-5-nummer-1-punkt-4-ledd-1">selskap hvor eieren alene eller sammen med personer som nevnt i bokstav a, b og e har slik innflytelse som nevnt i aksjeloven § 1-3 og allmennaksjeloven § 1-3, og</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-5-nummer-1-punkt-5"><article class="legalP" id="kapittel-1-foreslåttparagraf-5-nummer-1-punkt-5-ledd-1">noen som det må antas eieren har forpliktende samarbeid med, når det gjelder å gjøre bruk av rettighetene som aksjeeier.</article></article></li></ul></article><article class="numberedLegalP" data-numerator="2" id="kapittel-1-foreslåttparagraf-5-nummer-2">(2) Departementet avgjør i tvilstilfelle om eierandeler som eieren ikke selv eier, skal likestilles med egne eierandeler etter reglene i første ledd.</article></article> <article class="defaultP" margin-top="true">§ 3-3 sjette ledd skal lyde:</article><article class="legalP" id="kapittel-1-ledd-2">Søknad om tillatelse etter første ledd skal nektes med mindre Kongen er overbevist om at eiere av kvalifiserte eierandeler er egnet til å inneha slike eierandeler og utøve slik innflytelse i foretaket som eierandelene gir grunnlag for. Med kvalifisert eierandel menes en eierandel som beregnet etter reglene i § 2-2, representer 10 prosent eller mer av kapitalen og stemmene i institusjonen, eller som for øvrig gir adgang til å utøve en vesentlig innflytelse i ledelsen av institusjonen og dens virksomhet.</article> <article class="defaultP" margin-top="true">§ 5-2 tredje ledd skal lyde:</article><article class="numberedLegalP" data-numerator="3" id="kapittel-1-nummer-1">(3) Eierandel ervervet i strid med reglene om eierkontroll skal umiddelbart tvangsselges. Det samme gjelder dersom en tillatelse er tilbakekalt etter § 2-5 femte ledd. Tvangsfullbyrdelsesloven § 10-6, jf. § 8-16 kommer ikke til anvendelse. Stemmerett knyttet til slike eierandeler kan ikke anvendes. Dersom departementet har grunn til å anta at en eier av en kvalifisert eierandel i en finansinstitusjon utviser eller vil utvise handlemåte som vil være i strid med forsvarlig og betryggende forvaltning av institusjonen, kan departementet treffe vedtak om pålegg eller forbud etter reglene i første og annet ledd, herunder at stemmerett knyttet til eierandelene ikke kan anvendes.</article></section><section class="section" data-name="kapII" id="kapittel-2" data-lovdata-URL="LTI/lov/2009-06-19-59/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">I lov 24. mai 1961 nr. 2 om forretningsbanker skal § 8a tredje ledd lyde:</article><article class="legalP" id="kapittel-2-ledd-2">Søknad om tillatelse etter § 8 første og annet ledd skal nektes med mindre Kongen er overbevist om at eiere av kvalifiserte eierandeler er egnet til å inneha slike eierandeler og utøve slik innflytelse i banken som eierandelene gir grunnlag for. Med kvalifisert eierandel menes en eierandel som beregnet etter reglene i finansieringsvirksomhetsloven § 2-2, representer 10 prosent eller mer av kapitalen og stemmene i institusjonen, eller som for øvrig gir adgang til å utøve en vesentlig innflytelse i ledelsen av institusjonen og dens virksomhet.</article></section><section class="section" data-name="kapIII" id="kapittel-3" data-lovdata-URL="LTI/lov/2009-06-19-59/KAPITTEL_3"><h2 data-text-align="center">III</h2><article class="legalP" id="kapittel-3-ledd-1">I lov 10. juni 2005 nr. 44 om forsikringsselskaper, pensjonsforetak og deres virksomhet mv. (forsikringsvirksomhetsloven) skal § 2-1 første ledd tredje og fjerde punktum lyde:</article><article class="legalP" id="kapittel-3-ledd-2">Tillatelse skal nektes med mindre Kongen er overbevist om at eiere av kvalifiserte eierandeler er egnet til å inneha slike eierandeler og utøve slik innflytelse i foretaket som eierandelene gir grunnlag for. Med kvalifisert eierandel menes en eierandel som beregnet etter reglene i finansieringsvirksomhetsloven § 2-2, representerer 10 prosent eller mer av kapitalen og stemmene i institusjonen, eller som for øvrig gir adgang til å utøve en vesentlig innflytelse i ledelsen av institusjonen og dens virksomhet.</article></section><section class="section" data-name="kapIV" id="kapittel-4" data-lovdata-URL="LTI/lov/2009-06-19-59/KAPITTEL_4"><h2 data-text-align="center">IV</h2><article class="legalP" id="kapittel-4-ledd-1">I lov 29. juni 2007 nr. 74 om regulerte markeder (børsloven) gjøres følgende endringer:</article> <article class="defaultP" margin-top="true">§ 17 nytt femte ledd skal lyde:</article><article class="numberedLegalP" data-numerator="5" id="kapittel-4-nummer-1">(5) Bestemmelsene i denne paragrafen gjelder ikke for erverv som utløser plikt til å søke om tillatelse i medhold av § 35 tredje ledd. Det samme gjelder når det ved reduksjon av eierandel oppstår meldeplikt som nevnt i § 35 tredje ledd.</article> <article class="defaultP" margin-top="true">§ 35 skal lyde:</article><article class="futureLegalArticle" data-name="§35" id="kapittel-4-foreslåttparagraf-1"><span class="futureLegalArticleHeader">§ 35. <span class="legalArticleTitle">Eierbegrensninger</span></span><article class="numberedLegalP" data-numerator="1" id="kapittel-4-foreslåttparagraf-1-nummer-1">(1) Ingen kan eie aksjer som representerer mer enn 20 prosent av aksjekapitalen eller stemmene i en børs. Likestilt med aksjeeie regnes erverv av rett til å bli eier av aksjer når dette må anses som reelt erverv av aksjene. Departementet kan i særlige tilfelle gjøre tidsbegrenset unntak fra reglene i leddet her.</article><article class="numberedLegalP" data-numerator="2" id="kapittel-4-foreslåttparagraf-1-nummer-2">(2) Begrensningene i første ledd er ikke til hinder for at en børs eies 100 prosent av et foretak med hovedkontor i en EØS-stat når foretaket ikke driver annen virksomhet enn å forvalte eierinteresser i datterselskaper, og datterselskapene i det vesentlige driver eller eier regulert marked, liknende markedsplass eller tilknyttet infrastrukturvirksomhet. Første ledd gjelder tilsvarende for slike foretak.</article><article class="numberedLegalP" data-numerator="3" id="kapittel-4-foreslåttparagraf-1-nummer-3">(3) Departementet kan etter søknad gi foretak som i det vesentlige driver eller eier regulert marked, liknende markedsplass eller tilknyttet infrastrukturvirksomhet, tillatelse til å eie aksjer som representerer mer enn 20 prosent av aksjekapitalen eller stemmene i en børs eller i et holdingselskap som nevnt i andre ledd. Slik tillatelse kan bare gis dersom departementet finner eieren egnet til å sikre en god og fornuftig forvaltning av børsen. Ved denne vurderingen skal det særlig legges vekt på:<ul class="defaultList"><li data-li-identifier="a)" data-name="a)"><article class="listArticle" id="kapittel-4-foreslåttparagraf-1-nummer-3-punkt-1"><article class="legalP" id="kapittel-4-foreslåttparagraf-1-nummer-3-punkt-1-ledd-1">eierens tidligere handlemåte,</article></article></li><li data-li-identifier="b)" data-name="b)"><article class="listArticle" id="kapittel-4-foreslåttparagraf-1-nummer-3-punkt-2"><article class="legalP" id="kapittel-4-foreslåttparagraf-1-nummer-3-punkt-2-ledd-1">eierens tilgjengelige økonomiske ressurser og hensynet til forsvarlig virksomhet,</article></article></li><li data-li-identifier="c)" data-name="c)"><article class="listArticle" id="kapittel-4-foreslåttparagraf-1-nummer-3-punkt-3"><article class="legalP" id="kapittel-4-foreslåttparagraf-1-nummer-3-punkt-3-ledd-1">om eierskapet vil kunne føre til uønskede virkninger for finansmarkedenes virkemåte,</article></article></li><li data-li-identifier="d)" data-name="d)"><article class="listArticle" id="kapittel-4-foreslåttparagraf-1-nummer-3-punkt-4"><article class="legalP" id="kapittel-4-foreslåttparagraf-1-nummer-3-punkt-4-ledd-1">konkurransemessige forhold på det relevante markedet,</article></article></li><li data-li-identifier="e)" data-name="e)"><article class="listArticle" id="kapittel-4-foreslåttparagraf-1-nummer-3-punkt-5"><article class="legalP" id="kapittel-4-foreslåttparagraf-1-nummer-3-punkt-5-ledd-1">muligheten for å utøve et effektivt tilsyn, herunder om det er etablert samarbeid med tilsynsmyndighetene i eierens hjemland,</article></article></li><li data-li-identifier="f)" data-name="f)"><article class="listArticle" id="kapittel-4-foreslåttparagraf-1-nummer-3-punkt-6"><article class="legalP" id="kapittel-4-foreslåttparagraf-1-nummer-3-punkt-6-ledd-1">om eierskapet vil kunne påvirke rettigheter og plikter for aktørene på vedkommende børs, og</article></article></li><li data-li-identifier="g)" data-name="g)"><article class="listArticle" id="kapittel-4-foreslåttparagraf-1-nummer-3-punkt-7"><article class="legalP" id="kapittel-4-foreslåttparagraf-1-nummer-3-punkt-7-ledd-1">om den bakenforliggende eierstruktur hos eieren er i samsvar med de hensyn som ivaretas i denne bestemmelse.</article></article></li></ul><p class="leddfortsettelse">Eier som gis tillatelse etter dette ledd, plikter å søke departementet om slik tillatelse også ved endringer som medfører at vedkommende får kontroll med eierandel til eller stemmerett for mer enn 1/3, 1/2, 2/3 eller 9/10 av aksjene. Ved reduksjon av eierandel eller stemmerett som nevnt i foregående punktum samt i første ledd skal det gis melding til departementet.</p></article><article class="numberedLegalP" data-numerator="4" id="kapittel-4-foreslåttparagraf-1-nummer-4">(4) Dersom en aksjeeier besitter aksjer i strid med reglene i paragrafen her, kan departementet fastsette en frist for å bringe eierforholdet i overensstemmelse med loven. Dersom denne fristen overskrides, kan departementet selge aksjene etter reglene om tvangssalg av omsettelige verdipapirer så langt de passer. Tvangsfullbyrdelsesloven § 10-6, jf. § 8-16, kommer ikke til anvendelse. Vedkommende aksjeeier skal varsles om at tvangssalg vil bli foretatt to uker før salg foretas.</article><article class="numberedLegalP" data-numerator="5" id="kapittel-4-foreslåttparagraf-1-nummer-5">(5) Inntil nedsalg eller tvangssalg har funnet sted kan aksjeeieren for den del av aksjene som overstiger tillatt nivå, ikke utøve andre rettigheter i selskapet enn retten til å heve utbytte og til å utøve fortrinnsrett ved kapitalforhøyelse.</article><article class="numberedLegalP" data-numerator="6" id="kapittel-4-foreslåttparagraf-1-nummer-6">(6) Departementet kan i forskrift gi nærmere regler til utfylling av bestemmelsen her.</article></article> <article class="defaultP" margin-top="true">§ 36 skal lyde:</article><article class="futureLegalArticle" data-name="§36" id="kapittel-4-foreslåttparagraf-2"><span class="futureLegalArticleHeader">§ 36. <span class="legalArticleTitle">Stemmerettsbegrensninger</span></span><article class="numberedLegalP" data-numerator="1" id="kapittel-4-foreslåttparagraf-2-nummer-1">(1) På generalforsamling i børs kan ingen stemme for mer enn 20 prosent av stemmene i foretaket eller for mer enn 30 prosent av de stemmene som er representert på generalforsamlingen.</article><article class="numberedLegalP" data-numerator="2" id="kapittel-4-foreslåttparagraf-2-nummer-2">(2) Reglene i denne paragraf gjelder ikke på generalforsamling i børs som omfattes av bestemmelsene i § 35 første ledd tredje punktum og § 35 annet og tredje ledd.</article></article></section><section class="section" data-name="kapV" id="kapittel-5" data-lovdata-URL="LTI/lov/2009-06-19-59/KAPITTEL_5"><h2 data-text-align="center">V</h2><article class="legalP" id="kapittel-5-ledd-1">I lov 5. juli 2002 nr. 64 om registrering av finansielle instrumenter (verdipapirregisterloven) gjøres følgende endringer:</article> <article class="defaultP" margin-top="true">§ 5-2 skal lyde:</article><article class="futureLegalArticle" data-name="§5-2" id="kapittel-5-foreslåttparagraf-1"><span class="futureLegalArticleHeader">§ 5-2. <span class="legalArticleTitle">Eierkontroll</span></span><article class="numberedLegalP" data-numerator="1" id="kapittel-5-foreslåttparagraf-1-nummer-1">(1) Erverv av betydelig eierandel i verdipapirregister kan bare gjennomføres etter at melding om dette på forhånd er sendt til Kredittilsynet.</article><article class="numberedLegalP" data-numerator="2" id="kapittel-5-foreslåttparagraf-1-nummer-2">(2) Med betydelig eierandel menes direkte eller indirekte eierandel som representerer minst 10 prosent av aksjekapitalen eller stemmene, eller som på annen måte gjør det mulig å utøve betydelig innflytelse over forvaltningen av selskapet. Likt med vedkommende aksjeeiers egne aksjer regnes i denne sammenheng aksjer som eies av aksjeeiere som nevnt i § 5-5.</article><article class="numberedLegalP" data-numerator="3" id="kapittel-5-foreslåttparagraf-1-nummer-3">(3) Kredittilsynet skal innen tre måneder fra den dagen melding som nevnt i første ledd er mottatt, nekte slikt erverv dersom vedkommende aksjeeier ikke anses egnet til å sikre en god og fornuftig forvaltning av foretaket.</article><article class="numberedLegalP" data-numerator="4" id="kapittel-5-foreslåttparagraf-1-nummer-4">(4) Ved avhendelse av eierandel som medfører at eierandelens størrelse kommer under grensen som nevnt i annet ledd, skal det gis melding til Kredittilsynet.</article><article class="numberedLegalP" data-numerator="5" id="kapittel-5-foreslåttparagraf-1-nummer-5">(5) Bestemmelsene i denne paragrafen gjelder ikke for erverv hvor det skal søkes om tillatelse i medhold av § 5-3 tredje ledd. Det samme gjelder når det ved reduksjon av eierandel oppstår meldeplikt som nevnt i § 5-3 tredje ledd.</article></article> <article class="defaultP" margin-top="true">§ 5-3 skal lyde:</article><article class="futureLegalArticle" data-name="§5-3" id="kapittel-5-foreslåttparagraf-2"><span class="futureLegalArticleHeader">§ 5-3. <span class="legalArticleTitle">Eierbegrensninger</span></span><article class="numberedLegalP" data-numerator="1" id="kapittel-5-foreslåttparagraf-2-nummer-1">(1) Ingen kan eie aksjer som representerer mer enn 20 prosent av aksjekapitalen eller stemmene i et verdipapirregister. Likestilt med aksjeeie regnes erverv av rett til å bli eier av aksjer når dette må anses som reelt erverv av aksjene. Departementet kan i særlige tilfelle gjøre tidsbegrenset unntak fra reglene i leddet her.</article><article class="numberedLegalP" data-numerator="2" id="kapittel-5-foreslåttparagraf-2-nummer-2">(2) Begrensningene i første ledd er ikke til hinder for at et verdipapirregister eies 100 prosent av et foretak med hovedkontor i en EØS-stat når foretaket ikke driver annen virksomhet enn å forvalte eierinteresser i datterselskaper, og datterselskapene i det vesentlige driver eller eier verdipapirregister, liknende registerfunksjoner eller tilknyttet infrastrukturvirksomhet. Første ledd gjelder tilsvarende for slike foretak.</article><article class="numberedLegalP" data-numerator="3" id="kapittel-5-foreslåttparagraf-2-nummer-3">(3) Departementet kan etter søknad fra foretak som i det vesentlige driver eller eier verdipapirregister, liknende registerfunksjoner eller tilknyttet infrastrukturvirksomhet, gi tillatelse til å eie aksjer som representerer mer enn 20 prosent av aksjekapitalen eller stemmene i et verdipapirregister eller i et holdingselskap som nevnt i andre ledd. Slik tillatelse kan bare gis dersom departementet finner eieren egnet til å sikre en god og fornuftig forvaltning av verdipapirregisteret. Ved denne vurderingen skal det særlig legges vekt på:<ul class="defaultList"><li data-li-identifier="a)" data-name="a)"><article class="listArticle" id="kapittel-5-foreslåttparagraf-2-nummer-3-punkt-1"><article class="legalP" id="kapittel-5-foreslåttparagraf-2-nummer-3-punkt-1-ledd-1">eierens tidligere handlemåte,</article></article></li><li data-li-identifier="b)" data-name="b)"><article class="listArticle" id="kapittel-5-foreslåttparagraf-2-nummer-3-punkt-2"><article class="legalP" id="kapittel-5-foreslåttparagraf-2-nummer-3-punkt-2-ledd-1">eierens tilgjengelige økonomiske ressurser og hensynet til forsvarlig virksomhet,</article></article></li><li data-li-identifier="c)" data-name="c)"><article class="listArticle" id="kapittel-5-foreslåttparagraf-2-nummer-3-punkt-3"><article class="legalP" id="kapittel-5-foreslåttparagraf-2-nummer-3-punkt-3-ledd-1">om eierskapet vil kunne føre til uønskede virkninger for finansmarkedenes virkemåte,</article></article></li><li data-li-identifier="d)" data-name="d)"><article class="listArticle" id="kapittel-5-foreslåttparagraf-2-nummer-3-punkt-4"><article class="legalP" id="kapittel-5-foreslåttparagraf-2-nummer-3-punkt-4-ledd-1">konkurransemessige forhold på det relevante markedet,</article></article></li><li data-li-identifier="e)" data-name="e)"><article class="listArticle" id="kapittel-5-foreslåttparagraf-2-nummer-3-punkt-5"><article class="legalP" id="kapittel-5-foreslåttparagraf-2-nummer-3-punkt-5-ledd-1">muligheten for å utøve et effektivt tilsyn, herunder om det er etablert samarbeid med tilsynsmyndighetene i eierens hjemland,</article></article></li><li data-li-identifier="f)" data-name="f)"><article class="listArticle" id="kapittel-5-foreslåttparagraf-2-nummer-3-punkt-6"><article class="legalP" id="kapittel-5-foreslåttparagraf-2-nummer-3-punkt-6-ledd-1">om eierskapet vil kunne påvirke rettigheter og plikter for brukerne av vedkommende verdipapirregister, og</article></article></li><li data-li-identifier="g)" data-name="g)"><article class="listArticle" id="kapittel-5-foreslåttparagraf-2-nummer-3-punkt-7"><article class="legalP" id="kapittel-5-foreslåttparagraf-2-nummer-3-punkt-7-ledd-1">om den bakenforliggende eierstruktur hos eieren er i samsvar med de hensyn som ivaretas i denne bestemmelse.</article></article></li></ul><p class="leddfortsettelse">Eier som gis tillatelse etter dette ledd, plikter å søke departementet om slik tillatelse også ved endringer som medfører at vedkommende får kontroll med eierandel til eller stemmerett for mer enn 1/3, 1/2, 2/3 eller 9/10 av aksjene. Ved reduksjon av eierandel eller stemmerett som nevnt i foregående punktum samt i første ledd skal det gis melding til departementet.</p></article><article class="numberedLegalP" data-numerator="4" id="kapittel-5-foreslåttparagraf-2-nummer-4">(4) Dersom en aksjeeier besitter aksjer i strid med reglene i paragrafen her, kan departementet fastsette en frist for å bringe eierforholdet i overensstemmelse med loven. Dersom denne fristen overskrides, kan departementet selge aksjene etter reglene om tvangssalg av omsettelige verdipapirer så langt de passer. Tvangsfullbyrdelsesloven § 10-6, jf. § 8-16, kommer ikke til anvendelse. Vedkommende aksjeeier skal varsles om at tvangssalg vil bli foretatt to uker før salg foretas.</article><article class="numberedLegalP" data-numerator="5" id="kapittel-5-foreslåttparagraf-2-nummer-5">(5) Inntil nedsalg eller tvangssalg har funnet sted kan aksjeeieren for den del av aksjene som overstiger tillatt nivå, ikke utøve andre rettigheter i selskapet enn retten til å heve utbytte og til å utøve fortrinnsrett ved kapitalforhøyelse.</article><article class="numberedLegalP" data-numerator="6" id="kapittel-5-foreslåttparagraf-2-nummer-6">(6) Departementet kan i forskrift gi nærmere regler til utfylling av bestemmelsen her.</article></article> <article class="defaultP" margin-top="true">§ 5-4 skal lyde:</article><article class="futureLegalArticle" data-name="§5-4" id="kapittel-5-foreslåttparagraf-3"><span class="futureLegalArticleHeader">§ 5-4. <span class="legalArticleTitle">Stemmerettsbegrensninger</span></span><article class="numberedLegalP" data-numerator="1" id="kapittel-5-foreslåttparagraf-3-nummer-1">(1) På generalforsamlingen i et verdipapirregister kan ingen stemme for mer enn 20 prosent av stemmene i foretaket eller for mer enn 30 prosent av de stemmene som er representert på generalforsamlingen.</article><article class="numberedLegalP" data-numerator="2" id="kapittel-5-foreslåttparagraf-3-nummer-2">(2) Reglene i denne paragrafen gjelder ikke på generalforsamling i verdipapirregister som omfattes av bestemmelsene i § 5-3 første ledd tredje punktum og § 5-3 annet og tredje ledd.</article></article> <article class="defaultP" margin-top="true">§ 5-5- skal lyde:</article><article class="futureLegalArticle" data-name="§5-5" id="kapittel-5-foreslåttparagraf-4"><span class="futureLegalArticleHeader">§ 5-5. <span class="legalArticleTitle">Konsolidering av eierandeler</span></span><article class="numberedLegalP" data-numerator="1" id="kapittel-5-foreslåttparagraf-4-nummer-1">(1) Likt med aksjeeierens egne aksjer regnes ved anvendelsen av reglene i §§ 5-2, 5-3 og 5-4 de aksjer som eies eller overtas av aksjeeiernes nærstående, jf. verdipapirhandelloven § 2-5.</article><article class="numberedLegalP" data-numerator="2" id="kapittel-5-foreslåttparagraf-4-nummer-2">(2) Departementet avgjør i tvilstilfelle om aksjer som aksjeeieren ikke eier, skal likestilles med egne aksjer etter reglene i første ledd.</article></article></section><section class="section" data-name="kapVI" id="kapittel-6" data-lovdata-URL="LTI/lov/2009-06-19-59/KAPITTEL_6"><h2 data-text-align="center">VI</h2><article class="legalP" id="kapittel-6-ledd-1">I lov 29. juni 2007 nr. 75 om verdipapirhandel (verdipapirhandelloven) gjøres følgende endringer:</article> <article class="defaultP" margin-top="true">§ 13-1 fjerde ledd nytt annet punktum skal lyde:</article><article class="legalP" id="kapittel-6-ledd-2">Departementet kan i forskrift gi nærmere regler til utfylling av første punktum.</article> <article class="defaultP" margin-top="true">§ 13-1 syvende ledd oppheves.</article></section><section class="section" data-name="kapVII" id="kapittel-7" data-lovdata-URL="LTI/lov/2009-06-19-59/KAPITTEL_7"><h2 data-text-align="center">VII</h2><article class="legalP" id="kapittel-7-ledd-1">Loven gjelder fra den tid Kongen bestemmer. Kongen kan bestemme at de enkelte bestemmelser skal tre i kraft til ulik tid.</article><article class="legalP" id="kapittel-7-ledd-2">Kongen kan gi overgangsregler.</article></section></main></body></html>