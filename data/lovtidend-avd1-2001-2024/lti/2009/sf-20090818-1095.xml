<!DOCTYPE html><html lang="no"><head><title>Forskrift om bekjempelse av lus i akvakulturanlegg (luseforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2009-08-18-1095</dd><dt class="dokid">DokumentID</dt><dd class="dokid">LTI/forskrift/2009-08-18-1095</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">I 2009 hefte 9 s 1642</dd><dt class="dateInForce">I kraft fra</dt><dd class="dateInForce">2009-08-18, 2011-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2008-07-09-797</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2003-12-19-124/§7</li><li>lov/2003-12-19-124/§14</li><li>lov/2003-12-19-124/§19</li><li>lov/2003-12-19-124/§26</li><li>forskrift/2003-12-19-1790</li></ul></dd><dt class="dateOfPublication">Kunngjort</dt><dd class="dateOfPublication">2009-08-21 13:25</dd><dt class="journalNumber">Journalnummer</dt><dd class="journalNumber">2009-0829</dd><dt class="titleShort">Korttittel</dt><dd class="titleShort">Luseforskriften</dd><dt class="title">Tittel</dt><dd class="title">Forskrift om bekjempelse av lus i akvakulturanlegg (luseforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Fiskeri- og kystdepartementet 18. august 2009 med hjemmel i lov 19. desember 2003 nr. 124 om matproduksjon og mattrygghet mv. (matloven) § 7, § 14, § 19 og § 26, jf. delegeringsvedtak 19. desember 2003 nr. 1790.</dd><dt class="refid">RefID</dt><dd class="refid">forskrift/2009-08-18-1095</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om bekjempelse av lus i akvakulturanlegg (luseforskriften)<ul class="tocSubUl"><li>Kapittel I. Formål, virkeområde og definisjoner<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li></ul></li><li>Kapittel II. Krav om tiltak mot lus og resistente lusepopulasjoner<ul class="tocSubUl"><li>§ 4. Telling, registrering og rapportering</li><li>§ 5. Tiltaksgrenser og tidsfrist for avlusing</li><li>§ 6. Plan for forebygging og bekjempelse av lakselus og resistente lakseluspopulasjoner</li><li>§ 7. Behandlingsmetodikk</li><li>§ 8. Evaluering, utredning og varsling</li><li>§ 9. Tiltak ved resistens</li><li>§ 10. Soner for forebygging og bekjempelse av lus</li></ul></li><li>Kapittel III. Avsluttende bestemmelser<ul class="tocSubUl"><li>§ 11. Tilsyn og vedtak</li><li>§ 12. Tvangsmulkt</li><li>§ 13. Dispensasjon</li><li>§ 14. Straff</li><li>§ 15. Ikrafttredelse, oppheving av forskrift og overgangsbestemmelser</li></ul></li><li>Vedlegg 1. Krav til rutinemessig telling av lakselus</li></ul></li></ul></dd></dl></header><main class="documentBody" data-lovdata-URL="LTI/forskrift/2009-08-18-1095" id="dokument"><h1>Forskrift om bekjempelse av lus i akvakulturanlegg (luseforskriften)</h1><section class="section" data-name="kapI" id="kapittel-1" data-lovdata-URL="LTI/forskrift/2009-08-18-1095/KAPITTEL_1"><h2>Kapittel I. Formål, virkeområde og definisjoner</h2><article class="legalArticle" data-lovdata-URL="LTI/forskrift/2009-08-18-1095/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Formålet med forskriften er å redusere forekomsten av lus slik at skadevirkningene på fisk i akvakulturanlegg og i frittlevende bestander minimaliseres, samt redusere og bekjempe resistensutvikling hos lus.</article></article><article class="legalArticle" data-lovdata-URL="LTI/forskrift/2009-08-18-1095/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Forskriften gjelder krav om tiltak mot lus og resistente lusepopulasjoner i akvakulturanlegg i sjø, og omfatter alle arter av akvakulturdyr. For slaktemerder ved slakteri gjelder kun § 9 annet ledd og § 10.</article><article class="legalP" id="kapittel-1-paragraf-2-ledd-2">Forskriften retter seg mot enhver som har eller plikter å ha godkjenning etter forskrift 17. juni 2008 nr. 823 om etablering og utvidelse av akvakulturanlegg, zoobutikker m.m. § 5.</article></article><article class="legalArticle" data-lovdata-URL="LTI/forskrift/2009-08-18-1095/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-3-ledd-1">I forskriften menes med:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1"><i>Behandling:</i> Medikamentell avlusning ved bad eller gjennom fôret, eller andre metoder som fjerner lus, herunder mekanisk fjerning.</article></article></li><li data-li-identifier="b)" data-name="b)"><article class="listArticle" id="kapittel-1-paragraf-3-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1"><i>Bevegelige stadier:</i> Voksne hannlus og halvvoksne (preadulte) stadier av lakselus</article></article></li><li data-li-identifier="c)" data-name="c)"><article class="listArticle" id="kapittel-1-paragraf-3-ledd-1-punkt-3"><article class="legalP" id="kapittel-1-paragraf-3-ledd-1-punkt-3-ledd-1"><i>Fastsittende stadier:</i> Copepoditt- og chalimusstadier av lus.</article></article></li><li data-li-identifier="d)" data-name="d)"><article class="listArticle" id="kapittel-1-paragraf-3-ledd-1-punkt-4"><article class="legalP" id="kapittel-1-paragraf-3-ledd-1-punkt-4-ledd-1"><i>Laksefisk:</i> Atlantisk laks (<i>Salmo salar</i>) og regnbueørret (<i>Oncorhynchus mykiss</i>).</article></article></li><li data-li-identifier="e)" data-name="e)"><article class="listArticle" id="kapittel-1-paragraf-3-ledd-1-punkt-5"><article class="legalP" id="kapittel-1-paragraf-3-ledd-1-punkt-5-ledd-1"><i>Leppefisk:</i> Fisk fra leppefiskfamilien (Labridae) som kan brukes til å holde lus under kontroll i akvakulturanlegg.</article></article></li><li data-li-identifier="f)" data-name="f)"><article class="listArticle" id="kapittel-1-paragraf-3-ledd-1-punkt-6"><article class="legalP" id="kapittel-1-paragraf-3-ledd-1-punkt-6-ledd-1"><i>Lus:</i> Hoppekreps av artene lakselus (<i>Lepeophtheirus salmonis</i>), skottelus (<i>Caligus elongatus</i>) og torskelus (<i>Caligus curtus</i>).</article></article></li><li data-li-identifier="g)" data-name="g)"><article class="listArticle" id="kapittel-1-paragraf-3-ledd-1-punkt-7"><article class="legalP" id="kapittel-1-paragraf-3-ledd-1-punkt-7-ledd-1"><i>Resistens:</i> Mangelfull behandlingseffekt som skyldes at deler av eller hele den aktuelle lusepopulasjonen har arvbar nedsatt følsomhet for det farmasøytiske virkestoff som benyttes, slik at deler av eller hele populasjonen kan overleve en dose legemiddel som er dødelig for majoriteten av individene i en normalt følsom populasjon.</article></article></li><li data-li-identifier="h)" data-name="h)"><article class="listArticle" id="kapittel-1-paragraf-3-ledd-1-punkt-8"><article class="legalP" id="kapittel-1-paragraf-3-ledd-1-punkt-8-ledd-1"><i>Sjøtemperatur:</i> Sjøtemperatur målt på tre meters dyp.</article></article></li><li data-li-identifier="i)" data-name="i)"><article class="listArticle" id="kapittel-1-paragraf-3-ledd-1-punkt-9"><article class="legalP" id="kapittel-1-paragraf-3-ledd-1-punkt-9-ledd-1"><i>Voksen hunnlus:</i> Kjønnsmoden hunnlus med eller uten eggstrenger.</article></article></li></ul></article></article></section><section class="section" data-name="kapII" id="kapittel-2" data-lovdata-URL="LTI/forskrift/2009-08-18-1095/KAPITTEL_2"><h2>Kapittel II. Krav om tiltak mot lus og resistente lusepopulasjoner</h2><article class="legalArticle" data-lovdata-URL="LTI/forskrift/2009-08-18-1095/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Telling, registrering og rapportering</span></h3><article class="legalP" id="kapittel-2-paragraf-1-ledd-1">Når sjøtemperaturen er lik eller over 10 °C skal forekomst av lakselus hos laksefisk undersøkes og journalføres minst hver 7. dag.</article><article class="legalP" id="kapittel-2-paragraf-1-ledd-2">Når sjøtemperaturen er under 10 °C skal forekomst av lakselus hos laksefisk undersøkes og journalføres minst hver 14. dag.</article><article class="legalP" id="kapittel-2-paragraf-1-ledd-3">Telling av lakselus skal gjennomføres i henhold til kravene i vedlegg 1.</article><article class="legalP" id="kapittel-2-paragraf-1-ledd-4">Kravet i første og annet ledd gjelder ikke<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-1-ledd-4-punkt-1"><article class="legalP" id="kapittel-2-paragraf-1-ledd-4-punkt-1-ledd-1">ved sjøtemperaturer under 4 °C,</article></article></li><li data-li-identifier="b)" data-name="b)"><article class="listArticle" id="kapittel-2-paragraf-1-ledd-4-punkt-2"><article class="legalP" id="kapittel-2-paragraf-1-ledd-4-punkt-2-ledd-1">akvakulturanlegg der fisken skal slaktes ut innen 14 dager etter at undersøkelses- og journalføringsplikten inntrer.</article></article></li></ul></article><article class="legalP" id="kapittel-2-paragraf-1-ledd-5">Antall voksne hunnlus av lakselus, antall lakselus i bevegelige stadier, antall gjennomførte behandlinger, sjøtemperatur og bruk av leppefisk skal registreres og rapporteres månedlig til Mattilsynet innen den syvende i nærmest påfølgende måned.</article><article class="legalP" id="kapittel-2-paragraf-1-ledd-6">Antall individer av fastsittende stadier av lakselus skal registreres ved hver telling.</article><article class="legalP" id="kapittel-2-paragraf-1-ledd-7">Mattilsynet kan i avgrensede geografiske områder bestemme at lus i akvakulturanlegg med annen fisk enn laksefisk også skal telles, journalføres og rapporteres.</article></article><article class="legalArticle" data-lovdata-URL="LTI/forskrift/2009-08-18-1095/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Tiltaksgrenser og tidsfrist for avlusing</span></h3><article class="legalP" id="kapittel-2-paragraf-2-ledd-1">Behandling mot lakselus skal gjennomføres i hele akvakulturanlegget dersom det i perioden 1. januar til 31. august påvises i gjennomsnitt mer enn 0,5 voksen hunnlus av lakselus eller flere enn tre lakselus av bevegelige stadier i gjennomsnitt pr. fisk.</article><article class="legalP" id="kapittel-2-paragraf-2-ledd-2">Behandling mot lakselus skal gjennomføres i hele akvakulturanlegget dersom det i perioden 1. september til 31. desember påvises i gjennomsnitt mer enn 1 voksen hunnlus av lakselus eller flere enn fem lakselus av bevegelige stadier i gjennomsnitt pr. fisk.</article><article class="legalP" id="kapittel-2-paragraf-2-ledd-3">Behandlingen skal være avsluttet senest 14 dager etter at overskridelsen av tiltaksgrensen er registrert.</article><article class="legalP" id="kapittel-2-paragraf-2-ledd-4">Behandling kan utsettes til det skal gjennomføres en samordnet avlusning, dersom overskridelsen av angitte grenseverdier er ubetydelig, den samordnede avlusningen er nær forestående, og dette i større grad vil fremme forskriftens formål. Behandling kan også utsettes i perioder hvor leppefisk forventes å vise eller viser tilstrekkelig aktivitet, dersom overskridelse av grenseverdiene er ubetydelige, og det forventes at bruk av leppefisk i løpet av kort tid vil redusere forekomsten av lakselus til under tiltaksgrensen, jf. første og andre ledd.</article><article class="legalP" id="kapittel-2-paragraf-2-ledd-5">Det skal umiddelbart meldes fra til Mattilsynet dersom behandling utsettes i henhold til fjerde ledd. Dersom behandling utsettes i påvente av at det skal gjennomføres en samordnet avlusning, skal meldingen inneholde opplysning om forekomst av antall voksne hunnlus og antall bevegelige stadier av lakselus, og tidspunkt for gjennomføring av den samordnede avlusningen. Dersom behandling utsettes på grunn av bruk av leppefisk, skal meldingen inneholde opplysninger om følgende:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-2-ledd-5-punkt-1"><article class="legalP" id="kapittel-2-paragraf-2-ledd-5-punkt-1-ledd-1">forekomst av antall voksne hunnlus og antall bevegelige stadier av lakselus,</article></article></li><li data-li-identifier="b)" data-name="b)"><article class="listArticle" id="kapittel-2-paragraf-2-ledd-5-punkt-2"><article class="legalP" id="kapittel-2-paragraf-2-ledd-5-punkt-2-ledd-1">antall leppefisk som er satt ut og tidspunkt for utsett, og</article></article></li><li data-li-identifier="c)" data-name="c)"><article class="listArticle" id="kapittel-2-paragraf-2-ledd-5-punkt-3"><article class="legalP" id="kapittel-2-paragraf-2-ledd-5-punkt-3-ledd-1">tidspunkt for når bruken av leppefisk forventes å redusere forekomsten av lakselus til under tiltaksgrensen, jf. første og andre ledd.</article></article></li></ul></article><article class="legalP" id="kapittel-2-paragraf-2-ledd-6">Behandling skal gjennomføres på det tidspunkt som det er opplyst om i femte ledd bokstav c dersom forekomsten av lakselus da ikke er kommet under tiltaksgrensen, jf. første og andre ledd.</article><article class="legalP" id="kapittel-2-paragraf-2-ledd-7">Mattilsynet kan fatte nødvendige vedtak om reduksjon av biomasse eller utslakting og destruksjon av fisk på en lokalitet dersom virksomheten ikke klarer å overholde tiltaksgrensene.</article></article><article class="legalArticle" data-lovdata-URL="LTI/forskrift/2009-08-18-1095/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Plan for forebygging og bekjempelse av lakselus og resistente lakseluspopulasjoner</span></h3><article class="legalP" id="kapittel-2-paragraf-3-ledd-1">Det skal til enhver tid foreligge en helhetlig plan for effektiv forebygging og bekjempelse av lakselus og resistente lakseluspopulasjoner i akvakulturanlegget. For å sikre en effektiv forebygging og bekjempelse av lakselus og resistente lakseluspopulasjoner, skal planen samordnes med andre akvakulturanlegg innenfor det område som er nødvendig. Planen skal minimum inneholde følgende:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-3-ledd-1-punkt-1"><article class="legalP" id="kapittel-2-paragraf-3-ledd-1-punkt-1-ledd-1">rutiner for telling av lakselus,</article></article></li><li data-li-identifier="b)" data-name="b)"><article class="listArticle" id="kapittel-2-paragraf-3-ledd-1-punkt-2"><article class="legalP" id="kapittel-2-paragraf-3-ledd-1-punkt-2-ledd-1">rutiner og metodikk for behandling, herunder koordinering av behandlinger og dokumentasjon på at behandling kan gjennomføres innen fastsatt frist i henhold til § 5 og i henhold til krav om behandlingsmetoder i § 7,</article></article></li><li data-li-identifier="c)" data-name="c)"><article class="listArticle" id="kapittel-2-paragraf-3-ledd-1-punkt-3"><article class="legalP" id="kapittel-2-paragraf-3-ledd-1-punkt-3-ledd-1">rutiner og metodikk for evaluering av behandlingseffekt,</article></article></li><li data-li-identifier="d)" data-name="d)"><article class="listArticle" id="kapittel-2-paragraf-3-ledd-1-punkt-4"><article class="legalP" id="kapittel-2-paragraf-3-ledd-1-punkt-4-ledd-1">rutiner for bruk av leppefisk,</article></article></li><li data-li-identifier="e)" data-name="e)"><article class="listArticle" id="kapittel-2-paragraf-3-ledd-1-punkt-5"><article class="legalP" id="kapittel-2-paragraf-3-ledd-1-punkt-5-ledd-1">rutiner for brakklegging av akvakulturanlegg,</article></article></li><li data-li-identifier="f)" data-name="f)"><article class="listArticle" id="kapittel-2-paragraf-3-ledd-1-punkt-6"><article class="legalP" id="kapittel-2-paragraf-3-ledd-1-punkt-6-ledd-1">hvilke andre akvakulturanlegg planen er samordnet med, og</article></article></li><li data-li-identifier="g)" data-name="g)"><article class="listArticle" id="kapittel-2-paragraf-3-ledd-1-punkt-7"><article class="legalP" id="kapittel-2-paragraf-3-ledd-1-punkt-7-ledd-1">hvordan hensyn til ville bestander av laks og sjøørret er ivaretatt.</article></article></li></ul></article><article class="legalP" id="kapittel-2-paragraf-3-ledd-2">Planen skal årlig sendes til Mattilsynet innen 1. oktober.</article></article><article class="legalArticle" data-lovdata-URL="LTI/forskrift/2009-08-18-1095/§7" data-name="§7" id="kapittel-2-paragraf-4"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Behandlingsmetodikk</span></h3><article class="legalP" id="kapittel-2-paragraf-4-ledd-1">Behandling mot lus skal gjennomføres slik at fisken eksponeres for terapeutisk dose i hele behandlingsperioden som angitt i bruksanvisningen til legemidlet.</article><article class="legalP" id="kapittel-2-paragraf-4-ledd-2">Badebehandling skal gjennomføres i lukket behandlingsenhet med mindre det foreligger dokumentasjon på at annen form for badebehandling eksponerer fisken for terapeutisk dose i hele behandlingsperioden som angitt i bruksanvisningen til legemidlet.</article><article class="legalP" id="kapittel-2-paragraf-4-ledd-3">I en overgangsperiode frem til 1. januar 2011 da annet ledd trår i kraft, jf. § 15, skal noten ved bruk av skjørt lines opp til minst to meter over skjørtedybden, og det skal benyttes heldekkende skjørt med god overlapp i skjøter.</article><article class="legalP" id="kapittel-2-paragraf-4-ledd-4">Oral behandling skal ikke gjennomføres ved sviktende appetitt.</article></article><article class="legalArticle" data-lovdata-URL="LTI/forskrift/2009-08-18-1095/§8" data-name="§8" id="kapittel-2-paragraf-5"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Evaluering, utredning og varsling</span></h3><article class="legalP" id="kapittel-2-paragraf-5-ledd-1">Behandlingseffekten skal evalueres etter hver gjennomført behandling. Ved mangelfull effekt av gjennomført behandling skal årsaksforhold umiddelbart utredes og følsomhet for legemidlet skal undersøkes spesifikt. Slik evaluering, utredning og undersøkelse skal utføres av autorisert dyrehelsepersonell.</article><article class="legalP" id="kapittel-2-paragraf-5-ledd-2">Mattilsynet skal varsles umiddelbart om mangelfull effekt av gjennomført behandling og ved mistanke om resistens mot et eller flere medikament brukt for behandling mot lakselus.</article></article><article class="legalArticle" data-lovdata-URL="LTI/forskrift/2009-08-18-1095/§9" data-name="§9" id="kapittel-2-paragraf-6"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Tiltak ved resistens</span></h3><article class="legalP" id="kapittel-2-paragraf-6-ledd-1">Ved mistanke om eller påvist resistens, skal behandling mot lakselus gjennomføres med et virkestoff som tilhører en alternativ substansgruppe uten ugrunnet opphold.</article><article class="legalP" id="kapittel-2-paragraf-6-ledd-2">Dersom behandling mot lakselus med alternative substansgrupper ikke har tilsiktet virkning eller ikke lar seg gjennomføre skal nødvendige tiltak iverksettes for å hindre spredning av resistent lakselus. Mattilsynet kan om nødvendig pålegge ytterligere tiltak for å hindre spredning, herunder utslakting av fisk. Akvakulturanlegget skal brakklegges i en periode fastsatt av Mattilsynet før ny fisk settes ut.</article></article><article class="legalArticle" data-lovdata-URL="LTI/forskrift/2009-08-18-1095/§10" data-name="§10" id="kapittel-2-paragraf-7"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Soner for forebygging og bekjempelse av lus</span></h3><article class="legalP" id="kapittel-2-paragraf-7-ledd-1">Mattilsynet kan i forskrift opprette soner i avgrensede geografiske områder for å gjennomføre særskilte tiltak for forebygging og bekjempelse av lus, herunder om:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-7-ledd-1-punkt-1"><article class="legalP" id="kapittel-2-paragraf-7-ledd-1-punkt-1-ledd-1">avlusning ved andre tiltaksgrenser enn de som er nevnt i § 5 første og andre ledd,</article></article></li><li data-li-identifier="b)" data-name="b)"><article class="listArticle" id="kapittel-2-paragraf-7-ledd-1-punkt-2"><article class="legalP" id="kapittel-2-paragraf-7-ledd-1-punkt-2-ledd-1">samordnet avlusning i et nærmere angitt tidsrom,</article></article></li><li data-li-identifier="c)" data-name="c)"><article class="listArticle" id="kapittel-2-paragraf-7-ledd-1-punkt-3"><article class="legalP" id="kapittel-2-paragraf-7-ledd-1-punkt-3-ledd-1">samordnet utsett og brakklegging,</article></article></li><li data-li-identifier="d)" data-name="d)"><article class="listArticle" id="kapittel-2-paragraf-7-ledd-1-punkt-4"><article class="legalP" id="kapittel-2-paragraf-7-ledd-1-punkt-4-ledd-1">tiltak mot resistente lusepopulasjoner og ytterligere krav til undersøkelse for resistens,</article></article></li><li data-li-identifier="e)" data-name="e)"><article class="listArticle" id="kapittel-2-paragraf-7-ledd-1-punkt-5"><article class="legalP" id="kapittel-2-paragraf-7-ledd-1-punkt-5-ledd-1">reduksjon av biomasse,</article></article></li><li data-li-identifier="f)" data-name="f)"><article class="listArticle" id="kapittel-2-paragraf-7-ledd-1-punkt-6"><article class="legalP" id="kapittel-2-paragraf-7-ledd-1-punkt-6-ledd-1">samordning og godkjenning av planer for forebygging og bekjempelse av lakselus og resistente lakseluspopulasjoner, og</article></article></li><li data-li-identifier="g)" data-name="g)"><article class="listArticle" id="kapittel-2-paragraf-7-ledd-1-punkt-7"><article class="legalP" id="kapittel-2-paragraf-7-ledd-1-punkt-7-ledd-1">ytterligere krav til telling av lus i akvakulturanlegg.</article></article></li></ul></article></article></section><section class="section" data-name="kapIII" id="kapittel-3" data-lovdata-URL="LTI/forskrift/2009-08-18-1095/KAPITTEL_3"><h2>Kapittel III. Avsluttende bestemmelser</h2><article class="legalArticle" data-lovdata-URL="LTI/forskrift/2009-08-18-1095/§11" data-name="§11" id="kapittel-3-paragraf-1"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Tilsyn og vedtak</span></h3><article class="legalP" id="kapittel-3-paragraf-1-ledd-1">Mattilsynet fører tilsyn og fatter nødvendige vedtak for å gjennomføre bestemmelsene gitt i og i medhold av denne forskriften.</article></article><article class="legalArticle" data-lovdata-URL="LTI/forskrift/2009-08-18-1095/§12" data-name="§12" id="kapittel-3-paragraf-2"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Tvangsmulkt</span></h3><article class="legalP" id="kapittel-3-paragraf-2-ledd-1">Ved overtredelse av bestemmelsene i denne forskriften kan Mattilsynet for hver påbegynte 10&#xa0;000 fisk på lokaliteten, fastsette tvangsmulkt til folketrygdens grunnbeløp dividert med 36,5.</article><article class="legalP" id="kapittel-3-paragraf-2-ledd-2">Tvangsmulkt kan fastsettes i forbindelse med pålegget. Tvangsmulkten løper fra den dagen fristen løper ut og inntil det forhold som er i strid med forskriften er rettet.</article></article><article class="legalArticle" data-lovdata-URL="LTI/forskrift/2009-08-18-1095/§13" data-name="§13" id="kapittel-3-paragraf-3"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Dispensasjon</span></h3><article class="legalP" id="kapittel-3-paragraf-3-ledd-1">Mattilsynet kan i særlige tilfeller dispensere fra bestemmelsene i denne forskriften, forutsatt at det ikke vil stride mot Norges internasjonale forpliktelser, herunder EØS-avtalen.</article></article><article class="legalArticle" data-lovdata-URL="LTI/forskrift/2009-08-18-1095/§14" data-name="§14" id="kapittel-3-paragraf-4"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Straff</span></h3><article class="legalP" id="kapittel-3-paragraf-4-ledd-1">Forsettlig eller uaktsom overtredelse av denne forskriften eller bestemmelser og vedtak gitt i medhold av den, er straffbart i henhold til matloven § 28.</article></article><article class="legalArticle" data-lovdata-URL="LTI/forskrift/2009-08-18-1095/§15" data-name="§15" id="kapittel-3-paragraf-5"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Ikrafttredelse, oppheving av forskrift og overgangsbestemmelser</span></h3><article class="legalP" id="kapittel-3-paragraf-5-ledd-1">Denne forskrift trer i kraft straks, samtidig oppheves forskrift 9. juli 2008 nr. 797 om bekjempelse av lus i akvakulturanlegg.</article><article class="legalP" id="kapittel-3-paragraf-5-ledd-2">§ 7 annet ledd trer i kraft 1. januar 2011, samtidig oppheves § 7 tredje ledd.</article></article></section><section class="section" data-name="vedlegg1" id="kapittel-4" data-lovdata-URL="LTI/forskrift/2009-08-18-1095/KAPITTEL_4"><h2>Vedlegg 1. Krav til rutinemessig telling av lakselus</h2><ul class="defaultList"><li data-li-identifier="1." data-name="1."><article class="listArticle" id="kapittel-4-punkt-1"><article class="legalP" id="kapittel-4-punkt-1-ledd-1">Det telles lus i tre stadiegrupper av lakselus: <ul class="defaultList"><li data-li-identifier="a)" data-name="a)"><article class="listArticle" id="kapittel-4-punkt-1-ledd-1-punkt-1"><article class="legalP" id="kapittel-4-punkt-1-ledd-1-punkt-1-ledd-1">Voksen hunnlus.</article></article></li><li data-li-identifier="b)" data-name="b)"><article class="listArticle" id="kapittel-4-punkt-1-ledd-1-punkt-2"><article class="legalP" id="kapittel-4-punkt-1-ledd-1-punkt-2-ledd-1">Bevegelige stadier.</article></article></li><li data-li-identifier="c)" data-name="c)"><article class="listArticle" id="kapittel-4-punkt-1-ledd-1-punkt-3"><article class="legalP" id="kapittel-4-punkt-1-ledd-1-punkt-3-ledd-1">Fastsittende stadier.</article></article></li></ul></article></article></li><li data-li-identifier="2." data-name="2."><article class="listArticle" id="kapittel-4-punkt-2"><article class="legalP" id="kapittel-4-punkt-2-ledd-1">Halvparten av merdene i anlegg med flere enn tre merder skal telles hver gang, på en slik måte at man gjennom to ordinære tellinger får undersøkt alle merdene i anlegget. Dersom anlegget har tre eller færre merder skal alle merder undersøkes ved hver telling.</article></article></li><li data-li-identifier="3." data-name="3."><article class="listArticle" id="kapittel-4-punkt-3"><article class="legalP" id="kapittel-4-punkt-3-ledd-1">Det skal telles lus på ti tilfeldige fisk fra hver merd. Fisken fanges inn med orkastnot. Fra denne nota håves maksimalt fem fisk av gangen opp i bedøvelseskaret.</article></article></li><li data-li-identifier="4." data-name="4."><article class="listArticle" id="kapittel-4-punkt-4"><article class="legalP" id="kapittel-4-punkt-4-ledd-1">Fisken er tilstrekkelig bedøvet når den ikke slår med halen når man løfter den. En og en fisk tas opp og undersøkes nøye.</article></article></li><li data-li-identifier="5." data-name="5."><article class="listArticle" id="kapittel-4-punkt-5"><article class="legalP" id="kapittel-4-punkt-5-ledd-1">For hver fisk skal antall lus i de forskjellige stadiegruppene føres inn i skjema laget til formålet.</article><article class="legalP" id="kapittel-4-punkt-5-ledd-2">For hver merd skal følgende opplysninger også noteres på samme skjema: Merdnummer, størrelse (omkrets/side) og dyp (rette vegger), antall fisk, gjennomsnittsvekt av fisk og siste behandling mot lus (legemiddel, og antall leppefisk).</article></article></li><li data-li-identifier="6." data-name="6."><article class="listArticle" id="kapittel-4-punkt-6"><article class="legalP" id="kapittel-4-punkt-6-ledd-1">Temperatur og saltholdighet i vannet skal måles og noteres for senere bruk.</article></article></li><li data-li-identifier="7." data-name="7."><article class="listArticle" id="kapittel-4-punkt-7"><article class="legalP" id="kapittel-4-punkt-7-ledd-1">For hver merd skal gjennomsnittet beregnes for hver stadiegruppe ved å legge sammen alle lus i gruppen fra alle fisk som er undersøkt i merden, delt på antall undersøkte fisk.</article><article class="legalP" id="kapittel-4-punkt-7-ledd-2">For anlegget skal gjennomsnittet for hver stadiegruppe beregnes ved å legge sammen gjennomsnittene for hver fra hver merd delt på antall merder som er undersøkt.</article></article></li></ul></section></main></body></html>