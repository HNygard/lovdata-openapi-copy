<!DOCTYPE html><html lang="no"><head><title>Instruks om ordning med etableringsstipend og tildeling av deltakeradganger</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2009-07-10-1443</dd><dt class="dokid">DokumentID</dt><dd class="dokid">LTI/forskrift/2009-07-10-1443</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">I 2009 hefte 13 s 2027</dd><dt class="dateInForce">I kraft fra</dt><dd class="dateInForce">2009-07-10 – 2012-12-31</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1999-03-26-15/§21</li><li>forskrift/2000-02-11-99</li></ul></dd><dt class="dateOfPublication">Kunngjort</dt><dd class="dateOfPublication">2009-12-08 14:40</dd><dt class="journalNumber">Journalnummer</dt><dd class="journalNumber">2009-1122</dd><dt class="titleShort">Korttittel</dt><dd class="titleShort">Instruks om etableringsstipend mv.</dd><dt class="title">Tittel</dt><dd class="title">Instruks om ordning med etableringsstipend og tildeling av deltakeradganger</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Fiskeri- og kystdepartementet 10. juli 2009 med hjemmel i lov 26. mars 1999 nr. 15 om retten til å delta i fiske og fangst (deltakerloven) § 21, jf. delegeringsvedtak 11. februar 2000 nr. 99.</dd><dt class="refid">RefID</dt><dd class="refid">forskrift/2009-07-10-1443</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Instruks om ordning med etableringsstipend og tildeling av deltakeradganger<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2009-07-10-1443" id="dokument"><h1>Instruks om ordning med etableringsstipend og tildeling av deltakeradganger</h1><section class="section" data-name="kapI" id="kapittel-1" data-lovdata-URL="LTI/forskrift/2009-07-10-1443/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">Fiskeri- og kystdepartementet har besluttet at det skal etableres en ordning med tildeling av 30 etableringsstipend á 250&#xa0;000 til kjøp av fiskefartøy, uavhengig om det har deltakeradgang eller ikke, og en ordning med tildeling av 10 deltakeradganger årlig i en treårsperiode. Det settes av 7,5 mill. kr fra statsbudsjettets Kap. 1050 Post 75 Tilskudd til næringstiltak i fiskeriene for 2009 til å dekke ordningen med etableringsstipend.</article><article class="legalP" id="kapittel-1-ledd-2">Fiskeri- og kystdepartementet vil med dette be Fiskeridirektoratet om å administrere begge ordningene. Vi vil be om at stipendene og deltakeradgangene lyses ut etter et sett med inngangskriterier i løpet av juli 2009, og at det i utforming av saksbehandlingsprosedyrene tas høyde for at de som tildeles deltakeradgang kan delta i fiske f.o.m. 1. januar 2010.</article><article class="legalP" id="kapittel-1-ledd-3">Hvis antall søkere som fyller inngangsvilkårene overstiger antall stipend og deltakeradganger, må kandidatene sorteres ut fra gitte kriterier som omtales nærmere nedenfor. Avslag på søknad om stipend og deltakeradgang er å regne som et negativt enkeltvedtak overfor de som ikke fyller vilkårene. Disse søkerne vil dermed ha klagerett, og det må derfor tas høyde for tid for klagebehandling i direktoratet.</article><article class="legalP" id="kapittel-1-ledd-4">I utlysningsteksten skal søkerdato, inngangskriterier og informasjon om saksbehandlingen (klagerett mv.) fremkomme. I tillegg skal det eksplisitt nevnes at kvinner oppfordres til å søke.</article><article class="legalP" id="kapittel-1-ledd-5">Inngangskriteriene for ordningene er som følger:</article> <article class="defaultP" margin-top="true"><i>For tildeling av etableringsstipend for kjøp av fartøy med eller uten deltakeradgang:</i><ul class="defaultList"><li data-li-identifier="-" data-name="-"><article class="listArticle" id="kapittel-1-ledd-5-punkt-1"><article class="legalP" id="kapittel-1-ledd-5-punkt-1-ledd-1">Søker må være 30 år eller yngre i tildelingsåret.</article></article></li><li data-li-identifier="-" data-name="-"><article class="listArticle" id="kapittel-1-ledd-5-punkt-2"><article class="legalP" id="kapittel-1-ledd-5-punkt-2-ledd-1">Søker må tidligere ikke ha eid majoritetsandel i annet fiskefartøy.</article></article></li><li data-li-identifier="-" data-name="-"><article class="listArticle" id="kapittel-1-ledd-5-punkt-3"><article class="legalP" id="kapittel-1-ledd-5-punkt-3-ledd-1">Søker må være oppført på fiskermanntallets blad B.</article></article></li><li data-li-identifier="-" data-name="-"><article class="listArticle" id="kapittel-1-ledd-5-punkt-4"><article class="legalP" id="kapittel-1-ledd-5-punkt-4-ledd-1">Søker må ha dokumentert fiskerifaglig kompetanse i form av fagbrev eller dokumentert inntekt fra fiske på eller over 50&#xa0;000 kr i ett av de siste tre år (2007, 2008 og så langt i 2009).</article></article></li><li data-li-identifier="-" data-name="-"><article class="listArticle" id="kapittel-1-ledd-5-punkt-5"><article class="legalP" id="kapittel-1-ledd-5-punkt-5-ledd-1">Søker skal ha et klart eierforhold til prosjektet og ha tilfredsstillende tidsressurser til å gjennomføre og iverksette virksomheten.</article></article></li><li data-li-identifier="-" data-name="-"><article class="listArticle" id="kapittel-1-ledd-5-punkt-6"><article class="legalP" id="kapittel-1-ledd-5-punkt-6-ledd-1">Prosjektet må inneholde en realistisk finansierings- og forretningsplan som sannsynliggjør lønnsom drift.</article></article></li><li data-li-identifier="-" data-name="-"><article class="listArticle" id="kapittel-1-ledd-5-punkt-7"><article class="legalP" id="kapittel-1-ledd-5-punkt-7-ledd-1">Den øvre alderen på fartøy som kjøpes over stipendordningen settes til 15 år.</article></article></li></ul></article> <article class="defaultP" margin-top="true"><i>For tildeling av deltakeradgang</i>:<ul class="defaultList"><li data-li-identifier="-" data-name="-"><article class="listArticle" id="kapittel-1-ledd-5-punkt-8"><article class="legalP" id="kapittel-1-ledd-5-punkt-8-ledd-1">Søker må være 35 år eller yngre i tildelingsåret.</article></article></li><li data-li-identifier="-" data-name="-"><article class="listArticle" id="kapittel-1-ledd-5-punkt-9"><article class="legalP" id="kapittel-1-ledd-5-punkt-9-ledd-1">Søker må være oppført på blad B i fiskermanntallet.</article></article></li><li data-li-identifier="-" data-name="-"><article class="listArticle" id="kapittel-1-ledd-5-punkt-10"><article class="legalP" id="kapittel-1-ledd-5-punkt-10-ledd-1">Søker må ha drevet aktivt fiske med eget fartøy (eierandel større enn 50 prosent) i minimum ett av de tre siste år (2007, 2008 og så langt i 2009). Årlig fangstverdi i kvalifikasjonsperioden må overstige 100&#xa0;000 kr.</article></article></li><li data-li-identifier="-" data-name="-"><article class="listArticle" id="kapittel-1-ledd-5-punkt-11"><article class="legalP" id="kapittel-1-ledd-5-punkt-11-ledd-1">Søker kan ikke tidligere ha eid majoritetsandel i fiskefartøy som har vært tildelt deltakeradgang eller konsesjon.</article></article></li><li data-li-identifier="-" data-name="-"><article class="listArticle" id="kapittel-1-ledd-5-punkt-12"><article class="legalP" id="kapittel-1-ledd-5-punkt-12-ledd-1">Søknaden kan gjelde et hvilket som helst adgangsbegrenset fiskeri.</article></article></li></ul></article><article class="legalP" id="kapittel-1-ledd-6">Hvis antall søkere som oppfyller inngangskriteriene overstiger antallet stipend og deltakeradganger rangeres kandidatene etter følgende kriterier:<ul class="defaultList"><li data-li-identifier="1." data-name="1."><article class="listArticle" id="kapittel-1-ledd-6-punkt-1"><article class="legalP" id="kapittel-1-ledd-6-punkt-1-ledd-1">Ansiennitet/aktivitet: Dokumentert fartstid i fiske fra eget eller andres fartøy ved utlysningstidspunktet. De med lengst ansiennitet prioriteres.</article></article></li><li data-li-identifier="2." data-name="2."><article class="listArticle" id="kapittel-1-ledd-6-punkt-2"><article class="legalP" id="kapittel-1-ledd-6-punkt-2-ledd-1">Dersom det er søkere som står likt etter dette: Kurs/sertifikater (fagbrev, sikkerhetskurs, kystskippersertifikat). De med sertifikater prioriteres.</article></article></li><li data-li-identifier="3." data-name="3."><article class="listArticle" id="kapittel-1-ledd-6-punkt-3"><article class="legalP" id="kapittel-1-ledd-6-punkt-3-ledd-1">Dersom det fortsatt er søkere som står likt: Om søkeren har deltatt i ungdomsfiskeordningen.</article></article></li></ul></article><article class="legalP" id="kapittel-1-ledd-7">Hvis antall søkere etter denne vurderingen fortsatt overstiger antall stipender og deltakeradganger skal det underrepresenterte kjønn prioriteres ved to like søkere. Hvis søkerne fortsatt etter dette står likt, må det gjøres en vurdering av den geografiske fordelingen hvor søkere fra underrepresenterte områder prioriteres.</article><article class="legalP" id="kapittel-1-ledd-8">Ved tildeling av deltakeradganger skal mottaker opplyses om at deltakeradgangen faller bort hvis mottaker går ut av fiske eller ikke lengre er oppført på fiskermanntallets blad B. Dersom fartøyet selges, skal ny deltakeradgang ikke kunne tildeles fartøyets nye eier for fortsatt drift.</article><article class="legalP" id="kapittel-1-ledd-9">De nødvendige forskriftsbestemmelsene vil bli tatt inn i deltakerforskriften for 2010. Vi ber Fiskeridirektoratet utarbeide forslag til slik bestemmelse ved ordinær oversendelse av forslag til deltakerforskrift.</article><article class="legalP" id="kapittel-1-ledd-10">Ved tildeling av stipend skal mottaker opplyses om at det settes som vilkår at tilskuddet skal forvaltes etter gjeldende regler for bruk av offentlige midler, og at det i samsvar med Bevilgningsreglementet § 10 er adgang for Fiskeridirektoratet, Fiskeri- og kystdepartementet og Riksrevisjonen, jf. lov om Riksrevisjonen § 12, til å iverksette kontroll med at tilskuddet benyttes etter forutsetningene (bruk av midler iht. til prosjektsøknaden).</article></section><section class="section" data-name="kapII" id="kapittel-2" data-lovdata-URL="LTI/forskrift/2009-07-10-1443/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Instruksen trer i kraft straks og gjelder fram til 31. desember 2012.</article></section></main></body></html>