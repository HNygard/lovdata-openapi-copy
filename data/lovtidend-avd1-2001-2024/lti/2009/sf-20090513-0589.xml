<!DOCTYPE html><html lang="no"><head><title>Forskrift om kjøretøyverksteder</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2009-05-13-589</dd><dt class="dokid">DokumentID</dt><dd class="dokid">LTI/forskrift/2009-05-13-589</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">I 2009 hefte 6 s 870</dd><dt class="dateInForce">I kraft fra</dt><dd class="dateInForce">2009-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2004-06-18-959</li><li>forskrift/2001-07-16-843</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1965-06-18-4/§19a</li><li>forskrift/2004-06-18-907</li></ul></dd><dt class="dateOfPublication">Kunngjort</dt><dd class="dateOfPublication">2009-06-09 14:40</dd><dt class="journalNumber">Journalnummer</dt><dd class="journalNumber">2009-0455</dd><dt class="titleShort">Korttittel</dt><dd class="titleShort">Forskrift om kjøretøyverksteder</dd><dt class="title">Tittel</dt><dd class="title">Forskrift om kjøretøyverksteder</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Vegdirektoratet 13. mai 2009 med hjemmel i vegtrafikklov 18. juni 1965 nr. 4 § 19a og delegeringsvedtak 18. juni 2004 nr. 907. <br /><strong>EØS-henvisninger:</strong> EØS-avtalen vedlegg VII nr. 1 (direktiv 2005/36/EF).</dd><dt class="refid">RefID</dt><dd class="refid">forskrift/2009-05-13-589</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om kjøretøyverksteder<ul class="tocSubUl"><li>Kapittel 1 – Innledende bestemmelser<ul class="tocSubUl"><li>§ 1. Virkeområde</li></ul></li><li>Kapittel 2 – Godkjenning og verkstedskategorier<ul class="tocSubUl"><li>§ 2. Godkjenning av kjøretøyverksted</li><li>§ 3. Kategorier av kjøretøyverksteder</li><li>§ 4. Særlig arbeidstillatelse</li><li>§ 5. Unntak fra krav til godkjenning</li></ul></li><li>Kapittel 3 – Vilkår for godkjenning<ul class="tocSubUl"><li>§ 6. Krav til lokaler og teknisk utstyr for kjøretøyverksted</li><li>§ 7. Regelverk m.m.</li><li>§ 8. Teknisk leder og kompetent stedfortreder</li><li>§ 9. Krav til teknisk leder</li><li>§ 10. Krav til personale</li><li>§ 11. Dokumentasjon på godkjenning</li></ul></li><li>Kapittel 4 – Kjøretøyverkstedets plikter<ul class="tocSubUl"><li>§ 12. Plikter som kjøretøyverksteddriften medfører</li><li>§ 13. Plikt til å opprette kvalitetsstyringssystem</li><li>§ 14. Utforming og innhold av kvalitetsstyringssystemet</li><li>§ 15. Dokumentasjon</li></ul></li><li>Kapittel 5 – Tilsyn med kjøretøyverksteder og sanksjoner<ul class="tocSubUl"><li>§ 16. Tilsyn</li><li>§ 17. Tilbakekall, pålegg og advarsel</li></ul></li><li>Kapittel 6 – Avsluttende bestemmelser<ul class="tocSubUl"><li>§ 18. Administrative bestemmelser</li><li>§ 19. Klage</li><li>§ 20. Unntak</li><li>§ 21. Overgangsordninger</li><li>§ 22. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2009-05-13-589" id="dokument"><h1>Forskrift om kjøretøyverksteder</h1><section class="section" data-name="kap1" id="kapittel-1" data-lovdata-URL="LTI/forskrift/2009-05-13-589/KAPITTEL_1"><h2>Kapittel 1 – Innledende bestemmelser</h2><article class="legalArticle" data-lovdata-URL="LTI/forskrift/2009-05-13-589/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-1-ledd-1">Forskriften gjelder alle kjøretøyverksteder som skal utføre reparasjons-, vedlikeholds-, ombyggings-, oppbyggings- og påbyggingsarbeid på kjøretøy som angitt i § 2 og virksomheter som skal utføre arbeid etter særlig arbeidstillatelse som angitt i § 4.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2009-05-13-589/KAPITTEL_2"><h2>Kapittel 2 – Godkjenning og verkstedskategorier</h2><article class="legalArticle" data-lovdata-URL="LTI/forskrift/2009-05-13-589/§2" data-name="§2" id="kapittel-2-paragraf-1"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Godkjenning av kjøretøyverksted</span></h3><article class="legalP" id="kapittel-2-paragraf-1-ledd-1">Kun virksomhet som oppfyller vilkårene i kapittel 3 og som er godkjent av regionvegkontoret kan utføre reparasjons-, vedlikeholds-, ombyggings-, oppbyggings- og påbyggingsarbeid på kjøretøys bremseanlegg, styreinnretning, bærende konstruksjon, drivverk, hjuloppheng, hjulutrustning, motor, drivstoffanlegg og elektriske anlegg medregnet lysutstyr. Dette gjelder arbeid på:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-1-ledd-1-punkt-1"><article class="legalP" id="kapittel-2-paragraf-1-ledd-1-punkt-1-ledd-1">bil</article></article></li><li data-li-identifier="b)" data-name="b)"><article class="listArticle" id="kapittel-2-paragraf-1-ledd-1-punkt-2"><article class="legalP" id="kapittel-2-paragraf-1-ledd-1-punkt-2-ledd-1">to- og trehjuls motorvogn</article></article></li><li data-li-identifier="c)" data-name="c)"><article class="listArticle" id="kapittel-2-paragraf-1-ledd-1-punkt-3"><article class="legalP" id="kapittel-2-paragraf-1-ledd-1-punkt-3-ledd-1">traktor og motorredskap som er konstruert for en hastighet på 50 km/h eller mer</article></article></li><li data-li-identifier="d)" data-name="d)"><article class="listArticle" id="kapittel-2-paragraf-1-ledd-1-punkt-4"><article class="legalP" id="kapittel-2-paragraf-1-ledd-1-punkt-4-ledd-1">tilhenger med brems til kjøretøy som nevnt over.</article></article></li></ul></article><article class="legalP" id="kapittel-2-paragraf-1-ledd-2">De forskjellige verkstedskategorier kan i den grad det er nødvendig for det aktuelle arbeid, utføre montering og demontering av komponenter som ikke omfattes av det arbeidsområde kjøretøyverkstedet er godkjent for.</article></article><article class="legalArticle" data-lovdata-URL="LTI/forskrift/2009-05-13-589/§3" data-name="§3" id="kapittel-2-paragraf-2"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Kategorier av kjøretøyverksteder</span></h3><article class="legalP" id="kapittel-2-paragraf-2-ledd-1">Godkjenning av kjøretøyverksted blir gitt av regionvegkontoret for følgende kategorier:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-2-ledd-1-punkt-1"><article class="legalP" id="kapittel-2-paragraf-2-ledd-1-punkt-1-ledd-1"><i>Bilverksted</i> – kjøretøyverksted som kan utføre alle typer arbeid på alle typer kjøretøy.</article></article></li><li data-li-identifier="b)" data-name="b)"><article class="listArticle" id="kapittel-2-paragraf-2-ledd-1-punkt-2"><article class="legalP" id="kapittel-2-paragraf-2-ledd-1-punkt-2-ledd-1"><i>Bilverksted 01</i> – kjøretøyverksted som kan utføre alle typer arbeid på alle kjøretøy med tillatt totalvekt ikke over 3&#xa0;500 kg, med unntak av de kjøretøyer som omfattes av kategoriene i bokstav e og l. Bilverksted 01 kan også godkjennes spesielt for arbeid på kjøretøy med tillatt totalvekt ikke over 7&#xa0;500 kg og som er utstyrt med hydraulisk bremseanlegg.</article></article></li><li data-li-identifier="c)" data-name="c)"><article class="listArticle" id="kapittel-2-paragraf-2-ledd-1-punkt-3"><article class="legalP" id="kapittel-2-paragraf-2-ledd-1-punkt-3-ledd-1"><i>Bilverksted 02</i> – kjøretøyverksted som kan utføre alle typer arbeid på alle kjøretøy med tillatt totalvekt over 3&#xa0;500, men ikke over 7&#xa0;500 kg, med unntak av de kjøretøyer som omfattes av kategoriene i bokstav e og l.</article></article></li><li data-li-identifier="d)" data-name="d)"><article class="listArticle" id="kapittel-2-paragraf-2-ledd-1-punkt-4"><article class="legalP" id="kapittel-2-paragraf-2-ledd-1-punkt-4-ledd-1"><i>Bilverksted 03</i> – kjøretøyverksted som kan utføre alle typer arbeid på alle kjøretøy med tillatt totalvekt over 7&#xa0;500 kg, med unntak av de kjøretøyer som omfattes av kategoriene i bokstav e og l.</article></article></li><li data-li-identifier="e)" data-name="e)"><article class="listArticle" id="kapittel-2-paragraf-2-ledd-1-punkt-5"><article class="legalP" id="kapittel-2-paragraf-2-ledd-1-punkt-5-ledd-1"><i>Motorsykkel- og mopedverksted</i> – verksted som kan utføre arbeid på motorsykler og mopeder, herunder tre- og firehjuls motorsykler og mopeder.</article></article></li><li data-li-identifier="f)" data-name="f)"><article class="listArticle" id="kapittel-2-paragraf-2-ledd-1-punkt-6"><article class="legalP" id="kapittel-2-paragraf-2-ledd-1-punkt-6-ledd-1"><i>Bilskadeverksted</i> – verksted som kan utbedre skader på kjøretøys karosseri og/eller ramme.</article></article></li><li data-li-identifier="g)" data-name="g)"><article class="listArticle" id="kapittel-2-paragraf-2-ledd-1-punkt-7"><article class="legalP" id="kapittel-2-paragraf-2-ledd-1-punkt-7-ledd-1"><i>Bilelektro-/drivstoffanleggverksted</i> – verksted som skal utføre arbeid på kjøretøys elektriske anlegg og drivstoffanlegg.</article></article></li><li data-li-identifier="h)" data-name="h)"><article class="listArticle" id="kapittel-2-paragraf-2-ledd-1-punkt-8"><article class="legalP" id="kapittel-2-paragraf-2-ledd-1-punkt-8-ledd-1"><i>Bilbremseverksted</i> – verksted som kan utføre arbeid på kjøretøys bremseanlegg.</article></article></li><li data-li-identifier="i)" data-name="i)"><article class="listArticle" id="kapittel-2-paragraf-2-ledd-1-punkt-9"><article class="legalP" id="kapittel-2-paragraf-2-ledd-1-punkt-9-ledd-1"><i>Bildieselverksted</i> – verksted som kan utføre arbeid på kjøretøys drivstoffanlegg for dieseldrevet kjøretøy.</article></article></li><li data-li-identifier="j)" data-name="j)"><article class="listArticle" id="kapittel-2-paragraf-2-ledd-1-punkt-10"><article class="legalP" id="kapittel-2-paragraf-2-ledd-1-punkt-10-ledd-1"><i>Hjulutrustningsverksted</i> – verksted som kan utføre arbeid på kjøretøys hjulutrustning, inkludert dekk, slange, hjul, hjuloppheng, drivaksel/drivakselledd, hjulbrems og styring.</article></article></li><li data-li-identifier="k)" data-name="k)"><article class="listArticle" id="kapittel-2-paragraf-2-ledd-1-punkt-11"><article class="legalP" id="kapittel-2-paragraf-2-ledd-1-punkt-11-ledd-1"><i>Påbyggerverksted</i> – verksted som kan utføre påbyggings-, oppbyggings- og ombyggingsarbeid på kjøretøy i samsvar med kjøretøyfabrikantens anvisninger.</article></article></li><li data-li-identifier="l)" data-name="l)"><article class="listArticle" id="kapittel-2-paragraf-2-ledd-1-punkt-12"><article class="legalP" id="kapittel-2-paragraf-2-ledd-1-punkt-12-ledd-1"><i>Traktorverksted</i> – verksted som kan utføre alle typer arbeid på traktor og motorredskap som er konstruert for en hastighet på 50 km/h eller mer.</article></article></li></ul></article></article><article class="legalArticle" data-lovdata-URL="LTI/forskrift/2009-05-13-589/§4" data-name="§4" id="kapittel-2-paragraf-3"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Særlig arbeidstillatelse</span></h3><article class="legalP" id="kapittel-2-paragraf-3-ledd-1">Regionvegkontoret kan, for virksomhet som ikke er godkjent etter denne forskriften, utstede særlig arbeidstillatelse for bestemte typer arbeid på kjøretøy hvis virksomheten kan dokumentere å ha forutsetning for å utføre slikt arbeid. Slik forutsetning kan være egnet sted, verktøy, utstyr og kompetanse.</article><article class="legalP" id="kapittel-2-paragraf-3-ledd-2">Særlig arbeidstillatelse kan gis for følgende typer arbeid på kjøretøy:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-3-ledd-2-punkt-1"><article class="legalP" id="kapittel-2-paragraf-3-ledd-2-punkt-1-ledd-1">arbeid på lysutstyr: Bytte av lykteinnsatser og lykteglass, kontroll og justering av lys. Det kreves kunnskap om kjøretøyforskriftens krav til lykter.</article></article></li><li data-li-identifier="b)" data-name="b)"><article class="listArticle" id="kapittel-2-paragraf-3-ledd-2-punkt-2"><article class="legalP" id="kapittel-2-paragraf-3-ledd-2-punkt-2-ledd-1">arbeid på hjul: Omlegging av dekk og slanger, lapping av slanger, plugging av slangeløse dekk når ferdig bearbeidet hull ikke er større enn 6 millimeter, pigging av dekk og avbalansering av hjul. For arbeid på hjul (felg og dekk) skal det dokumenteres spesiell kunnskap innenfor området, inkludert kunnskap om kjøretøyforskriftens krav. Slik arbeidstillatelse gis kun til bestemt(e) person(er) som er ansvarlig for virksomheten, og ikke til virksomheten generelt.</article></article></li><li data-li-identifier="c)" data-name="c)"><article class="listArticle" id="kapittel-2-paragraf-3-ledd-2-punkt-3"><article class="legalP" id="kapittel-2-paragraf-3-ledd-2-punkt-3-ledd-1">arbeid på campingtilhengers og annen tilhengers påløpsbremseanlegg som kan trekkes av kjøretøy med tillatt totalvekt ikke over 3&#xa0;500 kg. Den som skal utføre arbeidet må ha gjennomgått nødvendig opplæring hos fabrikant, importør eller tilsvarende.</article></article></li><li data-li-identifier="d)" data-name="d)"><article class="listArticle" id="kapittel-2-paragraf-3-ledd-2-punkt-4"><article class="legalP" id="kapittel-2-paragraf-3-ledd-2-punkt-4-ledd-1">arbeid på eksosanlegg: Bytte av eksosrør, lyddempere og katalysatorer. Det kreves kunnskap om kjøretøyforskriftens krav til støy og avgass-/røkutslipp.</article></article></li><li data-li-identifier="e)" data-name="e)"><article class="listArticle" id="kapittel-2-paragraf-3-ledd-2-punkt-5"><article class="legalP" id="kapittel-2-paragraf-3-ledd-2-punkt-5-ledd-1">arbeid på gassdriftsanlegg: Montering av, og vedlikeholdsarbeid på gassdriftsanlegg (CNG/LPG). Den som skal utføre slikt arbeid på bil må følge kravene til godkjenning av arbeidet i kjøretøyforskriften § 22-6 nr. 9.</article></article></li></ul></article></article><article class="legalArticle" data-lovdata-URL="LTI/forskrift/2009-05-13-589/§5" data-name="§5" id="kapittel-2-paragraf-4"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Unntak fra krav til godkjenning</span></h3><article class="legalP" id="kapittel-2-paragraf-4-ledd-1">Følgende arbeid er unntatt fra krav til godkjenning:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-4-ledd-1-punkt-1"><article class="legalP" id="kapittel-2-paragraf-4-ledd-1-punkt-1-ledd-1">reparasjons- og vedlikeholdsarbeid som utføres av skole som en del av opplæringen.</article></article></li><li data-li-identifier="b)" data-name="b)"><article class="listArticle" id="kapittel-2-paragraf-4-ledd-1-punkt-2"><article class="legalP" id="kapittel-2-paragraf-4-ledd-1-punkt-2-ledd-1">mindre justeringsarbeid utført av teststasjoner i naturlig sammenheng med de tester som utføres.</article></article></li><li data-li-identifier="c)" data-name="c)"><article class="listArticle" id="kapittel-2-paragraf-4-ledd-1-punkt-3"><article class="legalP" id="kapittel-2-paragraf-4-ledd-1-punkt-3-ledd-1">arbeid på kjøretøy som nødvendig del av redningstjeneste.</article></article></li><li data-li-identifier="d)" data-name="d)"><article class="listArticle" id="kapittel-2-paragraf-4-ledd-1-punkt-4"><article class="legalP" id="kapittel-2-paragraf-4-ledd-1-punkt-4-ledd-1">arbeid som blir utført av fabrikant på egenproduserte kjøretøy eller på egenproduserte deler og utstyr til kjøretøy.</article></article></li><li data-li-identifier="e)" data-name="e)"><article class="listArticle" id="kapittel-2-paragraf-4-ledd-1-punkt-5"><article class="legalP" id="kapittel-2-paragraf-4-ledd-1-punkt-5-ledd-1">reparasjons- og vedlikeholdsarbeid på avmonterte komponenter av kjøretøy. Regionvegkontoret kan tillate at av- og påmontering av delene blir gjort av virksomheten når særlige grunner taler for det og virksomheten anses kvalifisert.</article></article></li><li data-li-identifier="f)" data-name="f)"><article class="listArticle" id="kapittel-2-paragraf-4-ledd-1-punkt-6"><article class="legalP" id="kapittel-2-paragraf-4-ledd-1-punkt-6-ledd-1">enkle reparasjoner og utskiftinger som ikke omfatter bærende konstruksjoner og vitale deler på kjøretøyet.</article></article></li><li data-li-identifier="g)" data-name="g)"><article class="listArticle" id="kapittel-2-paragraf-4-ledd-1-punkt-7"><article class="legalP" id="kapittel-2-paragraf-4-ledd-1-punkt-7-ledd-1">reparasjons- og vedlikeholdsarbeid som blir utført av eieren eller medlemmer av eierens husstand på kjøretøy som er registrert på eieren, eller har vært registrert i eierens navn på tidspunktet for eventuell avskilting. Unntaket gjelder ikke når eieren reparerer kjøretøy som blir omsatt i næringsøyemed.</article></article></li><li data-li-identifier="h)" data-name="h)"><article class="listArticle" id="kapittel-2-paragraf-4-ledd-1-punkt-8"><article class="legalP" id="kapittel-2-paragraf-4-ledd-1-punkt-8-ledd-1">ombygging, oppbygging og påbygging i henhold til forskrift 4. oktober 1994 nr. 918 om tekniske krav til godkjenning av kjøretøy, deler og utstyr (kjøretøyforskriften) kapittel 7 som blir utført av eier eller medlemmer av eierens husstand på kjøretøy som er registrert på eieren, eller har vært registrert i eierens navn på tidspunktet for eventuell avskilting, og eieren av kjøretøyet på forhånd har fått tillatelse av regionvegkontoret til utførelse av dette arbeidet. Unntaket gjelder ikke når eieren ombygger, oppbygger eller påbygger kjøretøy som blir omsatt i næringsøyemed.</article></article></li></ul></article></article></section><section class="section" data-name="kap3" id="kapittel-3" data-lovdata-URL="LTI/forskrift/2009-05-13-589/KAPITTEL_3"><h2>Kapittel 3 – Vilkår for godkjenning</h2><article class="legalArticle" data-lovdata-URL="LTI/forskrift/2009-05-13-589/§6" data-name="§6" id="kapittel-3-paragraf-1"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Krav til lokaler og teknisk utstyr for kjøretøyverksted</span></h3><article class="legalP" id="kapittel-3-paragraf-1-ledd-1">Lokaler og teknisk utstyr som skal benyttes av godkjent kjøretøyverksted skal være egnet til formålet og ha nødvendige tillatelser.</article><article class="legalP" id="kapittel-3-paragraf-1-ledd-2">Det kreves følgende utstyr ved de forskjellige kategoriene av kjøretøyverksteder:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-1-ledd-2-punkt-1"><article class="legalP" id="kapittel-3-paragraf-1-ledd-2-punkt-1-ledd-1">Bilverksted, bilverksted 01, bilverksted 02 og bilverksted 03 skal ha kjøretøyløfter eller arbeidsgrav.</article></article></li><li data-li-identifier="b)" data-name="b)"><article class="listArticle" id="kapittel-3-paragraf-1-ledd-2-punkt-2"><article class="legalP" id="kapittel-3-paragraf-1-ledd-2-punkt-2-ledd-1">Motorsykkel- og mopedverksted skal ha løftebenk/løftebord.</article></article></li><li data-li-identifier="c)" data-name="c)"><article class="listArticle" id="kapittel-3-paragraf-1-ledd-2-punkt-3"><article class="legalP" id="kapittel-3-paragraf-1-ledd-2-punkt-3-ledd-1">Bilskadeverksted skal ha rettebenk.</article></article></li><li data-li-identifier="d)" data-name="d)"><article class="listArticle" id="kapittel-3-paragraf-1-ledd-2-punkt-4"><article class="legalP" id="kapittel-3-paragraf-1-ledd-2-punkt-4-ledd-1">Bilelektro-/drivstoffanleggverksted må ha avgassmåler og røkmåler, beregnet for aktuelle drivstoffer.</article></article></li><li data-li-identifier="e)" data-name="e)"><article class="listArticle" id="kapittel-3-paragraf-1-ledd-2-punkt-5"><article class="legalP" id="kapittel-3-paragraf-1-ledd-2-punkt-5-ledd-1">Bilbremseverksted skal ha egnet bremseprøver.</article></article></li><li data-li-identifier="f)" data-name="f)"><article class="listArticle" id="kapittel-3-paragraf-1-ledd-2-punkt-6"><article class="legalP" id="kapittel-3-paragraf-1-ledd-2-punkt-6-ledd-1">Bildieselverksted skal ha prøvebenk for innsprøytningspumper.</article></article></li><li data-li-identifier="g)" data-name="g)"><article class="listArticle" id="kapittel-3-paragraf-1-ledd-2-punkt-7"><article class="legalP" id="kapittel-3-paragraf-1-ledd-2-punkt-7-ledd-1">Hjulutrustningsverksted skal ha utstyr for reparasjon av dekk og utstyr for kontroll av hjulstilling.</article></article></li><li data-li-identifier="h)" data-name="h)"><article class="listArticle" id="kapittel-3-paragraf-1-ledd-2-punkt-8"><article class="legalP" id="kapittel-3-paragraf-1-ledd-2-punkt-8-ledd-1">Påbyggerverksted skal ha utstyr for mekaniske arbeider på kjøretøyenes ramme og påbygg.</article></article></li><li data-li-identifier="i)" data-name="i)"><article class="listArticle" id="kapittel-3-paragraf-1-ledd-2-punkt-9"><article class="legalP" id="kapittel-3-paragraf-1-ledd-2-punkt-9-ledd-1">Traktorverksted skal ha kjøretøyløfter eller arbeidsgrav.</article></article></li></ul></article><article class="legalP" id="kapittel-3-paragraf-1-ledd-3">Kjøretøyverksteder skal ha egnet oppstillingsplass for reparasjon av kjøretøyene og nødvendig utstyr og verktøy.</article></article><article class="legalArticle" data-lovdata-URL="LTI/forskrift/2009-05-13-589/§7" data-name="§7" id="kapittel-3-paragraf-2"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Regelverk m.m.</span></h3><article class="legalP" id="kapittel-3-paragraf-2-ledd-1">Godkjent kjøretøyverksted skal til enhver tid ha tilgjengelig oppdatert regelverk for reparasjonsvirksomhet og nødvendige tekniske data for de kjøretøyer som skal repareres.</article></article><article class="legalArticle" data-lovdata-URL="LTI/forskrift/2009-05-13-589/§8" data-name="§8" id="kapittel-3-paragraf-3"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Teknisk leder og kompetent stedfortreder</span></h3><article class="legalP" id="kapittel-3-paragraf-3-ledd-1">Godkjent kjøretøyverksted skal ha en teknisk leder med kompetent stedfortreder. Regionvegkontoret kan ved godkjenning av virksomheten gjøre unntak fra kravet til kompetent stedfortreder når kravet vil virke urimelig av hensyn til virksomhetens størrelse.</article><article class="legalP" id="kapittel-3-paragraf-3-ledd-2">Teknisk leder er ansvarlig for virksomheten, skal være heltidsansatt og være til stede i virksomheten. Teknisk leder skal delta aktivt i arbeidet ved å veilede personalet og påse at arbeidet utføres i samsvar med krav fastsatt i lov og forskrift.</article><article class="legalP" id="kapittel-3-paragraf-3-ledd-3">Kompetent stedfortreder skal oppfylle kravene til teknisk leder, jf. § 9, og har teknisk leders ansvar i dennes fravær.</article><article class="legalP" id="kapittel-3-paragraf-3-ledd-4">Godkjenningspliktig arbeid kan ikke utføres uten at teknisk leder eller kompetent stedfortreder er tilstede.</article></article><article class="legalArticle" data-lovdata-URL="LTI/forskrift/2009-05-13-589/§9" data-name="§9" id="kapittel-3-paragraf-4"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Krav til teknisk leder</span></h3><article class="legalP" id="kapittel-3-paragraf-4-ledd-1">Teknisk leder ved godkjent kjøretøyverksted skal ha fagbrev og relevant praksis som nærmere fastsatt. Praksis skal være opparbeidet ved godkjent kjøretøyverksted.</article><article class="legalP" id="kapittel-3-paragraf-4-ledd-2">Teknisk leder skal oppfylle følgende krav:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-4-ledd-2-punkt-1"><article class="legalP" id="kapittel-3-paragraf-4-ledd-2-punkt-1-ledd-1"><i>Bilverksted:</i> Fagbrev som «bilmekaniker tunge kjøretøy» og 4 års relevant praksis etter bestått fagprøve, alternativt 10 års relevant praksis i tillegg til bestått fagprøve.</article></article></li><li data-li-identifier="b)" data-name="b)"><article class="listArticle" id="kapittel-3-paragraf-4-ledd-2-punkt-2"><article class="legalP" id="kapittel-3-paragraf-4-ledd-2-punkt-2-ledd-1"><i>Bilverksted 01:</i> Fagbrev som «bilmekaniker tunge kjøretøy» eller som «bilmekaniker lette kjøretøy» og 4 års relevant praksis etter bestått fagprøve, alternativt 10 år relevant praksis i tillegg til bestått fagprøve.</article></article></li><li data-li-identifier="c)" data-name="c)"><article class="listArticle" id="kapittel-3-paragraf-4-ledd-2-punkt-3"><article class="legalP" id="kapittel-3-paragraf-4-ledd-2-punkt-3-ledd-1"><i>Bilverksted 02:</i> Fagbrev som «bilmekaniker tunge kjøretøy» og 4 års relevant praksis etter bestått fagprøve, alternativt 10 års relevant praksis i tillegg til bestått fagprøve.</article></article></li><li data-li-identifier="d)" data-name="d)"><article class="listArticle" id="kapittel-3-paragraf-4-ledd-2-punkt-4"><article class="legalP" id="kapittel-3-paragraf-4-ledd-2-punkt-4-ledd-1"><i>Bilverksted 03:</i> Fagbrev som «bilmekaniker tunge kjøretøy» og 4 års relevant praksis etter bestått fagprøve, alternativt 10 års relevant praksis i tillegg til bestått fagprøve.</article></article></li><li data-li-identifier="e)" data-name="e)"><article class="listArticle" id="kapittel-3-paragraf-4-ledd-2-punkt-5"><article class="legalP" id="kapittel-3-paragraf-4-ledd-2-punkt-5-ledd-1"><i>Motorsykkel- og mopedverksted:</i> Fagbrev som «bilmekaniker tunge kjøretøy» eller som «bilmekaniker lette kjøretøy» eller for «motorsykkelmekaniker» og 3 års relevant praksis etter bestått fagprøve, alternativt 7 års relevant praksis i tillegg til bestått fagprøve.</article></article></li><li data-li-identifier="f)" data-name="f)"><article class="listArticle" id="kapittel-3-paragraf-4-ledd-2-punkt-6"><article class="legalP" id="kapittel-3-paragraf-4-ledd-2-punkt-6-ledd-1"><i>Bilskadeverksted:</i> Fagbrev som «bilmekaniker tunge kjøretøy» eller som «bilmekaniker lette kjøretøy» eller «bilskadereparatør», og 4 års relevant praksis etter bestått fagprøve, alternativt 10 års relevant praksis i tillegg til bestått fagprøve.</article></article></li><li data-li-identifier="g)" data-name="g)"><article class="listArticle" id="kapittel-3-paragraf-4-ledd-2-punkt-7"><article class="legalP" id="kapittel-3-paragraf-4-ledd-2-punkt-7-ledd-1"><i>Bilelektro-/drivstoffanleggverksted:</i> Fagbrev som «bilmekaniker tunge kjøretøy» eller som «bilmekaniker lette kjøretøy» eller for «bilelektriker», og 3 års relevant praksis etter bestått fagprøve, alternativt 7 års relevant praksis i tillegg til bestått fagprøve.</article></article></li><li data-li-identifier="h)" data-name="h)"><article class="listArticle" id="kapittel-3-paragraf-4-ledd-2-punkt-8"><article class="legalP" id="kapittel-3-paragraf-4-ledd-2-punkt-8-ledd-1"><i>Bilbremseverksted:</i> Fagbrev som «bilmekaniker tunge kjøretøy» og 4 års relevant praksis etter bestått fagprøve, alternativt 10 år relevant praksis i tillegg til bestått fagprøve.</article></article></li><li data-li-identifier="i)" data-name="i)"><article class="listArticle" id="kapittel-3-paragraf-4-ledd-2-punkt-9"><article class="legalP" id="kapittel-3-paragraf-4-ledd-2-punkt-9-ledd-1"><i>Bildieselverksted:</i> Fagbrev som «bilmekaniker tunge kjøretøy» og 4 års relevant praksis etter bestått fagprøve, alternativt 10 år relevant praksis i tillegg til bestått fagprøve.</article></article></li><li data-li-identifier="j)" data-name="j)"><article class="listArticle" id="kapittel-3-paragraf-4-ledd-2-punkt-10"><article class="legalP" id="kapittel-3-paragraf-4-ledd-2-punkt-10-ledd-1"><i>Hjulutrustningsverksted:</i> Fagbrev som «reparatør av hjulutrustning», eller fagbrev som «bilmekaniker tunge kjøretøy» eller som «bilmekaniker lette kjøretøy» og 4 års relevant praksis etter bestått fagprøve, alternativt 10 års relevant praksis i tillegg til bestått fagprøve.</article></article></li><li data-li-identifier="k)" data-name="k)"><article class="listArticle" id="kapittel-3-paragraf-4-ledd-2-punkt-11"><article class="legalP" id="kapittel-3-paragraf-4-ledd-2-punkt-11-ledd-1"><i>Påbyggerverksted:</i> Fagbrev som «industrimekaniker», eller «bilmekaniker tunge kjøretøy» eller som «bilmekaniker lette kjøretøy» og 4 års relevant praksis etter bestått fagprøve, alternativt 10 års relevant praksis i tillegg til bestått fagprøve.</article></article></li><li data-li-identifier="l)" data-name="l)"><article class="listArticle" id="kapittel-3-paragraf-4-ledd-2-punkt-12"><article class="legalP" id="kapittel-3-paragraf-4-ledd-2-punkt-12-ledd-1"><i>Traktorverksted:</i> Fagbrev som «landbruksmaskinmekaniker» eller som «bilmekaniker tunge kjøretøy», og 4 års relevant praksis etter bestått fagprøve, alternativt 10 års relevant praksis i tillegg til bestått fagprøve.</article></article></li></ul></article><article class="legalP" id="kapittel-3-paragraf-4-ledd-3">Teknisk leder må på godkjenningstidspunktet ha vært i relevant arbeid i minst 3 av de siste 5 årene.</article><article class="legalP" id="kapittel-3-paragraf-4-ledd-4">Teknisk leder skal ha førerrett som gir adgang til å kjøre slike kjøretøy som kjøretøyverkstedet har godkjenning for.</article><article class="legalP" id="kapittel-3-paragraf-4-ledd-5">Krav til teknisk leder anses videre oppfylt på grunnlag av annen relevant utdanning eller praksis dersom regionvegkontoret finner denne likeverdig med forannevnte, eller på grunnlag av tilsvarende kvalifikasjoner ervervet i annen EØS-stat i samsvar med direktiv 2005/36/EF. Det kan stilles krav om prøveperiode eller egnethetsprøve i samsvar med direktivets artikkel 14.</article><article class="legalP" id="kapittel-3-paragraf-4-ledd-6">Kjøretøyverkstedene kan ikke godkjennes uten at de har teknisk leder som oppfyller kompetansekravene i denne bestemmelse.</article></article><article class="legalArticle" data-lovdata-URL="LTI/forskrift/2009-05-13-589/§10" data-name="§10" id="kapittel-3-paragraf-5"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Krav til personale</span></h3><article class="legalP" id="kapittel-3-paragraf-5-ledd-1">Personale som utfører arbeid ved godkjent kjøretøyverksted skal ha nødvendig kompetanse. Personale som skal kjøre de kjøretøy det utføres arbeid på, må ha førerkort for dette, jf. forskrift 19. januar 2004 nr. 298 om førerkort m.m.. Unntak i førerkortforskriften § 12-2 første ledd gjelder.</article></article><article class="legalArticle" data-lovdata-URL="LTI/forskrift/2009-05-13-589/§11" data-name="§11" id="kapittel-3-paragraf-6"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Dokumentasjon på godkjenning</span></h3><article class="legalP" id="kapittel-3-paragraf-6-ledd-1">Virksomhet som oppfyller vilkårene i denne forskriften har krav på å få utstedt godkjenningsdokument og godkjenningsskilt. Dokumentet og skiltet skal være påført hvilke verkstedskategorier kjøretøyverkstedet er godkjent for. Skiltet skal være plassert godt synlig for publikum.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2009-05-13-589/KAPITTEL_4"><h2>Kapittel 4 – Kjøretøyverkstedets plikter</h2><article class="legalArticle" data-lovdata-URL="LTI/forskrift/2009-05-13-589/§12" data-name="§12" id="kapittel-4-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Plikter som kjøretøyverksteddriften medfører</span></h3><article class="legalP" id="kapittel-4-paragraf-1-ledd-1">Ved endring av forhold som kan ha betydning for godkjenningen, herunder opphør, flytting, endring av organisasjonsnummer, bytte av teknisk leder og/eller kompetent stedfortreder, utstyr, skal det straks gis skriftlig melding til regionvegkontoret.</article><article class="legalP" id="kapittel-4-paragraf-1-ledd-2">Kjøretøyverkstedet skal gi årlig statusrapport om arbeidsstyrken til regionvegkontoret innen frist fastsatt av regionvegkontoret.</article><article class="legalP" id="kapittel-4-paragraf-1-ledd-3">Når arbeid på kjøretøy vil medføre at det innpregede understellsnummeret blir skadet eller fjernet, skal regionvegkontoret ha melding før slikt arbeid blir satt i gang. Det samme gjelder dersom det viser seg at understellsnummer allerede er skadet eller fjernet før reparasjon av kjøretøyet blir påbegynt ved kjøretøyverkstedet, eller når kjøretøyet er så sterkt skadet at det skal kontrolleres av regionvegkontoret før det blir tatt i bruk, jf. bestemmelser i forskrift 4. oktober 1994 nr. 918 om tekniske krav og godkjenning av kjøretøy, deler og utstyr (kjøretøyforskriften).</article></article><article class="legalArticle" data-lovdata-URL="LTI/forskrift/2009-05-13-589/§13" data-name="§13" id="kapittel-4-paragraf-2"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Plikt til å opprette kvalitetsstyringssystem</span></h3><article class="legalP" id="kapittel-4-paragraf-2-ledd-1">Den som er ansvarlig for godkjent kjøretøyverksted skal etablere og ajourholde et kvalitetsstyringssystem for virksomhetens aktiviteter knyttet til arbeidet og føre tilsyn med at dette gjennomføres.</article><article class="legalP" id="kapittel-4-paragraf-2-ledd-2">Med kvalitetsstyringssystem menes systematiske tiltak som dokumenterer at arbeidet utøves i samsvar med krav fastsatt i lov og forskrift.</article><article class="legalP" id="kapittel-4-paragraf-2-ledd-3">Systemet skal utarbeides og ajourholdes i samarbeid med teknisk leder og personale.</article><article class="legalP" id="kapittel-4-paragraf-2-ledd-4">Denne bestemmelsen får ikke anvendelse for kjøretøyverksted som har godkjent kvalitetssikringssystemer i henhold til gjeldende NS-EN ISO 9001 for virksomheten.</article></article><article class="legalArticle" data-lovdata-URL="LTI/forskrift/2009-05-13-589/§14" data-name="§14" id="kapittel-4-paragraf-3"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Utforming og innhold av kvalitetsstyringssystemet</span></h3><article class="legalP" id="kapittel-4-paragraf-3-ledd-1">Kvalitetsstyringssystemet skal fastlegge og beskrive følgende områder:<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-3-ledd-1-punkt-1"><article class="legalP" id="kapittel-4-paragraf-3-ledd-1-punkt-1-ledd-1">Organisering av virksomheten der det framgår hvem som har ansvar for at arbeidet utføres i samsvar med krav fastsatt i lov og forskrift.</article></article></li><li data-li-identifier="b)" data-name="b)"><article class="listArticle" id="kapittel-4-paragraf-3-ledd-1-punkt-2"><article class="legalP" id="kapittel-4-paragraf-3-ledd-1-punkt-2-ledd-1">De ansattes kompetanse, herunder prosedyrer for opplæring og vedlikehold av kompetanse.</article></article></li><li data-li-identifier="c)" data-name="c)"><article class="listArticle" id="kapittel-4-paragraf-3-ledd-1-punkt-3"><article class="legalP" id="kapittel-4-paragraf-3-ledd-1-punkt-3-ledd-1">Prosedyrer for kalibrering og periodisk vedlikehold av pliktig utstyr.</article></article></li><li data-li-identifier="d)" data-name="d)"><article class="listArticle" id="kapittel-4-paragraf-3-ledd-1-punkt-4"><article class="legalP" id="kapittel-4-paragraf-3-ledd-1-punkt-4-ledd-1">Prosedyrer for arbeid som beskrevet i § 2 første ledd.</article></article></li><li data-li-identifier="e)" data-name="e)"><article class="listArticle" id="kapittel-4-paragraf-3-ledd-1-punkt-5"><article class="legalP" id="kapittel-4-paragraf-3-ledd-1-punkt-5-ledd-1">Prosedyrer for ajourhold av kjøretøytekniske data og forskriftssamling som er nødvendig for å kunne gjennomføre arbeidet.</article></article></li><li data-li-identifier="f)" data-name="f)"><article class="listArticle" id="kapittel-4-paragraf-3-ledd-1-punkt-6"><article class="legalP" id="kapittel-4-paragraf-3-ledd-1-punkt-6-ledd-1">Tilgjengelighet til forskrifter og kjøretøytekniske data for personalet.</article></article></li><li data-li-identifier="g)" data-name="g)"><article class="listArticle" id="kapittel-4-paragraf-3-ledd-1-punkt-7"><article class="legalP" id="kapittel-4-paragraf-3-ledd-1-punkt-7-ledd-1">Samarbeidsavtaler vedrørende utstyr eller kjøp av tjenester knyttet til virksomheten (underleverandører).</article></article></li><li data-li-identifier="h)" data-name="h)"><article class="listArticle" id="kapittel-4-paragraf-3-ledd-1-punkt-8"><article class="legalP" id="kapittel-4-paragraf-3-ledd-1-punkt-8-ledd-1">Prosedyrer for behandling av eventuelle klager på arbeidet.</article></article></li></ul></article></article><article class="legalArticle" data-lovdata-URL="LTI/forskrift/2009-05-13-589/§15" data-name="§15" id="kapittel-4-paragraf-4"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Dokumentasjon</span></h3><article class="legalP" id="kapittel-4-paragraf-4-ledd-1">Den som er ansvarlig for kjøretøyverkstedets virksomhet har ansvar for at kvalitetsstyringssystemet er skriftlig dokumentert og at dette til enhver tid er tilgjengelig for personalet og tilsynsmyndigheten.</article><article class="legalP" id="kapittel-4-paragraf-4-ledd-2">Dokumentasjonen skal også inneholde nødvendige sertifikater og godkjenningsattester for teknisk utstyr.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2009-05-13-589/KAPITTEL_5"><h2>Kapittel 5 – Tilsyn med kjøretøyverksteder og sanksjoner</h2><article class="legalArticle" data-lovdata-URL="LTI/forskrift/2009-05-13-589/§16" data-name="§16" id="kapittel-5-paragraf-1"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Tilsyn</span></h3><article class="legalP" id="kapittel-5-paragraf-1-ledd-1">Regionvegkontoret skal føre tilsyn med kjøretøyverksteder som utfører godkjenningspliktig arbeid, jf. forskriftens § 2 og virksomheter med arbeidstillatelse etter § 4.</article><article class="legalP" id="kapittel-5-paragraf-1-ledd-2">Virksomhetene plikter å gi regionvegkontoret adgang til virksomhetens lokaler, og bistå slik det ellers er nødvendig for å gjennomføre tilsyn.</article><article class="legalP" id="kapittel-5-paragraf-1-ledd-3">Regionvegkontoret kan som en del av tilsynet utføre stikkprøvekontroll på arbeidet. Dersom det er nødvendig for å utføre tilsynsoppgavene kan regionvegkontoret også innkalle kjøretøy til stikkprøvekontroll.</article></article><article class="legalArticle" data-lovdata-URL="LTI/forskrift/2009-05-13-589/§17" data-name="§17" id="kapittel-5-paragraf-2"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Tilbakekall, pålegg og advarsel</span></h3><article class="legalP" id="kapittel-5-paragraf-2-ledd-1">Regionvegkontoret kan midlertidig eller permanent tilbakekalle virksomhetens godkjenning eller særlig arbeidstillatelse dersom:<ul class="defaultList"><li data-li-identifier="a)" data-name="a)"><article class="listArticle" id="kapittel-5-paragraf-2-ledd-1-punkt-1"><article class="legalP" id="kapittel-5-paragraf-2-ledd-1-punkt-1-ledd-1">vilkår for godkjenning eller arbeidstillatelse ikke foreligger,</article></article></li><li data-li-identifier="b)" data-name="b)"><article class="listArticle" id="kapittel-5-paragraf-2-ledd-1-punkt-2"><article class="legalP" id="kapittel-5-paragraf-2-ledd-1-punkt-2-ledd-1">det utføres arbeid som virksomheten ikke er godkjent for eller har arbeidstillatelse til,</article></article></li><li data-li-identifier="c)" data-name="c)"><article class="listArticle" id="kapittel-5-paragraf-2-ledd-1-punkt-3"><article class="legalP" id="kapittel-5-paragraf-2-ledd-1-punkt-3-ledd-1">endringer i driften ikke er rapportert i henhold til § 12,</article></article></li><li data-li-identifier="d)" data-name="d)"><article class="listArticle" id="kapittel-5-paragraf-2-ledd-1-punkt-4"><article class="legalP" id="kapittel-5-paragraf-2-ledd-1-punkt-4-ledd-1">pålegg gitt i henhold til tredje ledd ikke etterkommes,</article></article></li><li data-li-identifier="e)" data-name="e)"><article class="listArticle" id="kapittel-5-paragraf-2-ledd-1-punkt-5"><article class="legalP" id="kapittel-5-paragraf-2-ledd-1-punkt-5-ledd-1">det utføres arbeid i strid med vegtrafikklovgivningen,</article></article></li><li data-li-identifier="f)" data-name="f)"><article class="listArticle" id="kapittel-5-paragraf-2-ledd-1-punkt-6"><article class="legalP" id="kapittel-5-paragraf-2-ledd-1-punkt-6-ledd-1">det foreligger alvorlige og/eller gjentatte brudd på denne forskriften,</article></article></li><li data-li-identifier="g)" data-name="g)"><article class="listArticle" id="kapittel-5-paragraf-2-ledd-1-punkt-7"><article class="legalP" id="kapittel-5-paragraf-2-ledd-1-punkt-7-ledd-1">det utføres arbeid i strid med kjøretøyforskriften og/eller fabrikantens anvisninger,</article></article></li><li data-li-identifier="h)" data-name="h)"><article class="listArticle" id="kapittel-5-paragraf-2-ledd-1-punkt-8"><article class="legalP" id="kapittel-5-paragraf-2-ledd-1-punkt-8-ledd-1">skriftlig advarsel ikke tas til følge.</article></article></li></ul></article><article class="legalP" id="kapittel-5-paragraf-2-ledd-2">Ved tilbakekall av en godkjenning skal regionvegkontoret tilbakekalle både skiltet og godkjenningsdokumentet som nevnt i § 11.</article><article class="legalP" id="kapittel-5-paragraf-2-ledd-3">Som ledd i tilsynet kan bedriften gis pålegg som er nødvendig for å sikre at arbeidet utføres i samsvar med gjeldende regelverk.</article><article class="legalP" id="kapittel-5-paragraf-2-ledd-4">For mindre grove forhold kan det gis advarsel.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2009-05-13-589/KAPITTEL_6"><h2>Kapittel 6 – Avsluttende bestemmelser</h2><article class="legalArticle" data-lovdata-URL="LTI/forskrift/2009-05-13-589/§18" data-name="§18" id="kapittel-6-paragraf-1"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Administrative bestemmelser</span></h3><article class="legalP" id="kapittel-6-paragraf-1-ledd-1">Regionvegkontoret fører eget databasert register over godkjente kjøretøyverksteder i sin region.</article></article><article class="legalArticle" data-lovdata-URL="LTI/forskrift/2009-05-13-589/§19" data-name="§19" id="kapittel-6-paragraf-2"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Klage</span></h3><article class="legalP" id="kapittel-6-paragraf-2-ledd-1">Enkeltvedtak fattet av regionvegkontoret etter denne forskrift kan påklages til Vegdirektoratet.</article></article><article class="legalArticle" data-lovdata-URL="LTI/forskrift/2009-05-13-589/§20" data-name="§20" id="kapittel-6-paragraf-3"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Unntak</span></h3><article class="legalP" id="kapittel-6-paragraf-3-ledd-1">Vegdirektoratet kan gjøre unntak fra denne forskriften.</article><article class="legalP" id="kapittel-6-paragraf-3-ledd-2">Regionvegkontoret kan i enkelttilfelle gjøre unntak fra denne forskriftens § 6, § 8 og § 9.</article></article><article class="legalArticle" data-lovdata-URL="LTI/forskrift/2009-05-13-589/§21" data-name="§21" id="kapittel-6-paragraf-4"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Overgangsordninger</span></h3><article class="legalP" id="kapittel-6-paragraf-4-ledd-1">Godkjenning som kjøretøyverksteder og virksomheter med særlig arbeidstillatelse gitt etter forskrift 15. november 1973 nr. 9191 om kjøretøyverksteder, skal etter 1. juli 2011 oppfylle kravene etter denne forskrift. Godkjenning som bilgummiverksted etter nevnte forskrift, skal etter 1. juli 2011 oppfylle enten kravene til hjulutrustningsverksted i denne forskrift, jf. § 3 bokstav j, eller søke om særlig arbeidstillatelse for det arbeid som skal utføres, jf. § 4.</article><article class="legalP" id="kapittel-6-paragraf-4-ledd-2">Godkjenning som kjøretøyverksted gitt etter forskrift 18. juni 2004 nr. 959 skal etter 1. juli 2011 oppfylle kravene i denne forskriften.</article></article><article class="legalArticle" data-lovdata-URL="LTI/forskrift/2009-05-13-589/§22" data-name="§22" id="kapittel-6-paragraf-5"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Ikrafttredelse</span></h3><article class="legalP" id="kapittel-6-paragraf-5-ledd-1">Forskriften trer i kraft 1. juli 2009. Samtidig oppheves forskrift 18. juni 2004 nr. 959 om krav til kontrollorgan for periodisk kontroll av kjøretøy og godkjenning av kjøretøyverksteder og forskrift 16. juli 2001 nr. 843 om unntak fra forskrift 15. november 1973 nr. 9191 om kjøretøyverksteder.</article></article></section></main></body></html>