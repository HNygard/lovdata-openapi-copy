<!DOCTYPE html><html lang="no"><head><title>Forskrift om endring i forskrift om produksjon, omforming, overføring, omsetning, fordeling og bruk av energi m.m. (energilovforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2009-12-03-1448</dd><dt class="dokid">DokumentID</dt><dd class="dokid">LTI/forskrift/2009-12-03-1448</dd><dt class="ministry">Departement</dt><dd class="ministry"><ul><li>Olje- og energidepartementet</li></ul></dd><dt class="publishedIn">Publisert i</dt><dd class="publishedIn">I 2009 hefte 13 s 2038</dd><dt class="dateInForce">I kraft fra</dt><dd class="dateInForce">2009-12-28</dd><dt class="changesToDocuments">Endrer</dt><dd class="changesToDocuments"><ul><li>forskrift/1990-12-07-959</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1990-06-29-50/§7-6</li></ul></dd><dt class="dateOfPublication">Kunngjort</dt><dd class="dateOfPublication">2009-12-08 14:40</dd><dt class="journalNumber">Journalnummer</dt><dd class="journalNumber">2009-1120</dd><dt class="titleShort">Korttittel</dt><dd class="titleShort">Endr. i energilovforskriften</dd><dt class="title">Tittel</dt><dd class="title">Forskrift om endring i forskrift om produksjon, omforming, overføring, omsetning, fordeling og bruk av energi m.m. (energilovforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Olje- og energidepartementet 3. desember 2009 med hjemmel i lov 29. juni 1990 nr. 50 om produksjon, omforming, overføring, omsetning, fordeling og bruk av energi m.m. (energiloven) § 7-6 tredje ledd. <br /><strong>EØS-henvisninger:</strong> EØS-avtalen vedlegg X nr. 1 (direktiv 2006/123/EF).</dd><dt class="refid">RefID</dt><dd class="refid">forskrift/2009-12-03-1448</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om produksjon, omforming, overføring, omsetning, fordeling og bruk av energi m.m. (energilovforskriften)<ul class="tocSubUl"><li>I<ul class="tocSubUl"><li>§ 4-9. Konsesjonens varighet og saksbehandling</li></ul></li><li>II</li><li>Merknader til endringen i energilovforskriften</li></ul></li></ul></dd></dl></header><main class="documentBody" data-lovdata-URL="LTI/forskrift/2009-12-03-1448" id="dokument"><h1>Forskrift om endring i forskrift om produksjon, omforming, overføring, omsetning, fordeling og bruk av energi m.m. (energilovforskriften)</h1><section class="section" data-name="kapI" id="kapittel-1" data-lovdata-URL="LTI/forskrift/2009-12-03-1448/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 7. desember 1990 nr. 959 om produksjon, omforming, overføring, omsetning, fordeling og bruk av energi m.m. (energilovforskriften) gjøres følgende endring:</article> <article class="defaultP" margin-top="true">§ 4-9 skal lyde:</article><article class="futureLegalArticle" data-name="§4-9" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 4-9</span>. <span class="legalArticleTitle">Konsesjonens varighet og saksbehandling</span></span><article class="legalP" id="kapittel-1-foreslåttparagraf-1-ledd-1">Konsesjon for omsetning av elektrisk energi og markedsplasskonsesjon kan gis med varighet inntil 10 år.</article><article class="legalP" id="kapittel-1-foreslåttparagraf-1-ledd-2">For søknad om markedsplasskonsesjon etter energiloven § 4-5 skal saksbehandlingsfristen som nevnt i tjenesteloven § 11 første ledd første punktum være 18 måneder. Tjenesteloven § 11 annet ledd om at tillatelse anses gitt når saksbehandlingsfristen er utløpt, gjelder ikke for søknader om markedsplasskonsesjon.</article><article class="legalP" id="kapittel-1-foreslåttparagraf-1-ledd-3">Konsesjonen kan ikke overdras.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2009-12-03-1448/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringen trer i kraft 28. desember 2009.</article></section><section class="section" id="kapittel-3" data-lovdata-URL="LTI/forskrift/2009-12-03-1448/KAPITTEL_3"><h2>Merknader til endringen i energilovforskriften</h2><article class="legalP" id="kapittel-3-ledd-1">Lov 19. juni 2009 nr. 103 om tjenestevirksomhet (tjenesteloven), trer i kraft 28. desember 2009. Loven gjennomfører Norges forpliktelser etter EU-Parlamentets og Rådets direktiv 2006/123/EF av 12. desember 2006 om tjenestytelser i det indre marked (tjenestedirektivet).</article><article class="legalP" id="kapittel-3-ledd-2">Tjenesteloven inneholder flere saksbehandlingsregler, som tar sikte på å effektivisere saksbehandlingen ved tillatelsesordninger for tjenesteutøvere innenfor EØS-området. Formålet er å minimere begrensningene i den frie utvekslingen av tjenester mellom medlemsstatene til EØS-avtalen.</article><article class="legalP" id="kapittel-3-ledd-3">Det følger av tjenesteloven § 11 at behandlingen av alle tillatelser må skje innen en viss frist. Etter direktivet er det opp til den enkelte nasjonalstat å oppstille en frist som balanserer hensynet til forsvarlighet og effektivitet i saksbehandlingen.</article><article class="legalP" id="kapittel-3-ledd-4">Organisering og drift av en markedsplass for omsetning av elektrisk energi, jf. energiloven § 4-5, utgjør en tjeneste. Markedsplassen for omsetning av elektrisk energi inngår som en del av infrastrukturen for det nordiske kraftmarkedet. I dag er det NordPool Spot AS som er innehaver av markedsplasskonsesjonen.</article><article class="legalP" id="kapittel-3-ledd-5">Ved forlengelse av konsesjon etter energiloven § 4-5 for NordPool Spot AS, vil det normalt være behov for kortere saksbehandlingstid enn om det skulle være tale om å gi konsesjon til en annen juridisk person. Skulle det være aktuelt med en endring av konsesjonær etter energiloven § 4-5, vil en behandling av slik søknad være avhengig av grundige utredninger og vurderinger. I saksbehandlingen vil det blant annet være korrekt med en omfattende høring. Høringen vil måtte omfatte myndighetene i de øvrige nordiske stater, idet disse landene berøres av handelen på markedsplassen, og de systemansvarlige nettselskapene i disse landene er medeiere i NordPool Spot AS. En slik saksbehandling vil være tidkrevende. Etter departementets vurdering vil hensynet til rask saksbehandling i tilfelle som dette veie mindre tungt enn hensynet til grundighet. Markedsplassen inngår som en del av infrastrukturen for kraftmarkedet til de nordiske land, og er sentral for balansen i kraftsystemet, og dermed for kraftforsyningssikkerheten i hele markedsområdet. Departementet mener at en saksbehandlingstid på 18 måneder balanserer hensynet til forsvarlighet og effektivitet.</article><article class="legalP" id="kapittel-3-ledd-6">Av tjenesteloven § 11 annet ledd følger det at en søknad om tillatelse skal anses innvilget, hvis ikke søknaden er avgjort innen saksbehandlingsfristen. Det er imidlertid i visse tilfeller adgang til å oppstille unntak fra denne regelen i lov eller i forskrift, jf. tjenesteloven § 11 andre ledd. Direktivet art. 13 nr. 4 oppstiller som vilkår for unntak fra automatisk innvilgelse at dette følger av «tvingende allmenne hensyn». I tjenesteloven § 5 h) er «tvingende allmenne hensyn» definert som følger:<p class="leddfortsettelse"><i>«hensyn anerkjent som dette i rettspraksis fra EF- og EFTA-domstolen, herunder hensynet til offentlig orden og sikkerhet, folkehelsen og miljøvern.»</i></p></article><article class="legalP" id="kapittel-3-ledd-7">I Ot.prp.nr.56 (2000–2001) som ligger til grunn for innføringen av konsesjonsordningen, uttales følgende om betydningen av markedsplassen for samfunnet under pkt. 3.4.8:<p class="leddfortsettelse"><i>«Markedsplassen skal blant annet bidra til å sikre balanse i kraftsystemet. Derfor er markedsplassens rolle og betydning for utøvelsen av systemansvaret spesielt viktig.»</i></p></article><article class="legalP" id="kapittel-3-ledd-8">Hensynet til offentlig sikkerhet i form av å bidra til at balansen i kraftsystemet opprettholdes til enhver tid utgjør det tvingende allmenne hensynet som begrunner tillatelsesordningen i energiloven § 4-5.</article><article class="legalP" id="kapittel-3-ledd-9">En automatisk innvilgelse ved fristoversittelse vil i ytterste konsekvens kunne innebære at en juridisk person som ikke er egnet til å organisere en markedsplass for omsetning av energi, likevel vil kunne få markedsplasstillatelse. Dette vil kunne være en trussel for balansen i kraftsystemet. Behovet for å sikre balansen i kraftsystemet er forankret i hensynet til offentlig sikkerhet. Nødvendigheten av å unngå at andre enn den myndighetene godkjenner får konsesjon etter energiloven § 4-5, legitimerer unntak fra reglene om automatisk innvilgelse i tjenesteloven.</article></section></main></body></html>