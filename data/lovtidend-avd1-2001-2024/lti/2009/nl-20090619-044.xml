<!DOCTYPE html><html lang="no"><head><title>Lov om kommunale krisesentertilbod (krisesenterlova)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2009-06-19-44</dd><dt class="dokid">DokumentID</dt><dd class="dokid">LTI/lov/2009-06-19-44</dd><dt class="ministry">Departement</dt><dd class="ministry"><ul><li>Barne- og likestillingsdepartementet</li></ul></dd><dt class="publishedIn">Publisert i</dt><dd class="publishedIn">I 2009 hefte 7 s 993</dd><dt class="dateInForce">I kraft fra</dt><dd class="dateInForce">Kongen bestemmer.</dd><dt class="changesToDocuments">Endrer</dt><dd class="changesToDocuments"><ul><li>lov/1992-07-17-100</li></ul></dd><dt class="dateOfPublication">Kunngjort</dt><dd class="dateOfPublication">2009-06-19 16:45</dd><dt class="journalNumber">Journalnummer</dt><dd class="journalNumber">2009-0580</dd><dt class="titleShort">Korttittel</dt><dd class="titleShort">Krisesenterlova</dd><dt class="title">Tittel</dt><dd class="title">Lov om kommunale krisesentertilbod (krisesenterlova)</dd><dt class="miscInformation">Annet om dokumentet</dt><dd class="miscInformation">Ot.prp.nr.96 (2008–2009), Innst.O.nr.130 (2008–2009) og Besl.O.nr.132 (2008–2009). Odels- og lagtingsvedtak hhv. 15. og 18. juni 2009. Fremmet av Barne- og likestillingsdepartementet.</dd><dt class="refid">RefID</dt><dd class="refid">lov/2009-06-19-44</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om kommunale krisesentertilbod (krisesenterlova)<ul class="tocSubUl"><li>§ 1. Formålet med lova</li><li>§ 2. Krav til krisesentertilbodet</li><li>§ 3. Individuell tilrettelegging av tilbod</li><li>§ 4. Samordning av tenester</li><li>§ 5. Teieplikt</li><li>§ 6. Opplysningar til barneverntenesta</li><li>§ 7. Politiattest</li><li>§ 8. Internkontroll</li><li>§ 9. Statleg tilsyn</li><li>§ 10. Bruk av lova på Svalbard</li><li>§ 11. Ikraftsetjing og overgangsreglar</li><li>§ 12. Endring i anna lovgjeving</li></ul></li></ul></dd></dl></header><main class="documentBody" data-lovdata-URL="LTI/lov/2009-06-19-44" id="dokument"><h1>Lov om kommunale krisesentertilbod (krisesenterlova)</h1><article class="defaultP" data-text-size="small">Endring i følgende lov:<ul class="defaultList" data-text-size="small"><li><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 17. juli 1992 nr. 100 om barneverntjenester (barnevernloven).</article></article></li></ul></article><article class="legalArticle" data-lovdata-URL="LTI/lov/2009-06-19-44/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formålet med lova</span></h2><article class="legalP" id="paragraf-1-ledd-1">Formålet med denne lova er å sikre eit godt og heilskapleg krisesentertilbod til kvinner, menn og barn som er utsette for vald eller truslar om vald i nære relasjonar.</article></article><article class="legalArticle" data-lovdata-URL="LTI/lov/2009-06-19-44/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Krav til krisesentertilbodet</span></h2><article class="legalP" id="paragraf-2-ledd-1">Kommunen skal sørgje for eit krisesentertilbod som skal kunne nyttast av personar som er utsette for vald eller truslar om vald i nære relasjonar, og som har behov for rådgjeving eller eit trygt og mellombels butilbod.</article><article class="legalP" id="paragraf-2-ledd-2">Tilbodet skal gi brukarane støtte, rettleiing, hjelp til å ta kontakt med andre delar av tenesteapparatet og skal omfatte:<ul class="defaultList"><li data-li-identifier="a)" data-name="a)"><article class="listArticle" id="paragraf-2-ledd-2-punkt-1"><article class="legalP" id="paragraf-2-ledd-2-punkt-1-ledd-1">eit krisesenter eller eit tilsvarande gratis, heilårs, heildøgns, trygt og mellombels butilbod, og</article></article></li><li data-li-identifier="b)" data-name="b)"><article class="listArticle" id="paragraf-2-ledd-2-punkt-2"><article class="legalP" id="paragraf-2-ledd-2-punkt-2-ledd-1">eit gratis dagtilbod, og</article></article></li><li data-li-identifier="c)" data-name="c)"><article class="listArticle" id="paragraf-2-ledd-2-punkt-3"><article class="legalP" id="paragraf-2-ledd-2-punkt-3-ledd-1">eit heilårs og heildøgns tilbod der personar nemnde i første ledd kan få råd og rettleiing per telefon, og</article></article></li><li data-li-identifier="d)" data-name="d)"><article class="listArticle" id="paragraf-2-ledd-2-punkt-4"><article class="legalP" id="paragraf-2-ledd-2-punkt-4-ledd-1">oppfølging i reetableringsfasen, jf. § 4.</article></article></li></ul></article><article class="legalP" id="paragraf-2-ledd-3">Enkeltpersonar kan vende seg direkte til krisesentertilbodet som nemnt i andre ledd, utan tilvising eller timeavtale.</article><article class="legalP" id="paragraf-2-ledd-4">Kommunen skal sørgje for god kvalitet på tilbodet, mellom anna ved at dei tilsette har kompetanse til å ta vare på dei særskilte behova til brukarane.</article><article class="legalP" id="paragraf-2-ledd-5">Butilbodet til kvinner og butilbodet til menn skal vere fysisk skilde.</article><article class="legalP" id="paragraf-2-ledd-6">Departementet kan gi forskrift om krav til kompetanse hos dei tilsette og krav til fysisk sikring av lokale.</article></article><article class="legalArticle" data-lovdata-URL="LTI/lov/2009-06-19-44/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Individuell tilrettelegging av tilbod</span></h2><article class="legalP" id="paragraf-3-ledd-1">Kommunen skal sørgje for at tilbodet så langt råd er blir lagt til rette slik at det kjem dei individuelle behova til brukarane i møte.</article><article class="legalP" id="paragraf-3-ledd-2">Kommunen skal sørgje for å ta vare på barn på ein god måte som er tilpassa deira særskilte behov, og skal også sørgje for at barn får oppfylt dei rettane dei har etter anna regelverk.</article><article class="legalP" id="paragraf-3-ledd-3">Kommunen skal sørgje for at brukarar av bu- og dagtilbodet får tilgang til kvalifisert tolk dersom det er nødvendig for at dei skal få eit fullgodt tilbod. Kommunen skal sørgje for rutinar for kvalitetssikring, bestilling og betaling av tolketenester.</article></article><article class="legalArticle" data-lovdata-URL="LTI/lov/2009-06-19-44/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Samordning av tenester</span></h2><article class="legalP" id="paragraf-4-ledd-1">Kommunen skal sørgje for at kvinner, menn og barn som er utsette for vald eller truslar om vald i nære relasjonar, får ei heilskapleg oppfølging gjennom samordning av tiltak mellom krisesentertilbodet og andre delar av tenesteapparatet.</article><article class="legalP" id="paragraf-4-ledd-2">Tilbod og tenester etter denne lova kan inngå som ledd i samordninga av ein individuell plan etter anna lovgiving, jf. sosialtjenesteloven § 4-3 a, pasientrettighetsloven § 2-5, psykisk helsevernloven § 4-1 og lov 19. november 1982 nr. 66 om helsetjenesten i kommunene § 6-2 a.</article></article><article class="legalArticle" data-lovdata-URL="LTI/lov/2009-06-19-44/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Teieplikt</span></h2><article class="legalP" id="paragraf-5-ledd-1">Alle som utfører teneste eller arbeid etter denne lova, har teieplikt etter forvaltningsloven §§ 13 til 13 e. Brot på teieplikta straffast etter straffeloven § 121.</article><article class="legalP" id="paragraf-5-ledd-2">Teieplikta gjeld også fødestad, fødselsdato, personnummer, statsborgarforhold, sivilstand, yrke, bustad, arbeidsstad og andre opplysningar som kan røpe at nokon har vore i kontakt med tilbodet.</article><article class="legalP" id="paragraf-5-ledd-3">Opplysningar til andre forvaltningsorgan, jf. forvaltningsloven § 13 b nr. 5 og 6, kan berre givast når dette er nødvendig for å fremme oppgåvene til kommunen etter denne lova, eller for å førebyggje vesentleg fare for liv eller alvorleg skade på helsa til nokon.</article></article><article class="legalArticle" data-lovdata-URL="LTI/lov/2009-06-19-44/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Opplysningar til barneverntenesta</span></h2><article class="legalP" id="paragraf-6-ledd-1">Alle som utfører teneste eller arbeid etter denne lova, skal i utføringa av arbeidet vere merksame på forhold som kan føre til tiltak frå barneverntenesta.</article><article class="legalP" id="paragraf-6-ledd-2">Utan hinder av teieplikta skal alle som utfører teneste eller arbeid etter denne lova av eiga tiltak gi opplysningar til barneverntenesta i kommunen når det er grunn til å tru at eit barn blir mishandla i heimen eller det ligg føre andre former for alvorleg omsorgssvikt, jf. barnevernloven § 4-10, § 4-11 og § 4-12. Det same gjeld når eit barn har vist vedvarande alvorlege åtferdsvanskar, jf. barnevernloven § 4-24.</article><article class="legalP" id="paragraf-6-ledd-3">Barnevernloven § 6-4 andre ledd tredje og fjerde punktum gjeld tilsvarande.</article></article><article class="legalArticle" data-lovdata-URL="LTI/lov/2009-06-19-44/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Politiattest</span></h2><article class="legalP" id="paragraf-7-ledd-1">Den som blir tilsett eller får tildelt oppgåver som inneber kontakt med brukarar av eit krisesenter eller tilsvarande bu- og dagtilbod, skal leggje fram politiattest.</article><article class="legalP" id="paragraf-7-ledd-2">Politiattesten skal vise om vedkommande er sikta, tiltalt, har vedteke førelegg eller er dømd for brot på straffeloven §§ 162, 192, 193, 194, 195, 196, 197, 199, 200 andre ledd, 201, 201 a, 203, 204 a, 219, 224, 229 andre og tredje straffealternativ, 231, 233, 267 og 268.</article><article class="legalP" id="paragraf-7-ledd-3">Brot på straffeloven §§ 192 til 197, 199, 200 andre ledd, 201 første ledd bokstav c, 201 a, 203, 204 a og 233 skal det opplysast om utan den tidsavgrensinga som følgjer av lov 11. juni 1971 nr. 52 om strafferegistrering § 6 første ledd nr. 4-9. Brot på dei andre føresegnene som er nemnde ovanfor, skal det opplysast om i samsvar med lov 11. juni 1971 nr. 52 om strafferegistrering § 6. Attesten skal ikkje vere eldre enn tre månader.</article><article class="legalP" id="paragraf-7-ledd-4">Departementet kan gi nærmare forskrift om krav til politiattest, medrekna retningslinjer om oppbevaring av attestane.</article></article><article class="legalArticle" data-lovdata-URL="LTI/lov/2009-06-19-44/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Internkontroll</span></h2><article class="legalP" id="paragraf-8-ledd-1">Kommunen skal føre internkontroll for å sikre at dei verksemdene og tenestene som utgjer krisesentertilbodet, utfører oppgåvene sine i samsvar med krav fastsette i lov eller forskrift. Kommunen må kunne gjere greie for korleis ein oppfyller denne plikta.</article></article><article class="legalArticle" data-lovdata-URL="LTI/lov/2009-06-19-44/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Statleg tilsyn</span></h2><article class="legalP" id="paragraf-9-ledd-1">Fylkesmannen skal føre tilsyn med at kommunen oppfyller pliktene pålagde etter §§ 2, 3, 4 og 8.</article><article class="legalP" id="paragraf-9-ledd-2">Reglane i kommuneloven kapittel 10 A gjeld for den tilsynsverksemda som er nemnd i første leddet.</article></article><article class="legalArticle" data-lovdata-URL="LTI/lov/2009-06-19-44/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Bruk av lova på Svalbard</span></h2><article class="legalP" id="paragraf-10-ledd-1">Kongen kan gi forskrifter om bruken av lova på Svalbard og har høve til å fastsetje særlege reglar der det blir teke omsyn til forholda på staden.</article></article><article class="legalArticle" data-lovdata-URL="LTI/lov/2009-06-19-44/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikraftsetjing og overgangsreglar</span></h2><article class="legalP" id="paragraf-11-ledd-1">Lova blir sett i kraft frå den tid Kongen bestemmer. Departementet kan i forskrift gi nærmare overgangsreglar.</article></article><article class="legalArticle" data-lovdata-URL="LTI/lov/2009-06-19-44/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Endring i anna lovgjeving</span></h2><article class="legalP" id="paragraf-12-ledd-1">Med verknad frå ikraftsetjinga av lova gjer ein denne endringa i anna lovgjeving: Barnevernloven § 6-4 a blir oppheva.</article></article></main></body></html>