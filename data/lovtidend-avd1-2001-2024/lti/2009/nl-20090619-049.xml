<!DOCTYPE html><html lang="no"><head><title>Lov om endringer i ligningsloven mv. (tilleggsskatt)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2009-06-19-49</dd><dt class="dokid">DokumentID</dt><dd class="dokid">LTI/lov/2009-06-19-49</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2009 hefte 7 s 1016</dd><dt class="dateInForce">I kraft fra</dt><dd class="dateInForce">2010-01-01</dd><dt class="changesToDocuments">Endrer</dt><dd class="changesToDocuments"><ul><li>lov/1980-06-13-24</li><li>lov/1997-02-28-19</li><li>lov/2005-06-17-67</li></ul></dd><dt class="dateOfPublication">Kunngjort</dt><dd class="dateOfPublication">2009-06-19 16:45</dd><dt class="journalNumber">Journalnummer</dt><dd class="journalNumber">2009-0583</dd><dt class="titleShort">Korttittel</dt><dd class="titleShort">Endringslov til ligningsloven</dd><dt class="title">Tittel</dt><dd class="title">Lov om endringer i ligningsloven mv. (tilleggsskatt)</dd><dt class="miscInformation">Annet om dokumentet</dt><dd class="miscInformation">Ot.prp.nr.82 (2008–2009), Innst.O.nr.118 (2008–2009) og Besl.O.nr.135 (2008–2009). Odels- og lagtingsvedtak hhv. 15. og 18. juni 2009. Fremmet av Finansdepartementet.</dd><dt class="refid">RefID</dt><dd class="refid">lov/2009-06-19-49</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i ligningsloven mv. (tilleggsskatt)<ul class="tocSubUl"><li>I</li><li>II</li><li>III<ul class="tocSubUl"><li>§ 10-1. Forsinkelsesavgift</li><li>§ 10-2. Tilleggsskatt</li><li>§ 10-3. Unntak fra tilleggsskatt</li><li>§ 10-4. Sats og beregningsgrunnlag for tilleggsskatt</li><li>§ 10-5. Skjerpet tilleggsskatt</li></ul></li><li>IV</li><li>V</li></ul></li></ul></dd></dl></header><main class="documentBody" data-lovdata-URL="LTI/lov/2009-06-19-49" id="dokument"><h1>Lov om endringer i ligningsloven mv. (tilleggsskatt)</h1><article class="defaultP" data-text-size="small">Endringer i følgende lover:<ul class="defaultList" data-text-size="small"><li data-li-identifier="1" data-name="1"><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 13. juni 1980 nr. 24 om ligningsforvaltning (ligningsloven).</article></article></li><li data-li-identifier="2" data-name="2"><article class="listArticle" data-text-size="small" id="punkt-2"><article class="legalP" id="punkt-2-ledd-1">Lov 28. februar 1997 nr. 19 om folketrygd (folketrygdloven).</article></article></li><li data-li-identifier="3" data-name="3"><article class="listArticle" data-text-size="small" id="punkt-3"><article class="legalP" id="punkt-3-ledd-1">Lov 17. juni 2005 nr. 67 om betaling og innkreving av skatte- og avgiftskrav (skattebetalingsloven).</article></article></li></ul></article><section class="section" data-name="kapI" id="kapittel-1" data-lovdata-URL="LTI/lov/2009-06-19-49/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I lov 17. juni 2005 nr. 67 om betaling og innkreving av skatte- og avgiftskrav (skattebetalingsloven) gjøres følgende endring:</article> <article class="defaultP" margin-top="true">§ 10-51 bokstav f skal lyde:<ul class="defaultList"><li data-li-identifier="f)" data-name="f)"><article class="listArticle" id="kapittel-1-ledd-1-punkt-1"><article class="legalP" id="kapittel-1-ledd-1-punkt-1-ledd-1">tilleggsskatt etter ligningsloven §§ 10-2 til 10-5, tilleggsavgift etter lov 19. juni 1969 nr. 66 om merverdiavgift §§ 64 og 73, lov 19. juni 1964 nr. 14 om avgift på arv og visse gaver § 44, lov 19. mai 1933 nr. 11 om særavgifter § 3 og § 4 første ledd, lov 19. juni 1959 nr. 2 om avgifter vedrørende motorkjøretøyer og båter § 3, og tilleggstoll etter tolloven § 16-10</article></article></li></ul></article></section><section class="section" data-name="kapII" id="kapittel-2" data-lovdata-URL="LTI/lov/2009-06-19-49/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">I lov 13. juni 1980 nr. 24 om ligningsforvaltning (ligningsloven) gjøres følgende endring:</article> <article class="defaultP" margin-top="true">§ 2-5 bokstav f skal lyde:<ul class="defaultList"><li data-li-identifier="f)" data-name="f)"><article class="listArticle" id="kapittel-2-ledd-1-punkt-1"><article class="legalP" id="kapittel-2-ledd-1-punkt-1-ledd-1">enhver som i løpet av de siste ti år er ilagt skjerpet tilleggsskatt etter § 10-5.</article></article></li></ul></article></section><section class="section" data-name="kapIII" id="kapittel-3" data-lovdata-URL="LTI/lov/2009-06-19-49/KAPITTEL_3"><h2 data-text-align="center">III</h2><article class="legalP" id="kapittel-3-ledd-1">I lov 13. juni 1980 nr. 24 om ligningsforvaltning (ligningsloven) gjøres følgende endringer:</article> <article class="defaultP" margin-top="true">§ 10-1 skal lyde:</article><article class="futureLegalArticle" data-name="§10-1" id="kapittel-3-foreslåttparagraf-1"><span class="futureLegalArticleHeader">§ 10-1. <span class="legalArticleTitle">Forsinkelsesavgift</span></span><ul class="defaultList"><li data-li-identifier="1." data-name="1."><article class="listArticle" id="kapittel-3-foreslåttparagraf-1-punkt-1"><article class="legalP" id="kapittel-3-foreslåttparagraf-1-punkt-1-ledd-1">Skattyter som leverer selvangivelse, næringsoppgave eller pliktig selskapsoppgave med vedlegg etter leveringsfristen, men før tidspunktet for utlegg av skattelisten, skal svare en forsinkelsesavgift. Avgiften fastsettes på grunnlag av den samlede formue og inntekt ved ligningen. Avgiften skal være <ul class="defaultList"><li data-li-identifier="a)" data-name="a)"><article class="listArticle" id="kapittel-3-foreslåttparagraf-1-punkt-1-ledd-1-punkt-1"><article class="legalP" id="kapittel-3-foreslåttparagraf-1-punkt-1-ledd-1-punkt-1-ledd-1">1 promille av nettoformuen og</article></article></li><li data-li-identifier="b)" data-name="b)"><article class="listArticle" id="kapittel-3-foreslåttparagraf-1-punkt-1-ledd-1-punkt-2"><article class="legalP" id="kapittel-3-foreslåttparagraf-1-punkt-1-ledd-1-punkt-2-ledd-1">2 promille av nettoinntekten når forsinkelsen ikke er over én måned,</article></article></li><li data-li-identifier="c)" data-name="c)"><article class="listArticle" id="kapittel-3-foreslåttparagraf-1-punkt-1-ledd-1-punkt-3"><article class="legalP" id="kapittel-3-foreslåttparagraf-1-punkt-1-ledd-1-punkt-3-ledd-1">1 prosent av nettoinntekten når forsinkelsen er over én måned eller</article></article></li><li data-li-identifier="d)" data-name="d)"><article class="listArticle" id="kapittel-3-foreslåttparagraf-1-punkt-1-ledd-1-punkt-4"><article class="legalP" id="kapittel-3-foreslåttparagraf-1-punkt-1-ledd-1-punkt-4-ledd-1">2 prosent av nettoinntekten når forsinkelsen er over tre måneder regnet fra de leveringsfrister som følger av § 4-7 og svalbardskatteloven § 4-4.</article></article></li></ul></article></article></li><li data-li-identifier="2." data-name="2."><article class="listArticle" id="kapittel-3-foreslåttparagraf-1-punkt-2"><article class="legalP" id="kapittel-3-foreslåttparagraf-1-punkt-2-ledd-1">Avgiften skal ikke settes lavere enn 200 kroner og skal når forsinkelsen ikke er over én måned, begrenses oppad til 10&#xa0;000 kroner. Er forsinkelsen over én måned, begrenses avgiften oppad til 15&#xa0;000 kroner.</article></article></li><li data-li-identifier="3." data-name="3."><article class="listArticle" id="kapittel-3-foreslåttparagraf-1-punkt-3"><article class="legalP" id="kapittel-3-foreslåttparagraf-1-punkt-3-ledd-1">Reglene under nr. 1 og nr. 2 kommer ikke til anvendelse når skattyterens forhold må anses unnskyldelig på grunn av sykdom, alderdom, uerfarenhet eller annen årsak.</article></article></li><li data-li-identifier="4." data-name="4."><article class="listArticle" id="kapittel-3-foreslåttparagraf-1-punkt-4"><article class="legalP" id="kapittel-3-foreslåttparagraf-1-punkt-4-ledd-1">Avgiften tilfaller statskassen.</article></article></li></ul></article> <article class="defaultP" margin-top="true">§§ 10-2 til 10-5 skal lyde:</article><article class="futureLegalArticle" data-name="§10-2" id="kapittel-3-foreslåttparagraf-2"><span class="futureLegalArticleHeader">§ 10-2. <span class="legalArticleTitle">Tilleggsskatt</span></span><ul class="defaultList"><li data-li-identifier="1." data-name="1."><article class="listArticle" id="kapittel-3-foreslåttparagraf-2-punkt-1"><article class="legalP" id="kapittel-3-foreslåttparagraf-2-punkt-1-ledd-1">Skattyter som har gitt ligningsmyndighetene uriktige eller ufullstendige opplysninger, eller som har unnlatt pliktig levering av selvangivelse eller næringsoppgave, ilegges tilleggsskatt når opplysningssvikten har ført til eller kunne ha ført til skattemessige fordeler. Som unnlatt levering av selvangivelse eller næringsoppgave, regnes levering etter tidspunktet for utlegg av skattelistene, jf. § 8-8.</article></article></li><li data-li-identifier="2." data-name="2."><article class="listArticle" id="kapittel-3-foreslåttparagraf-2-punkt-2"><article class="legalP" id="kapittel-3-foreslåttparagraf-2-punkt-2-ledd-1">Før tilleggsskatt fastsettes, skal skattyter gis et varsel med minst tre ukers frist for å uttale seg.</article></article></li><li data-li-identifier="3." data-name="3."><article class="listArticle" id="kapittel-3-foreslåttparagraf-2-punkt-3"><article class="legalP" id="kapittel-3-foreslåttparagraf-2-punkt-3-ledd-1">Tilleggsskatt kan fastsettes samtidig med utligningen av den skatt den skal beregnes av, eller ved en senere særskilt fastsetting. Tilleggsskatt kan ikke ilegges utenfor fristene i § 9-6.</article></article></li></ul></article><article class="futureLegalArticle" data-name="§10-3" id="kapittel-3-foreslåttparagraf-3"><span class="futureLegalArticleHeader">§ 10-3. <span class="legalArticleTitle">Unntak fra tilleggsskatt</span></span><ul class="defaultList"><li data-li-identifier="1." data-name="1."><article class="listArticle" id="kapittel-3-foreslåttparagraf-3-punkt-1"><article class="legalP" id="kapittel-3-foreslåttparagraf-3-punkt-1-ledd-1">Tilleggsskatt fastsettes ikke når skattyters forhold må anses unnskyldelig på grunn av sykdom, alderdom, uerfarenhet eller annen årsak.</article></article></li><li data-li-identifier="2." data-name="2."><article class="listArticle" id="kapittel-3-foreslåttparagraf-3-punkt-2"><article class="legalP" id="kapittel-3-foreslåttparagraf-3-punkt-2-ledd-1">Tilleggsskatt fastsettes heller ikke <ul class="defaultList"><li data-li-identifier="a)" data-name="a)"><article class="listArticle" id="kapittel-3-foreslåttparagraf-3-punkt-2-ledd-1-punkt-1"><article class="legalP" id="kapittel-3-foreslåttparagraf-3-punkt-2-ledd-1-punkt-1-ledd-1">av riktige og fullstendige opplysninger som er forhåndsutfylt i selvangivelsen,</article></article></li><li data-li-identifier="b)" data-name="b)"><article class="listArticle" id="kapittel-3-foreslåttparagraf-3-punkt-2-ledd-1-punkt-2"><article class="legalP" id="kapittel-3-foreslåttparagraf-3-punkt-2-ledd-1-punkt-2-ledd-1">når de uriktige eller ufullstendige opplysningene skyldes åpenbare regne- eller skrivefeil,</article></article></li><li data-li-identifier="c)" data-name="c)"><article class="listArticle" id="kapittel-3-foreslåttparagraf-3-punkt-2-ledd-1-punkt-3"><article class="legalP" id="kapittel-3-foreslåttparagraf-3-punkt-2-ledd-1-punkt-3-ledd-1">når skattyter frivillig retter eller utfyller opplysninger som er gitt eller lagt til grunn tidligere, slik at det kan beregnes riktig skatt. Dette gjelder ikke hvis rettingen kan anses fremkalt ved kontrolltiltak som er eller vil bli satt i verk, eller ved opplysninger som ligningsmyndighetene har fått fra andre. Tidligere ilagt tilleggsskatt faller ikke bort.</article></article></li><li data-li-identifier="d)" data-name="d)"><article class="listArticle" id="kapittel-3-foreslåttparagraf-3-punkt-2-ledd-1-punkt-4"><article class="legalP" id="kapittel-3-foreslåttparagraf-3-punkt-2-ledd-1-punkt-4-ledd-1">når tilleggsskatten i alt vil bli under 600 kroner, eller</article></article></li><li data-li-identifier="e)" data-name="e)"><article class="listArticle" id="kapittel-3-foreslåttparagraf-3-punkt-2-ledd-1-punkt-5"><article class="legalP" id="kapittel-3-foreslåttparagraf-3-punkt-2-ledd-1-punkt-5-ledd-1">når skattyter er død.</article></article></li></ul></article></article></li></ul></article><article class="futureLegalArticle" data-name="§10-4" id="kapittel-3-foreslåttparagraf-4"><span class="futureLegalArticleHeader">§ 10-4. <span class="legalArticleTitle">Sats og beregningsgrunnlag for tilleggsskatt</span></span><ul class="defaultList"><li data-li-identifier="1." data-name="1."><article class="listArticle" id="kapittel-3-foreslåttparagraf-4-punkt-1"><article class="legalP" id="kapittel-3-foreslåttparagraf-4-punkt-1-ledd-1">Tilleggsskatt beregnes med 30 prosent av den skatt som er eller kunne vært unndratt.</article></article></li><li data-li-identifier="2." data-name="2."><article class="listArticle" id="kapittel-3-foreslåttparagraf-4-punkt-2"><article class="legalP" id="kapittel-3-foreslåttparagraf-4-punkt-2-ledd-1">Formues- og inntektstillegg som gir grunn for å anvende tilleggsskatt, anses å utgjøre den øverste del av skattyters formue og inntekt.</article></article></li><li data-li-identifier="3." data-name="3."><article class="listArticle" id="kapittel-3-foreslåttparagraf-4-punkt-3"><article class="legalP" id="kapittel-3-foreslåttparagraf-4-punkt-3-ledd-1">Har skattyter et skattemessig underskudd, beregnes tilleggsskatten av den skatt som ville blitt utlignet på grunnlag av den unndratte formue eller inntekt. Det samme gjelder når den utlignede skatt er lavere enn den skatt som ville blitt utlignet på grunnlag av den unndratte formue eller inntekt.</article></article></li><li data-li-identifier="4." data-name="4."><article class="listArticle" id="kapittel-3-foreslåttparagraf-4-punkt-4"><article class="legalP" id="kapittel-3-foreslåttparagraf-4-punkt-4-ledd-1">Ved tidfestingsfeil beregnes tilleggsskatten av nettofordelen ved den utsatte beskatningen. Tidfestingsfeil foreligger i denne sammenheng når <ul class="defaultList"><li data-li-identifier="a)" data-name="a)"><article class="listArticle" id="kapittel-3-foreslåttparagraf-4-punkt-4-ledd-1-punkt-1"><article class="legalP" id="kapittel-3-foreslåttparagraf-4-punkt-4-ledd-1-punkt-1-ledd-1">de uriktige eller ufullstendige opplysningene har ført til en skattebesparelse som uten at det er nødvendig med nye opplysninger fra skattyter, ville ha ført til en tilsvarende skattebyrde i senere inntektsår,</article></article></li><li data-li-identifier="b)" data-name="b)"><article class="listArticle" id="kapittel-3-foreslåttparagraf-4-punkt-4-ledd-1-punkt-2"><article class="legalP" id="kapittel-3-foreslåttparagraf-4-punkt-4-ledd-1-punkt-2-ledd-1">skattyter selv har inntektsført inntekten eller unnlatt å fradragsføre kostnaden i senere inntektsår, før ligningsmyndighetene har tatt opp forholdet, eller</article></article></li><li data-li-identifier="c)" data-name="c)"><article class="listArticle" id="kapittel-3-foreslåttparagraf-4-punkt-4-ledd-1-punkt-3"><article class="legalP" id="kapittel-3-foreslåttparagraf-4-punkt-4-ledd-1-punkt-3-ledd-1">ligningsmyndighetene har tatt opp forholdet, men skattyter sannsynliggjør at inntekten uansett ville blitt inntektsført eller kostnaden fradragsført i senere inntektsår.</article></article></li></ul></article></article></li></ul></article><article class="futureLegalArticle" data-name="§10-5" id="kapittel-3-foreslåttparagraf-5"><span class="futureLegalArticleHeader">§ 10-5. <span class="legalArticleTitle">Skjerpet tilleggsskatt</span></span><ul class="defaultList"><li data-li-identifier="1." data-name="1."><article class="listArticle" id="kapittel-3-foreslåttparagraf-5-punkt-1"><article class="legalP" id="kapittel-3-foreslåttparagraf-5-punkt-1-ledd-1">Skattyter som forsettlig eller grovt uaktsomt har gitt ligningsmyndighetene uriktige eller ufullstendige opplysninger, eller som har unnlatt pliktig levering av selvangivelse eller næringsoppgave, og som forsto eller burde forstått at dette kunne ha ført til skattemessige fordeler, ilegges skjerpet tilleggsskatt. Skjerpet tilleggsskatt kan bare ilegges i tillegg til tilleggsskatt etter § 10-2. § 10-3 nr. 2 gjelder tilsvarende.</article></article></li><li data-li-identifier="2." data-name="2."><article class="listArticle" id="kapittel-3-foreslåttparagraf-5-punkt-2"><article class="legalP" id="kapittel-3-foreslåttparagraf-5-punkt-2-ledd-1">Skjerpet tilleggsskatt kan fastsettes i eget vedtak samtidig med eller etter fastsetting av tilleggsskatt. § 10-2 nr. 2 og nr. 3 annet punktum gjelder tilsvarende.</article></article></li><li data-li-identifier="3." data-name="3."><article class="listArticle" id="kapittel-3-foreslåttparagraf-5-punkt-3"><article class="legalP" id="kapittel-3-foreslåttparagraf-5-punkt-3-ledd-1">Skjerpet tilleggsskatt beregnes med 30 eller 15 prosent av den skatt som er eller kunne vært unndratt. § 10-4 nr. 2 til 4 gjelder tilsvarende.</article></article></li><li data-li-identifier="4." data-name="4."><article class="listArticle" id="kapittel-3-foreslåttparagraf-5-punkt-4"><article class="legalP" id="kapittel-3-foreslåttparagraf-5-punkt-4-ledd-1">Skal skattyter for samme år svare skjerpet tilleggsskatt etter forskjellige satser, fordeles den skatt som skjerpet tilleggsskatt skal beregnes av, forholdsmessig etter størrelsen på den formue eller inntekt som de ulike satser skal anvendes på.</article></article></li></ul></article></section><section class="section" data-name="kapIV" id="kapittel-4" data-lovdata-URL="LTI/lov/2009-06-19-49/KAPITTEL_4"><h2 data-text-align="center">IV</h2><article class="legalP" id="kapittel-4-ledd-1">I lov 28. februar 1997 nr. 19 om folketrygd (folketrygdloven) gjøres følgende endring:</article> <article class="defaultP" margin-top="true">§ 24-4 tredje ledd annet punktum skal lyde:</article><article class="legalP" id="kapittel-4-ledd-2">For et slikt vedtak gjelder ligningsloven kapittel 9 om saksbehandling, §§ 10-2 til 10-5 om tilleggsskatt, og § 11-2 om søksmål fra det offentlige.</article></section><section class="section" data-name="kapV" id="kapittel-5" data-lovdata-URL="LTI/lov/2009-06-19-49/KAPITTEL_5"><h2 data-text-align="center">V</h2><article class="legalP" id="kapittel-5-ledd-1">Endringene under I trer i kraft 1. januar 2010.</article><article class="legalP" id="kapittel-5-ledd-2">Endringene under II trer i kraft 1. januar 2010, men likevel slik at reglene gjelder tilsvarende for enhver som i løpet av de siste ti år er ilagt tilleggsskatt etter § 10-4 nr. 1 annet punktum.</article><article class="legalP" id="kapittel-5-ledd-3">Endringene under III og IV trer i kraft 1. januar 2010 med virkning for saker som er tatt opp ved varsel om tilleggsskatt etter utgangen av 2009. For saker med tidligere varsel gjelder de tidligere regler. Det samme gjelder saker der opplysningssvikten er begått før 2010, for så vidt samlet tilleggsskatt hadde blitt høyere etter de nye reglene.</article></section></main></body></html>