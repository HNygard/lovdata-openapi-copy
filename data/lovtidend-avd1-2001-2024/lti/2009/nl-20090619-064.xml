<!DOCTYPE html><html lang="no"><head><title>Lov om endringer i lov 2. juli 2004 nr. 59 om personell i Forsvaret (styrking av rettighetene til veteraner etter internasjonale operasjoner)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2009-06-19-64</dd><dt class="dokid">DokumentID</dt><dd class="dokid">LTI/lov/2009-06-19-64</dd><dt class="ministry">Departement</dt><dd class="ministry"><ul><li>Forsvarsdepartementet</li></ul></dd><dt class="publishedIn">Publisert i</dt><dd class="publishedIn">I 2009 hefte 7 s 1065</dd><dt class="dateInForce">I kraft fra</dt><dd class="dateInForce">Kongen bestemmer.</dd><dt class="changesToDocuments">Endrer</dt><dd class="changesToDocuments"><ul><li>lov/2004-07-02-59</li></ul></dd><dt class="dateOfPublication">Kunngjort</dt><dd class="dateOfPublication">2009-06-19 16:45</dd><dt class="journalNumber">Journalnummer</dt><dd class="journalNumber">2009-0534</dd><dt class="titleShort">Korttittel</dt><dd class="titleShort">Endringslov til forsvarspersonelloven</dd><dt class="title">Tittel</dt><dd class="title">Lov om endringer i lov 2. juli 2004 nr. 59 om personell i Forsvaret (styrking av rettighetene til veteraner etter internasjonale operasjoner)</dd><dt class="miscInformation">Annet om dokumentet</dt><dd class="miscInformation">Ot.prp.nr.67 (2008–2009), Innst.O.nr.113 (2008–2009) og Besl.O.nr.102 (2008–2009). Odels- og lagtingsvedtak hhv. 8. og 16. juni 2009. Fremmet av Forsvarsdepartementet.</dd><dt class="refid">RefID</dt><dd class="refid">lov/2009-06-19-64</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i lov 2. juli 2004 nr. 59 om personell i Forsvaret (styrking av rettighetene til veteraner etter internasjonale operasjoner)<ul class="tocSubUl"><li>I<ul class="tocSubUl"><li>§ 12 a. Rett til oppfølging</li><li>§ 12 b. Objektivt erstatningsansvar ved personskade i internasjonale operasjoner</li><li>§ 12 c. Billighetserstatning</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/lov/2009-06-19-64" id="dokument"><h1>Lov om endringer i lov 2. juli 2004 nr. 59 om personell i Forsvaret (styrking av rettighetene til veteraner etter internasjonale operasjoner)</h1><article class="defaultP" data-text-size="small">Endringer i følgende lov:<ul class="defaultList" data-text-size="small"><li><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 2. juli 2004 nr. 59 om personell i Forsvaret (forsvarspersonelloven).</article></article></li></ul></article><section class="section" data-name="kapI" id="kapittel-1" data-lovdata-URL="LTI/lov/2009-06-19-64/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I lov 2. juli 2004 nr. 59 om personell i Forsvaret (forsvarspersonelloven) gjøres følgende endringer:</article> <article class="defaultP" margin-top="true">§ 1 nytt annet ledd skal lyde:</article><article class="legalP" id="kapittel-1-ledd-2">Forsvaret har et særlig ansvar for at personell som deltar i internasjonale operasjoner og deres pårørende blir godt ivaretatt før, under og etter endt tjeneste.</article> <article class="defaultP" margin-top="true">Ny § 12 a skal lyde:</article><article class="futureLegalArticle" data-name="§12a" id="kapittel-1-foreslåttparagraf-1"><span class="futureLegalArticleHeader">§ 12 a. <span class="legalArticleTitle">Rett til oppfølging</span></span><article class="legalP" id="kapittel-1-foreslåttparagraf-1-ledd-1">Personell som tjenestegjør og har tjenestegjort i internasjonale operasjoner har, ved behov, rett til psykiatrisk og psykologisk oppfølging fra Forsvaret i ett år etter endt tjeneste. Forsvaret har plikt til å tilby slik oppfølging og til å sørge for at overgangen til det sivile helsevesenet skjer på en for personellet betryggende måte.</article><article class="legalP" id="kapittel-1-foreslåttparagraf-1-ledd-2">Forsvaret har plikt til å tilby annen oppfølging i ett år etter endt tjeneste i den grad det er rimelig ut fra personellets helsetilstand og økonomiske stilling, tjenesteforholdets varighet og forholdene ellers.</article><article class="legalP" id="kapittel-1-foreslåttparagraf-1-ledd-3">Departementet kan gi forskrift med utfyllende regler om innholdet i og omfanget av oppfølging etter første og annet ledd.</article></article> <article class="defaultP" margin-top="true">Ny § 12 b skal lyde:</article><article class="futureLegalArticle" data-name="§12b" id="kapittel-1-foreslåttparagraf-2"><span class="futureLegalArticleHeader">§ 12 b. <span class="legalArticleTitle">Objektivt erstatningsansvar ved personskade i internasjonale operasjoner</span></span><article class="legalP" id="kapittel-1-foreslåttparagraf-2-ledd-1">Staten skal uavhengig av skyld erstatte tap påført sivilt eller militært personell på grunn av skade eller sykdom oppstått som følge av tjeneste i en internasjonal operasjon, herunder psykiske belastningsskader.</article><article class="legalP" id="kapittel-1-foreslåttparagraf-2-ledd-2">Staten hefter ikke på annet grunnlag for skade eller sykdom, herunder psykiske belastningsskader, som etter sin art faller inn under denne bestemmelsen.</article><article class="legalP" id="kapittel-1-foreslåttparagraf-2-ledd-3">Yrkesskadeforsikringsloven 16. juni 1989 nr. 65 §§ 12, 13 første ledd, 14 og 15 gjelder så langt ikke annet er bestemt i eller i medhold av denne lov.</article><article class="legalP" id="kapittel-1-foreslåttparagraf-2-ledd-4">Departementet kan gi forskrifter med nærmere bestemmelser om ordningens innhold og gjennomføring, herunder regler om utmåling av erstatningen.</article></article> <article class="defaultP" margin-top="true">Ny § 12 c skal lyde:</article><article class="futureLegalArticle" data-name="§12c" id="kapittel-1-foreslåttparagraf-3"><span class="futureLegalArticleHeader">§ 12 c. <span class="legalArticleTitle">Billighetserstatning</span></span><article class="legalP" id="kapittel-1-foreslåttparagraf-3-ledd-1">Departementet kan gi forskrift om billighetserstatning for psykiske belastningsskader som følge av deltakelse i internasjonale operasjoner. Utbetaling etter forskriften skal samordnes med erstatningsutbetalinger på annet grunnlag fra staten til personell som deltar i internasjonale operasjoner.</article></article> <article class="defaultP" margin-top="true">§ 19 nytt tredje ledd skal lyde:</article><article class="legalP" id="kapittel-1-ledd-3">§ 12 a omfatter rett til oppfølging for personell som tjenestegjør i internasjonale operasjoner etter at bestemmelsen trådte i kraft. § 12 b omfatter skader og sykdom som er påført etter at bestemmelsen trådte i kraft.</article></section><section class="section" data-name="kapII" id="kapittel-2" data-lovdata-URL="LTI/lov/2009-06-19-64/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Loven trer i kraft fra den tid Kongen bestemmer.</article></section></main></body></html>