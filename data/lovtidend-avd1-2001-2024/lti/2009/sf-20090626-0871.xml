<!DOCTYPE html><html lang="no"><head><title>Forskrift om endring i forskrift om helse, miljø og sikkerhet i petroleumsvirksomheten (rammeforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2009-06-26-871</dd><dt class="dokid">DokumentID</dt><dd class="dokid">LTI/forskrift/2009-06-26-871</dd><dt class="ministry">Departement</dt><dd class="ministry"><ul><li>Arbeids- og inkluderingsdepartementet</li></ul></dd><dt class="publishedIn">Publisert i</dt><dd class="publishedIn">I 2009 hefte 8 s 1370</dd><dt class="dateInForce">I kraft fra</dt><dd class="dateInForce">2009-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2001-08-31-1016</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-06-17-62/§1-3</li></ul></dd><dt class="dateOfPublication">Kunngjort</dt><dd class="dateOfPublication">2009-06-30 15:50</dd><dt class="journalNumber">Journalnummer</dt><dd class="journalNumber">2009-0710</dd><dt class="titleShort">Korttittel</dt><dd class="titleShort">Endr. i rammeforskriften, petroleum</dd><dt class="title">Tittel</dt><dd class="title">Forskrift om endring i forskrift om helse, miljø og sikkerhet i petroleumsvirksomheten (rammeforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved Kronprinsreg.res. 26. juni 2009 med hjemmel i lov 17. juni 2005 nr. 62 om arbeidsmiljø, arbeidstid, og stillingsvern mv. (arbeidsmiljøloven) § 1-3. Fremmet av Arbeids- og inkluderingsdepartementet.</dd><dt class="refid">RefID</dt><dd class="refid">forskrift/2009-06-26-871</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om helse, miljø og sikkerhet i petroleumsvirksomheten (rammeforskriften)<ul class="tocSubUl"><li>I<ul class="tocSubUl"><li>§ 47. Den alminnelige arbeidstiden</li><li>§ 48. Planer over arbeidstidsordninger og oppholdsperioder</li><li>§ 49. Arbeidsfrie perioder</li><li>§ 50. Pauser</li><li>§ 51. Overtid</li><li>§ 52. Oppholdsperioder</li><li>§ 53. Nattarbeid</li><li>§ 53A. Søndagsarbeid</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2009-06-26-871" id="dokument"><h1>Forskrift om endring i forskrift om helse, miljø og sikkerhet i petroleumsvirksomheten (rammeforskriften)</h1><section class="section" data-name="kapI" id="kapittel-1" data-lovdata-URL="LTI/forskrift/2009-06-26-871/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 31. august 2001 nr. 1016 om helse, miljø og sikkerhet i petroleumsvirksomheten (rammeforskriften) gjøres følgende endringer:</article> <article class="defaultP" margin-top="true">§ 47 til § 53A skal lyde:</article><article class="futureLegalArticle" data-name="§47" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 47</span>. <span class="legalArticleTitle">Den alminnelige arbeidstiden</span></span><article class="legalP" id="kapittel-1-foreslåttparagraf-1-ledd-1">Arbeidsmiljøloven § 10-4 første, andre, fjerde og femte ledd og § 10-5 gjelder ikke på denne forskriftens område. Arbeidsmiljøloven § 10-4 tredje ledd gjelder bare for arbeidstakere som har vaktplikt etter avtale, instruks og liknende.</article><article class="legalP" id="kapittel-1-foreslåttparagraf-1-ledd-2">Den alminnelige arbeidstiden skal ikke overstige tolv timer i døgnet og 36 timer i uken i gjennomsnitt i løpet av en periode på høyst ett år. For arbeidstakere som jevnlig arbeider mer enn tre timer om natten skal den alminnelige arbeidstiden ikke overstige 8 timer i døgnet i gjennomsnitt i løpet av en periode på ett år.</article><article class="legalP" id="kapittel-1-foreslåttparagraf-1-ledd-3">Arbeids- og inkluderingsdepartementet kan bestemme at arbeidsmiljøloven § 10-12 fjerde ledd, også skal gjelde for arbeidstakersammenslutninger som ikke har innstillingsrett, men som organiserer arbeidstakere i flere virksomheter, og som ikke har et avgrenset geografisk virkefelt.</article><article class="legalP" id="kapittel-1-foreslåttparagraf-1-ledd-4">For arbeidstakere på flyttbare innretninger som er registrert i fremmed stats skipsregister, kan Arbeids- og inkluderingsdepartementet vedta at bestemmelser om arbeidstid som er fastsatt i tariffavtaler for sammenlignbar virksomhet i medhold av arbeidsmiljøloven § 10-12 fjerde ledd eller forrige ledd, skal gjelde tilsvarende.</article></article><article class="futureLegalArticle" data-name="§48" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 48</span>. <span class="legalArticleTitle">Planer over arbeidstidsordninger og oppholdsperioder</span></span><article class="legalP" id="kapittel-1-foreslåttparagraf-2-ledd-1">Arbeidsmiljøloven § 10-3 første punktum gjelder ikke på denne forskriftens område.</article><article class="legalP" id="kapittel-1-foreslåttparagraf-2-ledd-2">Operatøren eller den som står for driften av en innretning, skal sikre at det er utarbeidet planer over de arbeidstidsordningene og oppholdsperiodene som skal nyttes, både for egne arbeidstakere og for arbeidstakere hos entreprenører og underentreprenører.</article><article class="legalP" id="kapittel-1-foreslåttparagraf-2-ledd-3">Arbeidstakerne skal informeres om disse planene tidligst mulig, og senest ved ankomsten til innretningen.</article></article><article class="futureLegalArticle" data-name="§49" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 49</span>. <span class="legalArticleTitle">Arbeidsfrie perioder</span></span><article class="legalP" id="kapittel-1-foreslåttparagraf-3-ledd-1">Arbeidsmiljøloven § 10-8 gjelder ikke på denne forskriftens område.</article><article class="legalP" id="kapittel-1-foreslåttparagraf-3-ledd-2">Arbeidstaker skal ha en sammenhengende arbeidsfri periode på minst 11 timer i løpet av ett døgn. Den arbeidsfrie perioden skal plasseres mellom to hovedarbeidsperioder. Den arbeidsfrie perioden kan reduseres til 8 timer dersom arbeidstakerne sikres tilsvarende kompenserende hvileperioder eller, der dette ikke er mulig, annet passende vern.</article><article class="legalP" id="kapittel-1-foreslåttparagraf-3-ledd-3">Den arbeidsfrie perioden mellom to oppholdsperioder skal ha en sammenhengende varighet på minst en tredel av den sist avsluttede oppholdsperioden.</article><article class="legalP" id="kapittel-1-foreslåttparagraf-3-ledd-4">Den tiden som brukes til reiser til og fra arbeidsstedet ved begynnelsen eller slutten av hver arbeids- eller oppholdsperiode, skal ikke regnes som arbeidstid. Reisetid til og fra boligplattform kan likevel ikke medføre at kravet til 8 timers hvile i andre ledd reduseres.</article></article><article class="futureLegalArticle" data-name="§50" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 50</span>. <span class="legalArticleTitle">Pauser</span></span><article class="legalP" id="kapittel-1-foreslåttparagraf-4-ledd-1">Arbeidsmiljøloven § 10-9 første ledd, andre og tredje punktum gjelder ikke på denne forskriftens område.</article><article class="legalP" id="kapittel-1-foreslåttparagraf-4-ledd-2">Hvilepauser skal være på minst en halv time dersom arbeidstiden er minst åtte timer i døgnet, og én time når arbeidstiden er tolv timer i døgnet. Hvilepauser skal regnes som arbeidstid.</article></article><article class="futureLegalArticle" data-name="§51" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 51</span>. <span class="legalArticleTitle">Overtid</span></span><article class="legalP" id="kapittel-1-foreslåttparagraf-5-ledd-1">Arbeidsmiljøloven § 10-6, fjerde til og med niende ledd gjelder ikke på denne forskriftens område.</article><article class="legalP" id="kapittel-1-foreslåttparagraf-5-ledd-2">Den samlede arbeidstiden, medregnet overtid, skal ikke overstige 16 timer i døgnet. Overtiden skal ikke overstige 200 timer innenfor en periode på 52 uker.</article><article class="legalP" id="kapittel-1-foreslåttparagraf-5-ledd-3">Ved virksomhet som er bundet av tariffavtale, kan arbeidsgiveren og arbeidstakernes tillitsvalgte inngå en skriftlig avtale om overtid på opptil 300 timer innenfor en periode på 52 uker for den enkelte arbeidstakeren.</article></article><article class="futureLegalArticle" data-name="§52" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 52</span>. <span class="legalArticleTitle">Oppholdsperioder</span></span><article class="legalP" id="kapittel-1-foreslåttparagraf-6-ledd-1">Oppholdsperioden skal ikke overskride 14 døgn.</article><article class="legalP" id="kapittel-1-foreslåttparagraf-6-ledd-2">Ved særlige og tidsavgrensede behov, kan arbeidsgiveren utvide oppholdsperioden med opp til sju døgn for en enkelt periode, etter å ha drøftet det med arbeidstakernes tillitsvalgte.</article><article class="legalP" id="kapittel-1-foreslåttparagraf-6-ledd-3">Når vilkårene som nevnt i andre ledd er til stede, kan Petroleumstilsynet fatte vedtak om å utvide oppholdsperioden utover sju døgn.</article><article class="legalP" id="kapittel-1-foreslåttparagraf-6-ledd-4">For arbeidstakere med særskilte kvalifikasjoner kan Petroleumstilsynet etter søknad godkjenne oppholdsperioder som overskrider 14 døgn i særlige tilfeller. En uttalelse fra det aktuelle arbeidsmiljøutvalget skal følge søknaden.</article><article class="legalP" id="kapittel-1-foreslåttparagraf-6-ledd-5">Arbeidstaker har rett til å bli fritatt fra utvidet oppholdsperiode på samme vilkår som er fastsatt i arbeidsmiljøloven § 10-6 tiende ledd.</article></article><article class="futureLegalArticle" data-name="§53" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 53</span>. <span class="legalArticleTitle">Nattarbeid</span></span><article class="legalP" id="kapittel-1-foreslåttparagraf-7-ledd-1">Arbeidsmiljøloven § 10-11 gjelder ikke på denne forskriftens område.</article><article class="legalP" id="kapittel-1-foreslåttparagraf-7-ledd-2">Arbeid mellom kl. 23.00 og kl. 06.00 eller mellom kl. 00.00 og kl. 07.00 er nattarbeid.</article><article class="legalP" id="kapittel-1-foreslåttparagraf-7-ledd-3">Nattarbeid er tillatt når:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-7-ledd-3-punkt-1"><article class="legalP" id="kapittel-1-foreslåttparagraf-7-ledd-3-punkt-1-ledd-1">det er nødvendig for å opprettholde produksjonen eller arbeidet gjelder aktiviteter direkte knyttet til bore- og brønnoperasjoner, herunder nødvendige støttefunksjoner,</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-7-ledd-3-punkt-2"><article class="legalP" id="kapittel-1-foreslåttparagraf-7-ledd-3-punkt-2-ledd-1">helse-, miljø- og sikkerhetsrisikoen reduseres dersom arbeidet utføres om natten eller</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-7-ledd-3-punkt-3"><article class="legalP" id="kapittel-1-foreslåttparagraf-7-ledd-3-punkt-3-ledd-1">driften på innretningen er stengt og arbeidet ikke innebærer en særlig risiko.</article></article></li></ul></article><article class="legalP" id="kapittel-1-foreslåttparagraf-7-ledd-4">Arbeidsgiver skal drøfte nødvendigheten av nattarbeid med arbeidstakers tillitsvalgte før det iverksettes.</article><article class="legalP" id="kapittel-1-foreslåttparagraf-7-ledd-5">Arbeidstiden for arbeidstaker som arbeider mer enn tre timer om natten skal ikke overstige åtte timer i løpet av 24 timer dersom arbeidet innebærer en særlig risiko eller betydelige fysiske eller psykiske belastninger. Arbeidsgiver og arbeidstakers tillitsvalgte i virksomhet som er bundet av tariffavtale, kan skriftlig avtale at bestemmelsene i forrige punktum skal fravikes. Arbeidstakerne skal i så fall sikres tilsvarende kompenserende hvileperioder eller, der dette ikke er mulig, annet passende vern.</article><article class="legalP" id="kapittel-1-foreslåttparagraf-7-ledd-6">Bestemmelsene i denne paragraf gjelder også for arbeidstaker i ledende eller særlig uavhengig stilling.</article></article><article class="futureLegalArticle" data-name="§53A" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 53A</span>. <span class="legalArticleTitle">Søndagsarbeid</span></span><article class="legalP" id="kapittel-1-foreslåttparagraf-8-ledd-1">Arbeidsmiljøloven § 10-10 gjelder ikke på denne forskriftens område.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2009-06-26-871/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft 1. juli 2009.</article></section></main></body></html>