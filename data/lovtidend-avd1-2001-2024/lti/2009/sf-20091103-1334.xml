<!DOCTYPE html><html lang="no"><head><title>Forskrift om tilskudd til manuskriptutvikling og utdanningsrettede tiltak</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2009-11-03-1334</dd><dt class="dokid">DokumentID</dt><dd class="dokid">LTI/forskrift/2009-11-03-1334</dd><dt class="ministry">Departement</dt><dd class="ministry"><ul><li>Kultur- og kirkedepartementet</li></ul></dd><dt class="publishedIn">Publisert i</dt><dd class="publishedIn">I 2009 hefte 12 s 1920</dd><dt class="dateInForce">I kraft fra</dt><dd class="dateInForce">2010-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2003-07-02-938</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2009-11-06 13:55</dd><dt class="journalNumber">Journalnummer</dt><dd class="journalNumber">2009-1005</dd><dt class="titleShort">Korttittel</dt><dd class="titleShort">Forskrift om tilskudd til manuskriptutvikling</dd><dt class="title">Tittel</dt><dd class="title">Forskrift om tilskudd til manuskriptutvikling og utdanningsrettede tiltak</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kultur- og kirkedepartementet 3. november 2009 med hjemmel i Stortingets årlige budsjettvedtak.</dd><dt class="refid">RefID</dt><dd class="refid">forskrift/2009-11-03-1334</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskudd til manuskriptutvikling og utdanningsrettede tiltak<ul class="tocSubUl"><li>§ 1. Virkeområde</li><li>§ 2. Overordnede formål</li><li>§ 3. Forvaltning</li><li>§ 4. Definisjon</li><li>§ 5. Kunngjøring og informasjon om tilskuddsordningene</li><li>§ 6. Generelle vilkår</li><li>§ 7. Tilskudd til manuskriptutvikling</li><li>§ 8. Tilskudd til deltagelse på kurs i utlandet mv.</li><li>§ 9. Tilskudd til arbeidsstipender i Norge</li><li>§ 10. Underretning om vedtak</li><li>§ 11. Opplysningsplikt</li><li>§ 12. Rapportering og kontroll</li><li>§ 13. Sanksjoner</li><li>§ 14. Nærmere bestemmelser</li><li>§ 15. Ikrafttredelse og overgangsregler</li></ul></li></ul></dd></dl></header><main class="documentBody" data-lovdata-URL="LTI/forskrift/2009-11-03-1334" id="dokument"><h1>Forskrift om tilskudd til manuskriptutvikling og utdanningsrettede tiltak</h1><article class="legalArticle" data-lovdata-URL="LTI/forskrift/2009-11-03-1334/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften gir regler om Norsk filminstitutts tildeling av tilskudd til manuskriptutvikling og utdanningsrettede tiltak over Kultur- og kirkedepartementets budsjettkapittel 334 – Film- og medieformål.</article></article><article class="legalArticle" data-lovdata-URL="LTI/forskrift/2009-11-03-1334/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Overordnede formål</span></h2><article class="legalP" id="paragraf-2-ledd-1">Formålet med tilskuddsordningene er å fremme audiovisuelle produksjoner som kulturuttrykk og bidra til å oppfylle gjeldende politiske mål på det audiovisuelle området.</article><article class="legalP" id="paragraf-2-ledd-2">Tilskuddene skal bidra til kontinuerlig produksjon av et mangfold av audiovisuelle produksjoner som<ul class="defaultList"><li data-li-identifier="-" data-name="-"><article class="listArticle" id="paragraf-2-ledd-2-punkt-1"><article class="legalP" id="paragraf-2-ledd-2-punkt-1-ledd-1">er basert på norsk eller samisk språk, kultur og samfunnsforhold,</article></article></li><li data-li-identifier="-" data-name="-"><article class="listArticle" id="paragraf-2-ledd-2-punkt-2"><article class="legalP" id="paragraf-2-ledd-2-punkt-2-ledd-1">er anerkjent for høy kvalitet, kunstnerisk dristighet og nyskapning,</article></article></li><li data-li-identifier="-" data-name="-"><article class="listArticle" id="paragraf-2-ledd-2-punkt-3"><article class="legalP" id="paragraf-2-ledd-2-punkt-3-ledd-1">utfordrer og når et stort publikum i Norge og internasjonalt.</article></article></li></ul></article><article class="legalP" id="paragraf-2-ledd-3">Tilskuddene skal også bidra til et profesjonelt og sterkt miljø for audiovisuell produksjon i Norge, til at norske audiovisuelle produksjoner har en sterk posisjon blant barn og unge og skal over tid bidra til å oppnå målet om likestilling i filmbransjen.</article></article><article class="legalArticle" data-lovdata-URL="LTI/forskrift/2009-11-03-1334/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Forvaltning</span></h2><article class="legalP" id="paragraf-3-ledd-1">Tilskuddsordningene forvaltes av Norsk filminstitutt. Enkeltvedtak fattet med hjemmel i denne forskriften kan påklages til Kultur- og kirkedepartementet, jf. forvaltningsloven § 28.</article><article class="legalP" id="paragraf-3-ledd-2">Departementet fastsetter årlig hovedfordelingen av midler mellom tilskuddsordningene, jf. vedtektene for Norsk filminstitutt, og kan peke ut prioriterte satsingsområder eller særskilte hensyn som skal vektlegges ved forvaltningen av tilskuddsordningene. Departementet kan også fastsette nærmere instruks om saksbehandlingen i Norsk filminstitutt.</article></article><article class="legalArticle" data-lovdata-URL="LTI/forskrift/2009-11-03-1334/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Definisjon</span></h2><article class="legalP" id="paragraf-4-ledd-1">I denne forskriften betyr<p class="leddfortsettelse"><i>audiovisuell produksjon</i>, en fiksjonsfilm, dokumentarfilm, fjernsynsserie eller interaktiv produksjon produsert for offentlig visning eller omsetning.</p></article></article><article class="legalArticle" data-lovdata-URL="LTI/forskrift/2009-11-03-1334/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Kunngjøring og informasjon om tilskuddsordningene</span></h2><article class="legalP" id="paragraf-5-ledd-1">Norsk filminstitutt skal på egnet måte kunngjøre muligheten for å søke om tilskudd etter denne forskriften, jf. bestemmelser om økonomistyring i staten pkt. 6.3.2. Kunngjøringen skal opplyse om søknadsfrister, søknadsprosedyrer og om hvor søkere kan innhente nærmere informasjon om tilskuddsordningene.</article><article class="legalP" id="paragraf-5-ledd-2">Norsk filminstitutt skal sørge for at søkere på en enkel måte har tilgang til nærmere informasjon om regelverket for tilskuddsordningene, søknadsprosedyrer, målformuleringer, prioriteringer, klageadgang og eventuell annen informasjon som er nødvendig for søkeren.</article></article><article class="legalArticle" data-lovdata-URL="LTI/forskrift/2009-11-03-1334/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Generelle vilkår</span></h2><article class="legalP" id="paragraf-6-ledd-1">For å motta tilskudd etter denne forskriften må følgende vilkår være oppfylt:<ul class="defaultList"><li data-li-identifier="a)" data-name="a)"><article class="listArticle" id="paragraf-6-ledd-1-punkt-1"><article class="legalP" id="paragraf-6-ledd-1-punkt-1-ledd-1">Søkeren må være bosatt i Norge, et annet EØS-land eller Sveits.</article></article></li><li data-li-identifier="b)" data-name="b)"><article class="listArticle" id="paragraf-6-ledd-1-punkt-2"><article class="legalP" id="paragraf-6-ledd-1-punkt-2-ledd-1">Søkeren må enten ha relevant utdanning på bachelornivå eller høyere, eller ha relevant og dokumenterbar filmfaglig yrkeserfaring.</article></article></li><li data-li-identifier="c)" data-name="c)"><article class="listArticle" id="paragraf-6-ledd-1-punkt-3"><article class="legalP" id="paragraf-6-ledd-1-punkt-3-ledd-1">Søknad om tilskudd skal være datert, undertegnet og utfylt på søknadsskjema fastsatt av Norsk filminstitutt. Alle nødvendige vedlegg skal følge søknaden, og alle søknadsdokumenter skal være på norsk. I særlige tilfeller kan Norsk filminstitutt gjøre unntak fra språkkravet.</article></article></li></ul></article></article><article class="legalArticle" data-lovdata-URL="LTI/forskrift/2009-11-03-1334/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Tilskudd til manuskriptutvikling</span></h2><article class="legalP" id="paragraf-7-ledd-1">Formålet med tilskuddsordningen er å stimulere til utvikling av manuskripter av høy kunstnerisk og profesjonell kvalitet. Ordningen skal bidra til kontinuitet og produktivitet i manuskriptarbeidet og sikre et bredt og mangfoldig repertoargrunnlag for alle målgrupper.</article><article class="legalP" id="paragraf-7-ledd-2">Tilskudd kan gis til utvikling av manuskripter til audiovisuelle produksjoner. Tilskudd kan gis frem til det foreligger en bearbeidet første versjon av manuskriptet. Tilskudd kan ikke gis til kjøp av opsjonsrett til opphavsrettslig beskyttede verk.</article><article class="legalP" id="paragraf-7-ledd-3">Søknad om tilskudd til manuskriptutvikling må gjelde et kulturprodukt. En audiovisuell produksjon er et kulturprodukt når den oppfyller minst tre av følgende kriterier:<ul class="defaultList"><li data-li-identifier="1." data-name="1."><article class="listArticle" id="paragraf-7-ledd-3-punkt-1"><article class="legalP" id="paragraf-7-ledd-3-punkt-1-ledd-1">Handlingsbeskrivelse, prosjektbeskrivelse eller litterært forelegg er originalskrevet på norsk eller samisk.</article></article></li><li data-li-identifier="2." data-name="2."><article class="listArticle" id="paragraf-7-ledd-3-punkt-2"><article class="legalP" id="paragraf-7-ledd-3-punkt-2-ledd-1">Hovedtemaet er knyttet til norsk historie, kultur eller samfunnsforhold.</article></article></li><li data-li-identifier="3." data-name="3."><article class="listArticle" id="paragraf-7-ledd-3-punkt-3"><article class="legalP" id="paragraf-7-ledd-3-punkt-3-ledd-1">Handlingen utspiller seg i Norge, et annet EØS-land eller Sveits.</article></article></li><li data-li-identifier="4." data-name="4."><article class="listArticle" id="paragraf-7-ledd-3-punkt-4"><article class="legalP" id="paragraf-7-ledd-3-punkt-4-ledd-1">Verket har et vesentlig bidrag fra opphavsmenn bosatt i Norge, et annet EØS-land eller Sveits.</article></article></li></ul></article><article class="legalP" id="paragraf-7-ledd-4">Ved vurdering av og prioritering mellom søknader og utmåling av tilskudd skal det legges vekt på ordningens formål, samt kunstneriske og produksjonsmessige kriterier.</article></article><article class="legalArticle" data-lovdata-URL="LTI/forskrift/2009-11-03-1334/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Tilskudd til deltagelse på kurs i utlandet mv.</span></h2><article class="legalP" id="paragraf-8-ledd-1">Formålet med tilskuddsordningen er å bidra til et profesjonelt og sterkt miljø for audiovisuell produksjon i Norge gjennom talent- og kompetanseutvikling av profesjonelle norske filmarbeidere og filmkunstnere.</article><article class="legalP" id="paragraf-8-ledd-2">Tilskudd kan gis til kurs, reiser og opphold knyttet til faglig utvikling, herunder<ul class="defaultList"><li data-li-identifier="a)" data-name="a)"><article class="listArticle" id="paragraf-8-ledd-2-punkt-1"><article class="legalP" id="paragraf-8-ledd-2-punkt-1-ledd-1">kurs tilknyttet EUs medieprogram,</article></article></li><li data-li-identifier="b)" data-name="b)"><article class="listArticle" id="paragraf-8-ledd-2-punkt-2"><article class="legalP" id="paragraf-8-ledd-2-punkt-2-ledd-1">kurs- og seminarer ved utdanningsinstitusjoner på etter- og videreutdanningsnivå såfremt Norsk filminstitutt ikke har tilsvarende tilbud,</article></article></li><li data-li-identifier="c)" data-name="c)"><article class="listArticle" id="paragraf-8-ledd-2-punkt-3"><article class="legalP" id="paragraf-8-ledd-2-punkt-3-ledd-1">finansieringsfora.</article></article></li></ul></article><article class="legalP" id="paragraf-8-ledd-3">Ved vurdering av og prioritering mellom søknader og utmåling av tilskudd skal det legges vekt på ordningens formål, samt den faglige begrunnelsen for søknaden. Tilskudd til audiovisuell utdanning ved hjelp av franske lærekrefter kan prioriteres særskilt, jf. Avtale mellom Norge og Frankrike vedrørende økonomisk, industrielt, teknologisk, vitenskapelig og kulturelt samarbeide av 3. desember 1986 nr. 1 («TROLL- avtalen»).</article></article><article class="legalArticle" data-lovdata-URL="LTI/forskrift/2009-11-03-1334/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Tilskudd til arbeidsstipender i Norge</span></h2><article class="legalP" id="paragraf-9-ledd-1">Formålet med tilskuddsordningen er å bidra til talentutvikling og integrering av kvalifiserte fagarbeidere i den profesjonelle audiovisuelle bransjen.</article><article class="legalP" id="paragraf-9-ledd-2">Det kan gis tilskudd til arbeidsstipender, inkludert hospitering innenfor de enkelte fagområder i den audiovisuelle bransjen.</article><article class="legalP" id="paragraf-9-ledd-3">For å motta tilskudd til hospitering må søkeren legge fram en erklæring fra en relevant virksomhet om at virksomheten er villig til å ta inn søkeren som hospitant på heltid.</article><article class="legalP" id="paragraf-9-ledd-4">Ved vurdering av og prioritering mellom søknader og utmåling av tilskudd skal det legges vekt på ordningens formål, samt søkerens faglige begrunnelse for søknaden.</article></article><article class="legalArticle" data-lovdata-URL="LTI/forskrift/2009-11-03-1334/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Underretning om vedtak</span></h2><article class="legalP" id="paragraf-10-ledd-1">Når Norsk filminstitutt har fattet vedtak, skal søkeren underrettes skriftlig om dette så snart som mulig, jf. forvaltningsloven § 27.</article><article class="legalP" id="paragraf-10-ledd-2">Underretningen om vedtaket skal inneholde begrunnelse for vedtaket, inkludert en henvisning til de regler og faktiske forhold som vedtaket bygger på, jf. forvaltningsloven § 25.</article><article class="legalP" id="paragraf-10-ledd-3">Underretningen skal videre inneholde informasjon om klageadgang, klagefrist, klageinstans og den nærmere framgangsmåten ved klage, samt retten til å se sakens dokumenter, jf. forvaltningsloven § 27.</article><article class="legalP" id="paragraf-10-ledd-4">Når vedtaket innebærer tilsagn om tildeling av tilskudd skal dette bekreftes med et tilskuddsbrev, jf. bestemmelser om økonomistyring i staten pkt. 6.3.3.</article><article class="legalP" id="paragraf-10-ledd-5">Ved utbetaling av tilskudd anses søkeren for å ha akseptert de forutsetninger for tilskudd og krav til bruken av tilskuddet som framgår av tilskuddsbrevet.</article></article><article class="legalArticle" data-lovdata-URL="LTI/forskrift/2009-11-03-1334/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Opplysningsplikt</span></h2><article class="legalP" id="paragraf-11-ledd-1">Søkeren plikter å gi Norsk filminstitutt alle opplysninger som er nødvendige for å behandle søknaden, inkludert informasjon om eventuell annen offentlig støtte til produksjonen.</article><article class="legalP" id="paragraf-11-ledd-2">Etter at tilsagn om tilskudd foreligger, plikter tilskuddsmottakeren av eget tiltak å gi melding om eventuelle endringer i forutsetningene for tilskuddet. Tilskuddsmottakeren kan ikke foreta vesentlige endringer i det aktuelle prosjektet eller tiltaket uten at dette er skriftlig forelagt for og skriftlig godkjent av Norsk filminstitutt.</article></article><article class="legalArticle" data-lovdata-URL="LTI/forskrift/2009-11-03-1334/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Rapportering og kontroll</span></h2><article class="legalP" id="paragraf-12-ledd-1">Norsk filminstitutt skal sørge for nødvendig kontroll med bruken av tilskuddsmidlene. Tilskuddsmottakere skal innen en frist fastsatt av Norsk filminstitutt avgi rapport om bruken av tilskuddet.</article><article class="legalP" id="paragraf-12-ledd-2">Departementet og Riksrevisjonen kan iverksette kontroll med at midlene nyttes etter forutsetningene, jf. bevilgningsreglementet § 10 annet ledd og riksrevisjonsloven § 12 tredje ledd.</article></article><article class="legalArticle" data-lovdata-URL="LTI/forskrift/2009-11-03-1334/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Sanksjoner</span></h2><article class="legalP" id="paragraf-13-ledd-1">Norsk filminstitutt kan trekke tilbake tilsagn om tilskudd, holde tilbake tilskudd eller kreve tilbakebetaling av utbetalte tilskudd dersom<ul class="defaultList"><li data-li-identifier="a)" data-name="a)"><article class="listArticle" id="paragraf-13-ledd-1-punkt-1"><article class="legalP" id="paragraf-13-ledd-1-punkt-1-ledd-1">tilskuddsmottakeren har brutt opplysningsplikten i § 11,</article></article></li><li data-li-identifier="b)" data-name="b)"><article class="listArticle" id="paragraf-13-ledd-1-punkt-2"><article class="legalP" id="paragraf-13-ledd-1-punkt-2-ledd-1">tilskuddet ikke blir benyttet i henhold til forutsetninger fastsatt i tilskuddsbrevet etter § 10, eller</article></article></li></ul></article><article class="legalP" id="paragraf-13-ledd-2">c) tilskuddsmottaker på annen vesentlig måte har brutt bestemmelsene i denne forskriften eller bestemmelser eller vilkår fastsatt av Norsk filminstitutt med hjemmel i denne forskriften.</article><article class="legalP" id="paragraf-13-ledd-3">Ved krav om tilbakebetaling kan det fastsettes rente etter forsinkelsesrenteloven.</article><article class="legalP" id="paragraf-13-ledd-4">Ved grovt mislighold skal Norsk filminstitutt umiddelbart stanse alle anvisninger av tilskudd og etterhåndstilskudd til vedkommende prosjekt eller tiltak.</article><article class="legalP" id="paragraf-13-ledd-5">Dersom tilbaketrukne midler ikke blir tilbakebetalt, kan tilskuddsmottakeren utelukkes fra tilskuddsordningene i inntil tre år. Dette gjelder også ved gjentatte brudd på regelverk eller forutsetninger som nevnt i første ledd.</article><article class="legalP" id="paragraf-13-ledd-6">Fastsatte sanksjoner må være rimelige og stå i forhold til det aktuelle bruddet på regelverket eller øvrige forutsetninger som tilskuddsmottakeren har gjort seg skyldig i.</article></article><article class="legalArticle" data-lovdata-URL="LTI/forskrift/2009-11-03-1334/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Nærmere bestemmelser</span></h2><article class="legalP" id="paragraf-14-ledd-1">Norsk filminstitutt kan i forskrift fastsette nærmere regler om<ul class="defaultList"><li data-li-identifier="a)" data-name="a)"><article class="listArticle" id="paragraf-14-ledd-1-punkt-1"><article class="legalP" id="paragraf-14-ledd-1-punkt-1-ledd-1">krav til søknaden,</article></article></li><li data-li-identifier="b)" data-name="b)"><article class="listArticle" id="paragraf-14-ledd-1-punkt-2"><article class="legalP" id="paragraf-14-ledd-1-punkt-2-ledd-1">nærmere vilkår for tilskudd til arbeidsstipender og satser for beregning av slike tilskudd,</article></article></li><li data-li-identifier="c)" data-name="c)"><article class="listArticle" id="paragraf-14-ledd-1-punkt-3"><article class="legalP" id="paragraf-14-ledd-1-punkt-3-ledd-1">utbetaling av rater og krav til dokumentasjon før utbetaling av rater,</article></article></li><li data-li-identifier="d)" data-name="d)"><article class="listArticle" id="paragraf-14-ledd-1-punkt-4"><article class="legalP" id="paragraf-14-ledd-1-punkt-4-ledd-1">rapportering om bruken av tilskudd. Kravene til rapportering skal tilpasses type tilskudd og størrelsen på det tildelte tilskuddet,</article></article></li><li data-li-identifier="e)" data-name="e)"><article class="listArticle" id="paragraf-14-ledd-1-punkt-5"><article class="legalP" id="paragraf-14-ledd-1-punkt-5-ledd-1">kreditering av Norsk filminstitutt.</article></article></li></ul></article></article><article class="legalArticle" data-lovdata-URL="LTI/forskrift/2009-11-03-1334/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Ikrafttredelse og overgangsregler</span></h2><article class="legalP" id="paragraf-15-ledd-1">Forskriften trer i kraft 1. januar 2010 og gjelder for søknader som mottas etter dette tidspunkt. Forskriften gjelder også for søknader om tilskudd med søknadsfrist etter 1. januar 2010, uavhengig av når søknaden er mottatt.</article><article class="legalP" id="paragraf-15-ledd-2">Fra samme tidspunkt oppheves forskrift 2. juli 2003 nr. 938 om tilskudd til manuskriptutvikling og utdanningsrettede tiltak. Denne forskriften får likevel anvendelse for søknader som etter første ledd ikke skal behandles etter ny forskrift.</article></article></main></body></html>