<!DOCTYPE html><html lang="no"><head><title>Forskrift om opptak til Høgskulen i Volda</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2009-03-05-288</dd><dt class="dokid">DokumentID</dt><dd class="dokid">LTI/forskrift/2009-03-05-288</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="publishedIn">Publisert i</dt><dd class="publishedIn">I 2009 hefte 3 s 481</dd><dt class="dateInForce">I kraft fra</dt><dd class="dateInForce">Fra og med opptak til studieåret 2009/2010</dd><dt class="changesToDocuments">Endrer</dt><dd class="changesToDocuments"><ul><li>forskrift/2005-12-09-1715</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-6</li><li>lov/2005-04-01-15/§3-7</li></ul></dd><dt class="dateOfPublication">Kunngjort</dt><dd class="dateOfPublication">2009-03-13 13:40</dd><dt class="journalNumber">Journalnummer</dt><dd class="journalNumber">2009-0234</dd><dt class="titleShort">Korttittel</dt><dd class="titleShort">Forskrift om opptak til HiVolda</dd><dt class="title">Tittel</dt><dd class="title">Forskrift om opptak til Høgskulen i Volda</dd><dt class="miscInformation">Annet om dokumentet</dt><dd class="miscInformation"><strong>Heimel:</strong> Fastsett av styret ved Høgskulen i Volda 5. mars 2009 med heimel i lov 1. april 2005 nr. 15 om universiteter og høyskoler (universitets- og høyskoleloven) § 3-6 og § 3-7.</dd><dt class="refid">RefID</dt><dd class="refid">forskrift/2009-03-05-288</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om opptak til Høgskulen i Volda<ul class="tocSubUl"><li>Del 1. Generelt<ul class="tocSubUl"><li>§ 1. Virkeområde</li><li>§ 2. Grunnlag for opptak</li><li>§ 3. Organisering, regulering og gjennomføring av opptak ved HVO</li><li>§ 4. Opptakskomitear</li><li>§ 5. Søknadsfristar</li><li>§ 6. Dokumentasjon og ettersending</li><li>§ 7. Poengutrekning og rangering</li><li>§ 8. Utsett studiestart</li><li>§ 9. Grunngjeving og klage</li></ul></li><li>Del 2. Spesielle opptakskrav<ul class="tocSubUl"><li>§ 10. Opptak på grunnlag av realkompetanse</li><li>§ 11. Opptakskrav til mastergradsstudiet i nynorsk skriftkultur</li><li>§ 12. Opptakskrav til mastergradsstudiet i samfunnsplanlegging og leiing</li><li>§ 13. Opptakskrav til mastergradsstudiet i spesialpedagogikk</li><li>§ 14. Opptakskrav til mastergradsstudiet i kulturmøte</li><li>§ 15. Opptakskrav til mastergradsstudiet i helse- og sosialfag</li><li>§ 16. Opptakskrav til praktisk-pedagogisk utdanning</li><li>§ 17. Verknadstidspunkt og oppheving av forskrift</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2009-03-05-288" id="dokument"><h1>Forskrift om opptak til Høgskulen i Volda</h1><section class="section" data-name="del1" id="kapittel-1" data-lovdata-URL="LTI/forskrift/2009-03-05-288/KAPITTEL_1"><h2>Del 1. Generelt</h2><article class="legalArticle" data-lovdata-URL="LTI/forskrift/2009-03-05-288/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-1-ledd-1">Forskrifta gjeld ved opptak til følgjande studium ved Høgskulen i Volda:<ul class="defaultList"><li data-li-identifier="1." data-name="1."><article class="listArticle" id="kapittel-1-paragraf-1-ledd-1-punkt-1"><article class="legalP" id="kapittel-1-paragraf-1-ledd-1-punkt-1-ledd-1">Allmennlærarutdanning, bachelorgradar og årsstudium utlyste i Samordna opptak</article></article></li><li data-li-identifier="2." data-name="2."><article class="listArticle" id="kapittel-1-paragraf-1-ledd-1-punkt-2"><article class="legalP" id="kapittel-1-paragraf-1-ledd-1-punkt-2-ledd-1">Vidareutdanningar: <ul class="defaultList"><li data-li-identifier="-" data-name="-"><article class="listArticle" id="kapittel-1-paragraf-1-ledd-1-punkt-2-ledd-1-punkt-1"><article class="legalP" id="kapittel-1-paragraf-1-ledd-1-punkt-2-ledd-1-punkt-1-ledd-1">Studieprogram på lågare grads nivå</article></article></li><li data-li-identifier="-" data-name="-"><article class="listArticle" id="kapittel-1-paragraf-1-ledd-1-punkt-2-ledd-1-punkt-2"><article class="legalP" id="kapittel-1-paragraf-1-ledd-1-punkt-2-ledd-1-punkt-2-ledd-1">Studieprogram på høgare grads nivå.</article></article></li></ul></article></article></li><li data-li-identifier="3." data-name="3."><article class="listArticle" id="kapittel-1-paragraf-1-ledd-1-punkt-3"><article class="legalP" id="kapittel-1-paragraf-1-ledd-1-punkt-3-ledd-1">Mastergradsutdanningar</article></article></li><li data-li-identifier="4." data-name="4."><article class="listArticle" id="kapittel-1-paragraf-1-ledd-1-punkt-4"><article class="legalP" id="kapittel-1-paragraf-1-ledd-1-punkt-4-ledd-1">Praktisk-pedagogisk utdanning for allmennfag og yrkesfag</article></article></li><li data-li-identifier="5." data-name="5."><article class="listArticle" id="kapittel-1-paragraf-1-ledd-1-punkt-5"><article class="legalP" id="kapittel-1-paragraf-1-ledd-1-punkt-5-ledd-1">Einskildemne på alle nivå.</article></article></li></ul></article></article><article class="legalArticle" data-lovdata-URL="LTI/forskrift/2009-03-05-288/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Grunnlag for opptak</span></h3><ul class="defaultList"><li data-li-identifier="1." data-name="1."><article class="listArticle" id="kapittel-1-paragraf-2-punkt-1"><article class="legalP" id="kapittel-1-paragraf-2-punkt-1-ledd-1">Til allmennlærarutdanning, bachelorgradar og årsstudium som er utlyste i Samordna opptak, gjeld sentral forskrift 31. januar 2007 nr. 173, Opptak til høyere utdanning. Denne forskrifta gjeld også for andre studieprogram på lågare grads nivå i lokale opptak, der opptakskravet er generell studiekompetanse.</article></article></li><li data-li-identifier="2." data-name="2."><article class="listArticle" id="kapittel-1-paragraf-2-punkt-2"><article class="legalP" id="kapittel-1-paragraf-2-punkt-2-ledd-1">Til studieprogram som byggjer på minimumskrav til høgare utdanning, gjeld forskrifta etter § 2, punkt 1, og fullført minstekravsutdanning i tråd med studieplanen for studieprogrammet.</article></article></li><li data-li-identifier="3." data-name="3."><article class="listArticle" id="kapittel-1-paragraf-2-punkt-3"><article class="legalP" id="kapittel-1-paragraf-2-punkt-3-ledd-1">Til mastergrad er det krav om at eitt av følgjande utdanningsløp er fullført: <ul class="defaultList"><li data-li-identifier="-" data-name="-"><article class="listArticle" id="kapittel-1-paragraf-2-punkt-3-ledd-1-punkt-1"><article class="legalP" id="kapittel-1-paragraf-2-punkt-3-ledd-1-punkt-1-ledd-1">treårig bachelorgrad eller</article></article></li><li data-li-identifier="-" data-name="-"><article class="listArticle" id="kapittel-1-paragraf-2-punkt-3-ledd-1-punkt-2"><article class="legalP" id="kapittel-1-paragraf-2-punkt-3-ledd-1-punkt-2-ledd-1">cand.mag.-grad eller</article></article></li><li data-li-identifier="-" data-name="-"><article class="listArticle" id="kapittel-1-paragraf-2-punkt-3-ledd-1-punkt-3"><article class="legalP" id="kapittel-1-paragraf-2-punkt-3-ledd-1-punkt-3-ledd-1">annan grad eller yrkesutdanning av minimum tre års omfang eller</article></article></li><li data-li-identifier="-" data-name="-"><article class="listArticle" id="kapittel-1-paragraf-2-punkt-3-ledd-1-punkt-4"><article class="legalP" id="kapittel-1-paragraf-2-punkt-3-ledd-1-punkt-4-ledd-1">utdanning som er godkjend som jamgod med ein av gradane eller utdanningsløpa over.</article></article></li></ul></article><article class="legalP" id="kapittel-1-paragraf-2-punkt-3-ledd-2">I graden eller utdanningsløpet må det inngå <ul class="defaultList"><li data-li-identifier="-" data-name="-"><article class="listArticle" id="kapittel-1-paragraf-2-punkt-3-ledd-2-punkt-1"><article class="legalP" id="kapittel-1-paragraf-2-punkt-3-ledd-2-punkt-1-ledd-1">fordjuping i fag, emne eller emnegruppe på minst 80 stp. eller</article></article></li><li data-li-identifier="-" data-name="-"><article class="listArticle" id="kapittel-1-paragraf-2-punkt-3-ledd-2-punkt-2"><article class="legalP" id="kapittel-1-paragraf-2-punkt-3-ledd-2-punkt-2-ledd-1">integrert yrkesretta utdanning på minst 120 stp. innanfor fagområdet for mastergraden.</article></article></li></ul>Dei spesielle opptakskrava til mastergradsstudia er oppførte i § 11 – § 15.</article></article></li><li data-li-identifier="4." data-name="4."><article class="listArticle" id="kapittel-1-paragraf-2-punkt-4"><article class="legalP" id="kapittel-1-paragraf-2-punkt-4-ledd-1">Opptak til praktisk-pedagogisk utdanning krev generell studiekompetanse, i tillegg til allmennfagleg eller yrkesfagleg utdanning. Sjå § 16.</article></article></li><li data-li-identifier="5." data-name="5."><article class="listArticle" id="kapittel-1-paragraf-2-punkt-5"><article class="legalP" id="kapittel-1-paragraf-2-punkt-5-ledd-1">Opptakskrav til einskildemne er gjeve av nivå på studieprogrammet som emnet er ein del av.</article></article></li><li data-li-identifier="6." data-name="6."><article class="listArticle" id="kapittel-1-paragraf-2-punkt-6"><article class="legalP" id="kapittel-1-paragraf-2-punkt-6-ledd-1">Søkjarar som ikkje fyller dei ordinære opptakskrava, kan søkje om opptak på grunnlag av realkompetanse.</article></article></li><li data-li-identifier="7." data-name="7."><article class="listArticle" id="kapittel-1-paragraf-2-punkt-7"><article class="legalP" id="kapittel-1-paragraf-2-punkt-7-ledd-1">Søkjarar med utanlandsk utdanning vert vurderte i tråd med NOKUT si tilråding for det respektive landet (GSU-lista) og eventuell godkjenning av utdanning på høgare nivå. Kravet om norsk (for søkjarar utanom Norden) og engelsk (for søkjarar som ikkje er engelskspråklege) gjeld for opptak til alle studium på alle nivå.</article></article></li></ul></article><article class="legalArticle" data-lovdata-URL="LTI/forskrift/2009-03-05-288/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Organisering, regulering og gjennomføring av opptak ved HVO</span></h3><ul class="defaultList"><li data-li-identifier="1." data-name="1."><article class="listArticle" id="kapittel-1-paragraf-3-punkt-1"><article class="legalP" id="kapittel-1-paragraf-3-punkt-1-ledd-1">Styret vedtek kva studieprogram og kapasitet HVO skal tilby kvart studieår.</article></article></li><li data-li-identifier="2." data-name="2."><article class="listArticle" id="kapittel-1-paragraf-3-punkt-2"><article class="legalP" id="kapittel-1-paragraf-3-punkt-2-ledd-1">Poengutrekning, rangering og opptak blir gjennomført av studiesjefen i samråd med dekanane som er ansvarlege for dei ulike studieprogramma.</article></article></li><li data-li-identifier="3." data-name="3."><article class="listArticle" id="kapittel-1-paragraf-3-punkt-3"><article class="legalP" id="kapittel-1-paragraf-3-punkt-3-ledd-1">Den samla strategien for gjennomføring av opptaket vert bestemt i felles opptaksmøte.</article></article></li></ul></article><article class="legalArticle" data-lovdata-URL="LTI/forskrift/2009-03-05-288/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Opptakskomitear</span></h3><ul class="defaultList"><li data-li-identifier="1." data-name="1."><article class="listArticle" id="kapittel-1-paragraf-4-punkt-1"><article class="legalP" id="kapittel-1-paragraf-4-punkt-1-ledd-1">Studiesjefen kan nemne opp opptakskomité for eit studieprogram eller ei gruppe av studieprogram.</article></article></li><li data-li-identifier="2." data-name="2."><article class="listArticle" id="kapittel-1-paragraf-4-punkt-2"><article class="legalP" id="kapittel-1-paragraf-4-punkt-2-ledd-1">Opptakskomiteen skal ha minst ein medlem med fagleg kompetanse i fagområdet for studieprogrammet eller gruppa av studieprogram som det skal vurdere opptak til.</article></article></li><li data-li-identifier="3." data-name="3."><article class="listArticle" id="kapittel-1-paragraf-4-punkt-3"><article class="legalP" id="kapittel-1-paragraf-4-punkt-3-ledd-1">Opptakskomiteen handsamar saker knytte til <ul class="defaultList"><li data-li-identifier="-" data-name="-"><article class="listArticle" id="kapittel-1-paragraf-4-punkt-3-ledd-1-punkt-1"><article class="legalP" id="kapittel-1-paragraf-4-punkt-3-ledd-1-punkt-1-ledd-1">realkompetanseopptak</article></article></li><li data-li-identifier="-" data-name="-"><article class="listArticle" id="kapittel-1-paragraf-4-punkt-3-ledd-1-punkt-2"><article class="legalP" id="kapittel-1-paragraf-4-punkt-3-ledd-1-punkt-2-ledd-1">søknader om særskild vurdering</article></article></li><li data-li-identifier="-" data-name="-"><article class="listArticle" id="kapittel-1-paragraf-4-punkt-3-ledd-1-punkt-3"><article class="legalP" id="kapittel-1-paragraf-4-punkt-3-ledd-1-punkt-3-ledd-1">søknader om dispensasjon frå kravet om generell studiekompetanse.</article></article></li></ul></article></article></li><li data-li-identifier="4." data-name="4."><article class="listArticle" id="kapittel-1-paragraf-4-punkt-4"><article class="legalP" id="kapittel-1-paragraf-4-punkt-4-ledd-1">Opptakskomiteen kan handsame saker knytte til undervisningsopptak.</article></article></li><li data-li-identifier="5." data-name="5."><article class="listArticle" id="kapittel-1-paragraf-4-punkt-5"><article class="legalP" id="kapittel-1-paragraf-4-punkt-5-ledd-1">Studiesjefen eller den studiesjefen peikar ut er sekretær for opptakskomiteen.</article></article></li><li data-li-identifier="6." data-name="6."><article class="listArticle" id="kapittel-1-paragraf-4-punkt-6"><article class="legalP" id="kapittel-1-paragraf-4-punkt-6-ledd-1">Det skal førast protokoll frå opptakskomitémøta.</article></article></li></ul></article><article class="legalArticle" data-lovdata-URL="LTI/forskrift/2009-03-05-288/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Søknadsfristar</span></h3><ul class="defaultList"><li data-li-identifier="1." data-name="1."><article class="listArticle" id="kapittel-1-paragraf-5-punkt-1"><article class="legalP" id="kapittel-1-paragraf-5-punkt-1-ledd-1">Søknadsfristane i lokale opptak følgjer normalt fristane i Samordna opptak.</article></article></li><li data-li-identifier="2." data-name="2."><article class="listArticle" id="kapittel-1-paragraf-5-punkt-2"><article class="legalP" id="kapittel-1-paragraf-5-punkt-2-ledd-1">Dersom søkjarsituasjonen eller andre grunnar tilseier andre fristar i dei lokale opptaka, kan studiesjefen fastsetje andre fristar, m.a. for opptak til vårsemesteret.</article></article></li><li data-li-identifier="3." data-name="3."><article class="listArticle" id="kapittel-1-paragraf-5-punkt-3"><article class="legalP" id="kapittel-1-paragraf-5-punkt-3-ledd-1">Søknadsfristane skal kunngjerast samstundes med utlysing av opptaka.</article></article></li></ul></article><article class="legalArticle" data-lovdata-URL="LTI/forskrift/2009-03-05-288/§6" data-name="§6" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Dokumentasjon og ettersending</span></h3><ul class="defaultList"><li data-li-identifier="1." data-name="1."><article class="listArticle" id="kapittel-1-paragraf-6-punkt-1"><article class="legalP" id="kapittel-1-paragraf-6-punkt-1-ledd-1">Søkjarar til studium i Samordna opptak følgjer fristar og prosedyrar som gjeld for Samordna opptak.</article></article></li><li data-li-identifier="2." data-name="2."><article class="listArticle" id="kapittel-1-paragraf-6-punkt-2"><article class="legalP" id="kapittel-1-paragraf-6-punkt-2-ledd-1">I dei lokale opptaka pliktar søkjaren å orientere seg om kva dokumentasjon som er naudsynt for at søknaden skal kunne handsamast.</article></article></li><li data-li-identifier="3." data-name="3."><article class="listArticle" id="kapittel-1-paragraf-6-punkt-3"><article class="legalP" id="kapittel-1-paragraf-6-punkt-3-ledd-1">Godkjend dokumentasjon er offentleg attesterte kopiar av originaldokument.</article></article></li><li data-li-identifier="4." data-name="4."><article class="listArticle" id="kapittel-1-paragraf-6-punkt-4"><article class="legalP" id="kapittel-1-paragraf-6-punkt-4-ledd-1">Søkjarar til grunnutdanningar som har eit godkjent elektroniske vitnemål, kan få fritak for kravet om innsending av dokumentasjon til lokalt opptak. Søkjaren pliktar å ta kontakt med høgskulen og gje løyve til bruk av det elektroniske vitnemålet.</article></article></li><li data-li-identifier="5." data-name="5."><article class="listArticle" id="kapittel-1-paragraf-6-punkt-5"><article class="legalP" id="kapittel-1-paragraf-6-punkt-5-ledd-1">For søkjarar som har fullført eit studium ved Høgskulen i Volda for mindre enn to studieår sidan, kan høgskulen bruke opp att tidlegare opptaksvedtak og handsame søknaden utan at søkjaren må sende ny dokumentasjon. Søkjaren pliktar å ta kontakt med høgskulen for å avtale at dette dannar grunnlag for handsaminga i lokalt opptak.</article></article></li><li data-li-identifier="6." data-name="6."><article class="listArticle" id="kapittel-1-paragraf-6-punkt-6"><article class="legalP" id="kapittel-1-paragraf-6-punkt-6-ledd-1">Dokumentasjon på utdanning som er under fullføring i opptakssemesteret, skal ettersendast snarast og seinast innan den kunngjorde fristen.</article></article></li><li data-li-identifier="7." data-name="7."><article class="listArticle" id="kapittel-1-paragraf-6-punkt-7"><article class="legalP" id="kapittel-1-paragraf-6-punkt-7-ledd-1">Søkjarar i lokale opptak som ikkje følgjer § 6, punkt 2-6, får ikkje handsama søknaden sin og blir følgjeleg ikkje med i opptaket.</article></article></li></ul></article><article class="legalArticle" data-lovdata-URL="LTI/forskrift/2009-03-05-288/§7" data-name="§7" id="kapittel-1-paragraf-7"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Poengutrekning og rangering</span></h3><ul class="defaultList"><li data-li-identifier="1." data-name="1."><article class="listArticle" id="kapittel-1-paragraf-7-punkt-1"><article class="legalP" id="kapittel-1-paragraf-7-punkt-1-ledd-1">Til grunnutdanning gjeld poengutrekning og rangering innanfor kvotar fastsette i forskrift 31. januar 2007 nr. 173, Opptak til høyere utdanning.</article></article></li><li data-li-identifier="2." data-name="2."><article class="listArticle" id="kapittel-1-paragraf-7-punkt-2"><article class="legalP" id="kapittel-1-paragraf-7-punkt-2-ledd-1">Til studieprogram som byggjer på minimumskrav til høgare utdanning, gjeld § 7, punkt 1. I tillegg må minstekravsutdanninga som er fastsett i studieplan, vere fullført og bestått.</article></article></li><li data-li-identifier="3." data-name="3."><article class="listArticle" id="kapittel-1-paragraf-7-punkt-3"><article class="legalP" id="kapittel-1-paragraf-7-punkt-3-ledd-1">Til mastergradsutdanning blir søkjarane poengutrekna og rangerte på grunnlag av vekta gjennomsnittskarakter frå grunnutdanninga.</article></article></li><li><article class="listArticle" id="kapittel-1-paragraf-7-punkt-4"><article class="legalP" id="kapittel-1-paragraf-7-punkt-4-ledd-1">Omrekningar vert gjorde til skalaen 1-5 slik: <ul class="defaultList"><li data-li-identifier="-" data-name="-"><article class="listArticle" id="kapittel-1-paragraf-7-punkt-4-ledd-1-punkt-1"><article class="legalP" id="kapittel-1-paragraf-7-punkt-4-ledd-1-punkt-1-ledd-1">Gammal type bokstavkarakterar: Sg = 5; Mg = 4; G = 3; Ng = 2</article></article></li><li data-li-identifier="-" data-name="-"><article class="listArticle" id="kapittel-1-paragraf-7-punkt-4-ledd-1-punkt-2"><article class="legalP" id="kapittel-1-paragraf-7-punkt-4-ledd-1-punkt-2-ledd-1">Talkarakterar: 1,0-2,0 = 5; 2,1-2,5 = 4; 2,6-2,9 = 3; 3,0-3,4 = 2; 3,5-4,0 = 1</article></article></li><li data-li-identifier="-" data-name="-"><article class="listArticle" id="kapittel-1-paragraf-7-punkt-4-ledd-1-punkt-3"><article class="legalP" id="kapittel-1-paragraf-7-punkt-4-ledd-1-punkt-3-ledd-1">Bokstavkarakterar: A = 5; B = 4; C = 3; D = 2; E = 1</article></article></li><li data-li-identifier="-" data-name="-"><article class="listArticle" id="kapittel-1-paragraf-7-punkt-4-ledd-1-punkt-4"><article class="legalP" id="kapittel-1-paragraf-7-punkt-4-ledd-1-punkt-4-ledd-1">Stått/bestått/godkjent = 3.</article></article></li></ul></article><article class="legalP" id="kapittel-1-paragraf-7-punkt-4-ledd-2">Det kan gjevast tilleggspoeng for relevant praksis og fullført høgare utdanning utover opptakskravet. Dette vil normalt gå fram av gjeldande studieplan for studiet det vert søkt opptak til.</article></article></li><li data-li-identifier="4." data-name="4."><article class="listArticle" id="kapittel-1-paragraf-7-punkt-5"><article class="legalP" id="kapittel-1-paragraf-7-punkt-5-ledd-1">Dersom fleire søkjarar har lik poengsum, skal rangeringa avgjerast ved loddtrekking.</article></article></li></ul></article><article class="legalArticle" data-lovdata-URL="LTI/forskrift/2009-03-05-288/§8" data-name="§8" id="kapittel-1-paragraf-8"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Utsett studiestart</span></h3><ul class="defaultList"><li data-li-identifier="1." data-name="1."><article class="listArticle" id="kapittel-1-paragraf-8-punkt-1"><article class="legalP" id="kapittel-1-paragraf-8-punkt-1-ledd-1">Studiesjefen kan etter søknad gje ein søkjar utsett studiestart dersom vedkomande har stadfesta at han tek imot tilbodet om studieplass og har gode grunnar for å søkje om utsetjing. Grunnar for å få innvilga søknad om utsett studiestart er normalt dersom studenten er innkalla til førstegongs militær- eller sivilteneste, er alvorleg sjuk eller er gravid. Andre tungtvegande grunnar kan også gje grunnlag for å imøtekome søknaden. Grunnane skal dokumenterast (innkallingsbrev, legeattest m.m.).</article></article></li><li data-li-identifier="2." data-name="2."><article class="listArticle" id="kapittel-1-paragraf-8-punkt-2"><article class="legalP" id="kapittel-1-paragraf-8-punkt-2-ledd-1">Dei som får innvilga søknaden om utsett studiestart, får reservert studieplassen til neste gong studieprogrammet har ordinær studiestart. Det vert normalt berre innvilga utsett studiestart for eit år.</article></article></li><li data-li-identifier="3." data-name="3."><article class="listArticle" id="kapittel-1-paragraf-8-punkt-3"><article class="legalP" id="kapittel-1-paragraf-8-punkt-3-ledd-1">Dei som har fått utsett studiestart, må stadfeste bruk av den reserverte studieplassen ved å søkje om opptak på nytt innan søknadsfristen for neste opptak til studieprogrammet. Prosedyrane skal gå fram av innvilgingsbrevet.</article></article></li></ul></article><article class="legalArticle" data-lovdata-URL="LTI/forskrift/2009-03-05-288/§9" data-name="§9" id="kapittel-1-paragraf-9"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Grunngjeving og klage</span></h3><ul class="defaultList"><li data-li-identifier="1." data-name="1."><article class="listArticle" id="kapittel-1-paragraf-9-punkt-1"><article class="legalP" id="kapittel-1-paragraf-9-punkt-1-ledd-1">Spørsmål om grunngjeving og klage skal rettast til studiesjefen som ansvarleg for gjennomføring av opptaket.</article></article></li><li data-li-identifier="2." data-name="2."><article class="listArticle" id="kapittel-1-paragraf-9-punkt-2"><article class="legalP" id="kapittel-1-paragraf-9-punkt-2-ledd-1">Studiesjefen skal etterprøve saka for eventuelle sakshandsamingsfeil og rette opp dersom gjeldande vedtak er feil.</article></article></li><li data-li-identifier="3." data-name="3."><article class="listArticle" id="kapittel-1-paragraf-9-punkt-3"><article class="legalP" id="kapittel-1-paragraf-9-punkt-3-ledd-1">Dersom studiesjefen held oppe vedtaket, kan søkjaren klage til klagenemnda.</article></article></li><li data-li-identifier="4." data-name="4."><article class="listArticle" id="kapittel-1-paragraf-9-punkt-4"><article class="legalP" id="kapittel-1-paragraf-9-punkt-4-ledd-1">Vedtaks- og klagesaker er regulerte av forvaltningslova, kap. 5 og 6.</article></article></li></ul></article></section><section class="section" data-name="del2" id="kapittel-2" data-lovdata-URL="LTI/forskrift/2009-03-05-288/KAPITTEL_2"><h2>Del 2. Spesielle opptakskrav</h2><article class="legalArticle" data-lovdata-URL="LTI/forskrift/2009-03-05-288/§10" data-name="§10" id="kapittel-2-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Opptak på grunnlag av realkompetanse</span></h3><ul class="defaultList"><li data-li-identifier="1." data-name="1."><article class="listArticle" id="kapittel-2-paragraf-1-punkt-1"><article class="legalP" id="kapittel-2-paragraf-1-punkt-1-ledd-1">Ein søkjar som ikkje kan dokumentere generell studiekompetanse eller spesielle opptakskrav, kan få opptak på grunnlag av fagleg realkompetansevurdering i opptakskomité.</article></article></li><li data-li-identifier="2." data-name="2."><article class="listArticle" id="kapittel-2-paragraf-1-punkt-2"><article class="legalP" id="kapittel-2-paragraf-1-punkt-2-ledd-1">Ved søknad til grunnutdanning må søkjaren vere 25 år eller eldre i opptaksåret.</article></article></li><li data-li-identifier="3." data-name="3."><article class="listArticle" id="kapittel-2-paragraf-1-punkt-3"><article class="legalP" id="kapittel-2-paragraf-1-punkt-3-ledd-1">Ved søknad til mastergradsutdanning må søkjaren vere 28 år eller eldre i opptaksåret.</article></article></li><li data-li-identifier="4." data-name="4."><article class="listArticle" id="kapittel-2-paragraf-1-punkt-4"><article class="legalP" id="kapittel-2-paragraf-1-punkt-4-ledd-1">Søkjaren må ha minimum eitt år høgre utdanning på lågare grads nivå dersom ein søkjer studium på høgare grads nivå.</article></article></li><li data-li-identifier="5." data-name="5."><article class="listArticle" id="kapittel-2-paragraf-1-punkt-5"><article class="legalP" id="kapittel-2-paragraf-1-punkt-5-ledd-1">Søkjarar med morsmål frå land utanfor Norden må dokumentere kunnskap i norsk på nivå med kravet som inngår i generell studiekompetanse.</article></article></li><li data-li-identifier="6." data-name="6."><article class="listArticle" id="kapittel-2-paragraf-1-punkt-6"><article class="legalP" id="kapittel-2-paragraf-1-punkt-6-ledd-1">Søkjaren må ha til saman fem års fulltids yrkespraksis. Utdanning, organisasjonsarbeid eller liknande kan erstatte inntil to av desse fem åra. Minst tre år må vere relevant praksis i høve til utdanninga det vert søkt opptak til.</article></article></li><li data-li-identifier="7." data-name="7."><article class="listArticle" id="kapittel-2-paragraf-1-punkt-7"><article class="legalP" id="kapittel-2-paragraf-1-punkt-7-ledd-1">For å få tilbod om opptak krev ein likeverdig dugleik og kunnskap med søkjarar som får tilbod etter rangering på grunnlag av poengutrekning.</article></article></li><li data-li-identifier="8." data-name="8."><article class="listArticle" id="kapittel-2-paragraf-1-punkt-8"><article class="legalP" id="kapittel-2-paragraf-1-punkt-8-ledd-1">Realkompetansesøkjarar skal rangerast i høve til poengutrekna søkjarar ved hjelp av skjønsmessig vurdering.</article></article></li><li data-li-identifier="9." data-name="9."><article class="listArticle" id="kapittel-2-paragraf-1-punkt-9"><article class="legalP" id="kapittel-2-paragraf-1-punkt-9-ledd-1">Direktøren fastset retningsliner for realkompetansevurdering.</article></article></li></ul></article><article class="legalArticle" data-lovdata-URL="LTI/forskrift/2009-03-05-288/§11" data-name="§11" id="kapittel-2-paragraf-2"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Opptakskrav til mastergradsstudiet i nynorsk skriftkultur</span></h3><ul class="defaultList"><li data-li-identifier="1." data-name="1."><article class="listArticle" id="kapittel-2-paragraf-2-punkt-1"><article class="legalP" id="kapittel-2-paragraf-2-punkt-1-ledd-1">Opptaksgrunnlaget til mastergradsstudiet i nynorsk skriftkultur er oppnådd bachelorgrad cand.mag.-grad med fordjuping/mellomfagseksamen tilsvarande 90 studiepoeng i eitt av følgjande fag eller tilgrensande fagområde: etnologi, filosofi, historie, idéhistorie, kulturvern og kulturformidling, lingvistikk, litteraturvitskap, medievitskap, norsk/nordisk, pedagogikk, sosialantropologi, sosiologi, statsvitskap.</article></article></li><li data-li-identifier="2." data-name="2."><article class="listArticle" id="kapittel-2-paragraf-2-punkt-2"><article class="legalP" id="kapittel-2-paragraf-2-punkt-2-ledd-1">Søkjarar som har andre relevante fag eller utdanning på same nivå og av tilsvarande omfang, kan søkje om særskild vurdering.</article></article></li></ul></article><article class="legalArticle" data-lovdata-URL="LTI/forskrift/2009-03-05-288/§12" data-name="§12" id="kapittel-2-paragraf-3"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Opptakskrav til mastergradsstudiet i samfunnsplanlegging og leiing</span></h3><ul class="defaultList"><li data-li-identifier="1." data-name="1."><article class="listArticle" id="kapittel-2-paragraf-3-punkt-1"><article class="legalP" id="kapittel-2-paragraf-3-punkt-1-ledd-1">Opptaksgrunnlaget for mastergradsstudiet i samfunnsplanlegging og leiing er eitt av følgjande: <ul class="defaultList"><li data-li-identifier="-" data-name="-"><article class="listArticle" id="kapittel-2-paragraf-3-punkt-1-ledd-1-punkt-1"><article class="legalP" id="kapittel-2-paragraf-3-punkt-1-ledd-1-punkt-1-ledd-1">minst tre år høgare utdanning med minst 80 studiepoeng i samfunnsfag/samfunnsplanlegging og leiing</article></article></li><li data-li-identifier="-" data-name="-"><article class="listArticle" id="kapittel-2-paragraf-3-punkt-1-ledd-1-punkt-2"><article class="legalP" id="kapittel-2-paragraf-3-punkt-1-ledd-1-punkt-2-ledd-1">minst tre år anna høgare utdanning og minst to år relevant praksis frå samfunnsplanlegging og leiing.</article></article></li></ul></article></article></li><li data-li-identifier="2." data-name="2."><article class="listArticle" id="kapittel-2-paragraf-3-punkt-2"><article class="legalP" id="kapittel-2-paragraf-3-punkt-2-ledd-1">Alle studentar på mastergradsstudiet må søkje undervisningsopptak til dei avsluttande emna «Forskingsmetode og vitskapsteori» og «Masteroppgåve». Desse emna har avgrensa tal på studieplassar. Søkjarane må ha C eller betre i snitt frå dei obligatoriske emna. Deretter blir søkjarane rangerte på grunnlag av gjennomsnittskarakterar på alle emna søkjarane har gjennomført i mastergradsstudiet sitt. Lik rangering vert avgjord ved loddtrekking.</article></article></li></ul></article><article class="legalArticle" data-lovdata-URL="LTI/forskrift/2009-03-05-288/§13" data-name="§13" id="kapittel-2-paragraf-4"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Opptakskrav til mastergradsstudiet i spesialpedagogikk</span></h3><ul class="defaultList"><li data-li-identifier="1." data-name="1."><article class="listArticle" id="kapittel-2-paragraf-4-punkt-1"><article class="legalP" id="kapittel-2-paragraf-4-punkt-1-ledd-1">Opptaksgrunnlaget til mastergradsstudiet i spesialpedagogikk er fullført grunnutdanning ved universitet eller høgskule av minimum tre års omfang (180 stp.) innanfor følgjande utdanningsvegar: <ul class="defaultList"><li data-li-identifier="-" data-name="-"><article class="listArticle" id="kapittel-2-paragraf-4-punkt-1-ledd-1-punkt-1"><article class="legalP" id="kapittel-2-paragraf-4-punkt-1-ledd-1-punkt-1-ledd-1">allmennlærarutdanning</article></article></li><li data-li-identifier="-" data-name="-"><article class="listArticle" id="kapittel-2-paragraf-4-punkt-1-ledd-1-punkt-2"><article class="legalP" id="kapittel-2-paragraf-4-punkt-1-ledd-1-punkt-2-ledd-1">førskulelærarutdanning</article></article></li><li data-li-identifier="-" data-name="-"><article class="listArticle" id="kapittel-2-paragraf-4-punkt-1-ledd-1-punkt-3"><article class="legalP" id="kapittel-2-paragraf-4-punkt-1-ledd-1-punkt-3-ledd-1">faglærar med praktisk-pedagogisk utdanning.</article></article></li></ul></article></article></li><li data-li-identifier="2." data-name="2."><article class="listArticle" id="kapittel-2-paragraf-4-punkt-2"><article class="legalP" id="kapittel-2-paragraf-4-punkt-2-ledd-1">Søkjarar med fullført utdanning som barnevernspedagog, vernepleiar eller anna treårig relevant profesjonsutdanning til studiet, kan takast opp etter særskild vurdering.</article></article></li><li data-li-identifier="3." data-name="3."><article class="listArticle" id="kapittel-2-paragraf-4-punkt-3"><article class="legalP" id="kapittel-2-paragraf-4-punkt-3-ledd-1">Inntil 30 prosent av studieplassane er reserverte for allmennlærarstudentar ved Høgskulen i Volda som vel spesialpedagogikk som det fjerde året i utdanninga si. Dersom allmennlærarstudentane utgjer meir enn 30 prosent, blir dei rangerte og tildelt studieplass på same måten som ordinære søkjarar.</article></article></li><li data-li-identifier="4." data-name="4."><article class="listArticle" id="kapittel-2-paragraf-4-punkt-4"><article class="legalP" id="kapittel-2-paragraf-4-punkt-4-ledd-1">Det vert gjeve tilleggspoeng slik: <ul class="defaultList"><li data-li-identifier="-" data-name="-"><article class="listArticle" id="kapittel-2-paragraf-4-punkt-4-ledd-1-punkt-1"><article class="legalP" id="kapittel-2-paragraf-4-punkt-4-ledd-1-punkt-1-ledd-1">eitt poeng pr. år inntil fem år for pedagogisk praksis frå barnehage, skule eller annan pedagogisk institusjon etter avslutta grunnutdanning</article></article></li><li data-li-identifier="-" data-name="-"><article class="listArticle" id="kapittel-2-paragraf-4-punkt-4-ledd-1-punkt-2"><article class="legalP" id="kapittel-2-paragraf-4-punkt-4-ledd-1-punkt-2-ledd-1">eitt poeng pr. 30 studiepoeng og inntil 3 poeng (90 studiepoeng) når søkjaren dokumenterer høgare utdanning utover opptaksgrunnlaget.</article></article></li></ul></article></article></li><li data-li-identifier="5." data-name="5."><article class="listArticle" id="kapittel-2-paragraf-4-punkt-5"><article class="legalP" id="kapittel-2-paragraf-4-punkt-5-ledd-1">Alle studentar på mastergradsstudiet må søkje om undervisningsopptak til dei avsluttande emna «Vitskapsteori, forskingsmetode og statistikk» og «Masteroppgåve». Desse emna har avgrensa tal på studieplassar. Søkjarane må ha C eller betre i snitt frå dei fire første obligatoriske emna, og blir deretter rangerte på grunnlag av gjennomsnittskarakterane frå desse emna. Lik rangering vert avgjord ved loddtrekking.</article></article></li></ul></article><article class="legalArticle" data-lovdata-URL="LTI/forskrift/2009-03-05-288/§14" data-name="§14" id="kapittel-2-paragraf-5"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Opptakskrav til mastergradsstudiet i kulturmøte</span></h3><ul class="defaultList"><li data-li-identifier="1." data-name="1."><article class="listArticle" id="kapittel-2-paragraf-5-punkt-1"><article class="legalP" id="kapittel-2-paragraf-5-punkt-1-ledd-1">Opptaksgrunnlaget til mastergraden i kulturmøte er fullført grunnutdanning ved universitet eller høgskule, minimum tre års omfang (180 stp.) innanfor følgjande utdanningsvegar: <ul class="defaultList"><li data-li-identifier="-" data-name="-"><article class="listArticle" id="kapittel-2-paragraf-5-punkt-1-ledd-1-punkt-1"><article class="legalP" id="kapittel-2-paragraf-5-punkt-1-ledd-1-punkt-1-ledd-1">Bachelorgrad eller tilsvarande (minimum 180 stp.) med fordjuping i historie eller religion med minimum 80 studiepoeng.</article></article></li><li data-li-identifier="-" data-name="-"><article class="listArticle" id="kapittel-2-paragraf-5-punkt-1-ledd-1-punkt-2"><article class="legalP" id="kapittel-2-paragraf-5-punkt-1-ledd-1-punkt-2-ledd-1">Allmennlærarutdanning med fagval i historie/KRL/samfunnsfag og minimum 20 studiepoeng fordjuping (200-nivå) i det same faget.</article></article></li><li data-li-identifier="-" data-name="-"><article class="listArticle" id="kapittel-2-paragraf-5-punkt-1-ledd-1-punkt-3"><article class="legalP" id="kapittel-2-paragraf-5-punkt-1-ledd-1-punkt-3-ledd-1">Tilsvarande kompetanse innanfor humaniora eller samfunnsvitskap – etter særskild vurdering.</article></article></li></ul></article></article></li><li data-li-identifier="2." data-name="2."><article class="listArticle" id="kapittel-2-paragraf-5-punkt-2"><article class="legalP" id="kapittel-2-paragraf-5-punkt-2-ledd-1">Ein krev minst karakteren C (G, 2,8 eller stått) i fordjupingsfaget (historie, religionsvitskap eller anna) som det blir søkt opptak på grunnlag av.</article></article></li></ul></article><article class="legalArticle" data-lovdata-URL="LTI/forskrift/2009-03-05-288/§15" data-name="§15" id="kapittel-2-paragraf-6"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Opptakskrav til mastergradsstudiet i helse- og sosialfag</span></h3><ul class="defaultList"><li data-li-identifier="1." data-name="1."><article class="listArticle" id="kapittel-2-paragraf-6-punkt-1"><article class="legalP" id="kapittel-2-paragraf-6-punkt-1-ledd-1">Opptaksgrunnlaget til mastergraden i helse- og sosialfag er fullført minimum treårig helsefagleg, pedagogisk eller sosialfagleg grunnutdanning: <ul class="defaultList"><li data-li-identifier="-" data-name="-"><article class="listArticle" id="kapittel-2-paragraf-6-punkt-1-ledd-1-punkt-1"><article class="legalP" id="kapittel-2-paragraf-6-punkt-1-ledd-1-punkt-1-ledd-1">Bachelorgrad i helse- eller sosialfag</article></article></li><li data-li-identifier="-" data-name="-"><article class="listArticle" id="kapittel-2-paragraf-6-punkt-1-ledd-1-punkt-2"><article class="legalP" id="kapittel-2-paragraf-6-punkt-1-ledd-1-punkt-2-ledd-1">Allmennlærar med relevante fagval</article></article></li><li data-li-identifier="-" data-name="-"><article class="listArticle" id="kapittel-2-paragraf-6-punkt-1-ledd-1-punkt-3"><article class="legalP" id="kapittel-2-paragraf-6-punkt-1-ledd-1-punkt-3-ledd-1">Cand.mag.-grad med relevant fagsamansetjing</article></article></li><li data-li-identifier="-" data-name="-"><article class="listArticle" id="kapittel-2-paragraf-6-punkt-1-ledd-1-punkt-4"><article class="legalP" id="kapittel-2-paragraf-6-punkt-1-ledd-1-punkt-4-ledd-1">Annan relevant grad eller utdanningsløp av minimum tre års omfang etter særskild vurdering.</article></article></li></ul></article><article class="legalP" id="kapittel-2-paragraf-6-punkt-1-ledd-2">For dei to siste punkta er det krav om fordjuping i fag, emne eller emnegruppe av minimum 80 studiepoengs omfang i helse- eller sosialfag.</article></article></li><li data-li-identifier="2." data-name="2."><article class="listArticle" id="kapittel-2-paragraf-6-punkt-2"><article class="legalP" id="kapittel-2-paragraf-6-punkt-2-ledd-1">Søkjarane konkurrerer i éin av to kvotar: ein kvote for dei som har helsefagleg grunnutdanning, og ein kvote for dei som har sosialfagleg eller pedagogisk grunnutdanning. Søkjarane vert rangerte etter poengsum innanfor kvar av kvotane. Kvar av kvotane skal som hovudregel utgjere minimum 30 prosent av studieplassane.</article></article></li><li data-li-identifier="3." data-name="3."><article class="listArticle" id="kapittel-2-paragraf-6-punkt-3"><article class="legalP" id="kapittel-2-paragraf-6-punkt-3-ledd-1">Alle studentar på mastergradsstudiet må søkje undervisningsopptak til dei avsluttande emna «Forskingsmetode og vitskapsteori» og «Masteroppgåve». Desse emna har avgrensa tal på studieplassar. Søkjarane må ha C eller betre i snitt frå dei obligatoriske emna. Deretter blir søkjarane rangerte på grunnlag av gjennomsnittskarakterar på alle emna søkjarane har gjennomført i mastergradsstudiet sitt. Lik rangering vert avgjord ved loddtrekking.</article></article></li></ul></article><article class="legalArticle" data-lovdata-URL="LTI/forskrift/2009-03-05-288/§16" data-name="§16" id="kapittel-2-paragraf-7"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Opptakskrav til praktisk-pedagogisk utdanning</span></h3><ul class="defaultList"><li data-li-identifier="1." data-name="1."><article class="listArticle" id="kapittel-2-paragraf-7-punkt-1"><article class="legalP" id="kapittel-2-paragraf-7-punkt-1-ledd-1">Allmennfag <ul class="defaultList"><li data-li-identifier="1.1." data-name="1.1."><article class="listArticle" id="kapittel-2-paragraf-7-punkt-1-ledd-1-punkt-1"><article class="legalP" id="kapittel-2-paragraf-7-punkt-1-ledd-1-punkt-1-ledd-1">Studentar med allmennfagleg kompetanse vert tekne opp på grunnlag av fullført allmennfagleg universitets- eller høgskuleutdanning av minimum tre års omfang, dvs. minimum 180 studiepoeng. Allmennfagleg kompetanse er i denne samanhengen utdanning som kvalifiserer for undervisning i allmennfag i grunnskulen, i vidaregåande opplæring eller i vaksenopplæringa.</article></article></li><li data-li-identifier="1.2." data-name="1.2."><article class="listArticle" id="kapittel-2-paragraf-7-punkt-1-ledd-1-punkt-2"><article class="legalP" id="kapittel-2-paragraf-7-punkt-1-ledd-1-punkt-2-ledd-1">Ved opptak til allmennfagleg variant prioriterer vi slik (undervisningsfaga må vere fag som høgskulen tilbyr fagdidaktikk i): <ul class="defaultList"><li data-li-identifier="-" data-name="-"><article class="listArticle" id="kapittel-2-paragraf-7-punkt-1-ledd-1-punkt-2-ledd-1-punkt-1"><article class="legalP" id="kapittel-2-paragraf-7-punkt-1-ledd-1-punkt-2-ledd-1-punkt-1-ledd-1">Søkjarar med fullført masterstudium/hovudfag og med minst eitt relevant undervisningsfag.</article></article></li><li data-li-identifier="-" data-name="-"><article class="listArticle" id="kapittel-2-paragraf-7-punkt-1-ledd-1-punkt-2-ledd-1-punkt-2"><article class="legalP" id="kapittel-2-paragraf-7-punkt-1-ledd-1-punkt-2-ledd-1-punkt-2-ledd-1">Søkjarar med bachelor-/cand.mag.-grad og med to relevante undervisningsfag, der minimum 140 studiepoeng (60 + 80) er samla i desse to faga.</article></article></li><li data-li-identifier="-" data-name="-"><article class="listArticle" id="kapittel-2-paragraf-7-punkt-1-ledd-1-punkt-2-ledd-1-punkt-3"><article class="legalP" id="kapittel-2-paragraf-7-punkt-1-ledd-1-punkt-2-ledd-1-punkt-3-ledd-1">Søkjarar med tre års utdanning og med to relevante undervisningsfag, der 150 studiepoeng er samla i desse to faga (t.d. årsstudium og årsstudium med fordjuping).</article></article></li><li data-li-identifier="-" data-name="-"><article class="listArticle" id="kapittel-2-paragraf-7-punkt-1-ledd-1-punkt-2-ledd-1-punkt-4"><article class="legalP" id="kapittel-2-paragraf-7-punkt-1-ledd-1-punkt-2-ledd-1-punkt-4-ledd-1">Søkjarar med tre års utdanning og med tre relevante undervisningsfag, med minimum 180 studiepoeng samla i desse tre faga (t.d. tre årsstudium).</article></article></li><li data-li-identifier="-" data-name="-"><article class="listArticle" id="kapittel-2-paragraf-7-punkt-1-ledd-1-punkt-2-ledd-1-punkt-5"><article class="legalP" id="kapittel-2-paragraf-7-punkt-1-ledd-1-punkt-2-ledd-1-punkt-5-ledd-1">Søkjarar med tre års utdanning og med to relevante undervisningsfag, med minimum 120 studiepoeng samla i desse to faga (t.d. to årsstudium).</article></article></li></ul></article></article></li><li data-li-identifier="1.3." data-name="1.3."><article class="listArticle" id="kapittel-2-paragraf-7-punkt-1-ledd-1-punkt-3"><article class="legalP" id="kapittel-2-paragraf-7-punkt-1-ledd-1-punkt-3-ledd-1">Inntil 20 prosent av studieplassane på den allmennfaglege varianten vert reserverte for studentar som fullfører eit bachelorstudium ved HVO. Desse skal rangerast på grunnlag av vekta gjennomsnittskarakter frå bachelorstudiet.</article></article></li></ul></article></article></li><li data-li-identifier="2." data-name="2."><article class="listArticle" id="kapittel-2-paragraf-7-punkt-2"><article class="legalP" id="kapittel-2-paragraf-7-punkt-2-ledd-1">Yrkesfag <ul class="defaultList"><li data-li-identifier="2.1." data-name="2.1."><article class="listArticle" id="kapittel-2-paragraf-7-punkt-2-ledd-1-punkt-1"><article class="legalP" id="kapittel-2-paragraf-7-punkt-2-ledd-1-punkt-1-ledd-1">Studentar med yrkesfagleg kompetanse blir tekne opp på eitt av følgjande to grunnlag: <ul class="defaultList"><li data-li-identifier="-" data-name="-"><article class="listArticle" id="kapittel-2-paragraf-7-punkt-2-ledd-1-punkt-1-ledd-1-punkt-1"><article class="legalP" id="kapittel-2-paragraf-7-punkt-2-ledd-1-punkt-1-ledd-1-punkt-1-ledd-1">Fullført treårig profesjonsretta universitets- eller høgskuleutdanning og minimum to års yrkespraksis. Profesjonsretta utdanning er i denne samanhengen utdanning som kvalifiserer for undervisning på yrkesfaglege studieretningar i vidaregåande opplæring.</article></article></li><li data-li-identifier="-" data-name="-"><article class="listArticle" id="kapittel-2-paragraf-7-punkt-2-ledd-1-punkt-1-ledd-1-punkt-2"><article class="legalP" id="kapittel-2-paragraf-7-punkt-2-ledd-1-punkt-1-ledd-1-punkt-2-ledd-1">Generell studiekompetanse og fag-/sveinebrev eller anna fullført treårig yrkesutdanning på vidaregåande nivå, yrkesteoretisk utdanning og minimum to års yrkespraksis. Lengre yrkespraksis og god yrkesteoretisk utdanning kan etter individuell vurdering kompensere for kravet om generell studiekompetanse.</article></article></li></ul></article></article></li><li data-li-identifier="2.2." data-name="2.2."><article class="listArticle" id="kapittel-2-paragraf-7-punkt-2-ledd-1-punkt-2"><article class="legalP" id="kapittel-2-paragraf-7-punkt-2-ledd-1-punkt-2-ledd-1">Ved opptak til den yrkesfaglege varianten prioriterer vi slik (undervisningsfaga må vere fag som høgskulen tilbyr fagdidaktikk i): <ul class="defaultList"><li data-li-identifier="-" data-name="-"><article class="listArticle" id="kapittel-2-paragraf-7-punkt-2-ledd-1-punkt-2-ledd-1-punkt-1"><article class="legalP" id="kapittel-2-paragraf-7-punkt-2-ledd-1-punkt-2-ledd-1-punkt-1-ledd-1">Søkjarar med fullført masterstudium/hovudfag, og med relevant undervisningsfag for vidaregåande skule.</article></article></li><li data-li-identifier="-" data-name="-"><article class="listArticle" id="kapittel-2-paragraf-7-punkt-2-ledd-1-punkt-2-ledd-1-punkt-2"><article class="legalP" id="kapittel-2-paragraf-7-punkt-2-ledd-1-punkt-2-ledd-1-punkt-2-ledd-1">Søkjarar med bachelor-/cand.mag.-grad, og med relevant undervisningsfag for vidaregåande skule.</article></article></li><li data-li-identifier="-" data-name="-"><article class="listArticle" id="kapittel-2-paragraf-7-punkt-2-ledd-1-punkt-2-ledd-1-punkt-3"><article class="legalP" id="kapittel-2-paragraf-7-punkt-2-ledd-1-punkt-2-ledd-1-punkt-3-ledd-1">Søkjarar som tilfredsstiller krava til generell studiekompetanse og fag-/sveinebrev eller anna fullført treårig yrkesutdanning på vidaregåande nivå, yrkesteoretisk utdanning og minimum to års yrkespraksis. Studentane i denne gruppa vert prioriterte etter utdanning og yrkespraksis.</article></article></li></ul></article></article></li></ul></article></article></li><li data-li-identifier="3." data-name="3."><article class="listArticle" id="kapittel-2-paragraf-7-punkt-3"><article class="legalP" id="kapittel-2-paragraf-7-punkt-3-ledd-1">Søkjarar som ikkje kjem inn under kriteria for allmennfag eller yrkesfag, kan søkje om opptak etter særskild vurdering.</article></article></li><li data-li-identifier="4." data-name="4."><article class="listArticle" id="kapittel-2-paragraf-7-punkt-4"><article class="legalP" id="kapittel-2-paragraf-7-punkt-4-ledd-1">Ved opptak til praktisk-pedagogisk utdanning er det krav om å levere politiattest, jf. sentral forskrift 31. januar 2007 nr. 173, Opptak til høyere utdanning, kap. 6.</article></article></li></ul></article><article class="legalArticle" data-lovdata-URL="LTI/forskrift/2009-03-05-288/§17" data-name="§17" id="kapittel-2-paragraf-8"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Verknadstidspunkt og oppheving av forskrift</span></h3><ul class="defaultList"><li data-li-identifier="1." data-name="1."><article class="listArticle" id="kapittel-2-paragraf-8-punkt-1"><article class="legalP" id="kapittel-2-paragraf-8-punkt-1-ledd-1">Forskrifta har verknad frå opptak til studieåret 2009/2010.</article></article></li><li data-li-identifier="2." data-name="2."><article class="listArticle" id="kapittel-2-paragraf-8-punkt-2"><article class="legalP" id="kapittel-2-paragraf-8-punkt-2-ledd-1">Denne forskrifta kan fråvikast i einskilde tilfelle for opptak til studieåret 2009/2010 dersom endring frå oppheva til ny forskrift er til ugunst for søkjaren.</article></article></li><li data-li-identifier="3." data-name="3."><article class="listArticle" id="kapittel-2-paragraf-8-punkt-3"><article class="legalP" id="kapittel-2-paragraf-8-punkt-3-ledd-1">Forskrifta opphevar kap. 5-11 i forskrift 9. desember 2005 nr. 1715 om studium og eksamen ved Høgskulen i Volda.</article></article></li></ul></article></section></main></body></html>