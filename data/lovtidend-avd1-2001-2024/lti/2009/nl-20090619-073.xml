<!DOCTYPE html><html lang="no"><head><title>Lov om utvalg som skal undersøke forhold knyttet til at personer med kjent psykisk lidelse har tatt liv</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2009-06-19-73</dd><dt class="dokid">DokumentID</dt><dd class="dokid">LTI/lov/2009-06-19-73</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="publishedIn">Publisert i</dt><dd class="publishedIn">I 2009 hefte 7 s 1076</dd><dt class="dateInForce">I kraft fra</dt><dd class="dateInForce">2009-06-19, Kongen bestemmer</dd><dt class="changesToDocuments">Endrer</dt><dd class="changesToDocuments"><ul><li>lov/1999-07-02-64</li></ul></dd><dt class="dateOfPublication">Kunngjort</dt><dd class="dateOfPublication">2009-06-19 16:45</dd><dt class="journalNumber">Journalnummer</dt><dd class="journalNumber">2009-0601</dd><dt class="titleShort">Korttittel</dt><dd class="titleShort">Lov om undersøkelsesutvalg, psykiske lidelser</dd><dt class="title">Tittel</dt><dd class="title">Lov om utvalg som skal undersøke forhold knyttet til at personer med kjent psykisk lidelse har tatt liv</dd><dt class="miscInformation">Annet om dokumentet</dt><dd class="miscInformation">Ot.prp.nr.90 (2008–2009), Innst.O.nr.132 (2008–2009) og Besl.O.nr.153 (2008–2009). Odels- og lagtingsvedtak hhv. 15. og 18. juni 2009. Fremmet av Helse- og omsorgsdepartementet.</dd><dt class="refid">RefID</dt><dd class="refid">lov/2009-06-19-73</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om utvalg som skal undersøke forhold knyttet til at personer med kjent psykisk lidelse har tatt liv<ul class="tocSubUl"><li>§ 1. Formål</li><li>§ 2. Opplysninger til utvalget</li><li>§ 3. Behandling av sensitive personopplysninger</li><li>§ 4. Taushetsplikt</li><li>§ 5. Forbud mot bruk som bevis i senere straffesak eller sivil sak</li><li>§ 6. Ikrafttredelse mv.</li><li>§ 7. Endringer i andre lover<ul class="tocSubUl"><li>§ 29. Opplysninger til forskning mv.</li></ul></li></ul></li></ul></dd></dl></header><main class="documentBody" data-lovdata-URL="LTI/lov/2009-06-19-73" id="dokument"><h1>Lov om utvalg som skal undersøke forhold knyttet til at personer med kjent psykisk lidelse har tatt liv</h1><article class="defaultP" data-text-size="small">Endringer i følgende lover:<ul class="defaultList" data-text-size="small"><li data-li-identifier="1" data-name="1"><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 2. juli 1999 nr. 64 om helsepersonell m.v. (helsepersonelloven).</article></article></li><li data-li-identifier="2" data-name="2"><article class="listArticle" data-text-size="small" id="punkt-2"><article class="legalP" id="punkt-2-ledd-1">Lov 20. juni 2008 nr. 44 om medisinsk og helsefaglig forskning (helseforskningsloven).</article></article></li></ul></article><article class="legalArticle" data-lovdata-URL="LTI/lov/2009-06-19-73/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med loven er å gi utvalg oppnevnt av Kongen i statsråd 24. april 2009 som skal undersøke mulig svikt i systemer og forløp knyttet til mennesker med psykisk lidelse og som har tatt liv, tilgang på opplysninger som er nødvendige for å få utført sitt arbeid i henhold til mandatet.</article></article><article class="legalArticle" data-lovdata-URL="LTI/lov/2009-06-19-73/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Opplysninger til utvalget</span></h2><article class="legalP" id="paragraf-2-ledd-1">Uten hinder av taushetsplikt kan utvalget gis de opplysninger som er nødvendige for utvalgets arbeid.</article></article><article class="legalArticle" data-lovdata-URL="LTI/lov/2009-06-19-73/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Behandling av sensitive personopplysninger</span></h2><article class="legalP" id="paragraf-3-ledd-1">Utvalget kan behandle sensitive personopplysninger som er nødvendige og relevante for formålet med utvalgets arbeid uten at det foreligger samtykke fra de personer opplysningene gjelder.</article><article class="legalP" id="paragraf-3-ledd-2">Utvalget trenger ikke konsesjon etter personopplysningsloven kapittel VI.</article></article><article class="legalArticle" data-lovdata-URL="LTI/lov/2009-06-19-73/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Taushetsplikt</span></h2><article class="legalP" id="paragraf-4-ledd-1">Medlemmene av utvalget og enhver som utfører tjeneste eller arbeid for utvalget har taushetsplikt etter reglene i forvaltningsloven av 10. februar 1967 §§ 13 til 13 f.</article><article class="legalP" id="paragraf-4-ledd-2">Når personer som nevnt i første ledd mottar opplysninger som er undergitt strengere taushetsplikt enn det som følger av forvaltningsloven, skal tilsvarende strenge taushetsplikt gjelde.</article><article class="legalP" id="paragraf-4-ledd-3">Personer som nevnt i første ledd har taushetsplikt om opplysninger som er fremkommet under forklaring for utvalget etter § 2.</article><article class="legalP" id="paragraf-4-ledd-4">Taushetsplikt som nevnt i andre og tredje ledd er ikke til hinder for at opplysningene bringes videre i den grad den som har krav på taushet samtykker, dersom opplysningene gis i statistisk form, eller dersom de er alminnelig tilgjengelig andre steder.</article><article class="legalP" id="paragraf-4-ledd-5">Taushetsplikten gjelder også etter at vedkommende har avsluttet tjenesten eller arbeidet og etter at utvalget har avsluttet sin virksomhet.</article></article><article class="legalArticle" data-lovdata-URL="LTI/lov/2009-06-19-73/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Forbud mot bruk som bevis i senere straffesak eller sivil sak</span></h2><article class="legalP" id="paragraf-5-ledd-1">Opplysninger som utvalget mottar i medhold av § 2 kan ikke brukes som bevis i en senere straffesak eller sivil sak mot den som har gitt opplysningene.</article></article><article class="legalArticle" data-lovdata-URL="LTI/lov/2009-06-19-73/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Ikrafttredelse mv.</span></h2><article class="legalP" id="paragraf-6-ledd-1">§§ 1 til 6 trer i kraft straks. § 7 trer i kraft fra den tid Kongen bestemmer, og de enkelte endringene i andre lover kan settes i kraft til forskjellig tid.</article><article class="legalP" id="paragraf-6-ledd-2">§§ 1 til 3 gjelder til og med 30. juni 2012.</article></article><article class="legalArticle" data-lovdata-URL="LTI/lov/2009-06-19-73/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Endringer i andre lover</span></h2> <article class="defaultP" margin-top="true">1. I lov 2. juli 1999 nr. 64 om helsepersonell m.v. skal § 29 lyde:</article><article class="futureLegalArticle" data-name="§29" id="paragraf-7-foreslåttparagraf-1"><span class="futureLegalArticleHeader">§ 29. <span class="legalArticleTitle">Opplysninger til forskning mv.</span></span><article class="legalP" id="paragraf-7-foreslåttparagraf-1-ledd-1">Departementet kan bestemme at opplysninger kan eller skal gis til bruk i forskning, og at det kan skje uten hinder av taushetsplikt etter § 21. Til slikt vedtak kan knyttes vilkår. Reglene om taushetsplikt etter denne lov gjelder tilsvarende for den som mottar opplysningene.</article><article class="legalP" id="paragraf-7-foreslåttparagraf-1-ledd-2">Departementet kan delegere myndigheten etter første ledd til den regionale komiteen for medisinsk og helsefaglig forskningsetikk.</article><article class="legalP" id="paragraf-7-foreslåttparagraf-1-ledd-3">Departementet kan i forskrift gi nærmere bestemmelser om bruk av taushetsbelagte opplysninger i forskning.</article><article class="legalP" id="paragraf-7-foreslåttparagraf-1-ledd-4">Departementet kan i forskrift regulere helsepersonells rett til utlevering og bruk av taushetsbelagte opplysninger til andre formål enn helsehjelp, når pasienten har gitt samtykke. Det gjelder formål som forsikring, kredittinstitusjoner o.l.</article></article> <article class="defaultP" margin-top="true">2. I lov 20. juni 2008 nr. 44 om medisinsk og helsefaglig forskning skal § 53 første ledd første punktum lyde:</article><article class="legalP" id="paragraf-7-ledd-1">Statens helsetilsyn og Datatilsynet kan fastsette en løpende tvangsmulkt for hver dag, uke eller måned som går etter utløpet av den fristen som er satt for oppfylling av pålegget etter §§ 51 eller 52, inntil pålegget er oppfylt.</article></article></main></body></html>