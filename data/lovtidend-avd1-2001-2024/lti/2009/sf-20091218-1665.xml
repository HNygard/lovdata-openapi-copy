<!DOCTYPE html><html lang="no"><head><title>Forskrift om energimerking av bygninger og energivurdering av tekniske anlegg (energimerkeforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2009-12-18-1665</dd><dt class="dokid">DokumentID</dt><dd class="dokid">LTI/forskrift/2009-12-18-1665</dd><dt class="ministry">Departement</dt><dd class="ministry"><ul><li>Olje- og energidepartementet</li></ul></dd><dt class="publishedIn">Publisert i</dt><dd class="publishedIn">I 2009 hefte 14 s 2302</dd><dt class="dateInForce">I kraft fra</dt><dd class="dateInForce">2010-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1990-06-29-50/§8-1</li><li>lov/1990-06-29-50/§8-5</li></ul></dd><dt class="dateOfPublication">Kunngjort</dt><dd class="dateOfPublication">2009-12-23 13:55</dd><dt class="lastupdated">Rettet</dt><dd class="lastupdated">2010-01-08, 19.01.2010 (§ 3)</dd><dt class="journalNumber">Journalnummer</dt><dd class="journalNumber">2009-1293</dd><dt class="titleShort">Korttittel</dt><dd class="titleShort">Energimerkeforskriften</dd><dt class="title">Tittel</dt><dd class="title">Forskrift om energimerking av bygninger og energivurdering av tekniske anlegg (energimerkeforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Norges vassdrags- og energidirektorat 18. desember 2009 med hjemmel i lov 29. juni 1990 nr. 50 om produksjon, omforming, overføring, omsetning, fordeling og bruk av energi m.m. (energiloven) § 8-1 og § 8-5. <br /><strong>EØS-henvisninger:</strong> EØS-avtalen vedlegg IV nr. 17 (direktiv 2002/91/EF).</dd><dt class="refid">RefID</dt><dd class="refid">forskrift/2009-12-18-1665</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om energimerking av bygninger og energivurdering av tekniske anlegg (energimerkeforskriften)<ul class="tocSubUl"><li>Kapittel I. Innledende bestemmelser<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li></ul></li><li>Kapittel II. Energimerking av boliger og bygninger<ul class="tocSubUl"><li>§ 4. Plikt til å ha energiattest</li><li>§ 5. Energiattest ved salg av boliger eller bygninger</li><li>§ 6. Energiattest ved utleie av boliger eller bygninger</li><li>§ 7. Energiattest ved ferdigstillelse av nye boliger eller bygninger</li><li>§ 8. Energiattest for yrkesbygg over 1000 m2</li><li>§ 9. Unntak fra plikten til å ha energiattest</li><li>§ 10. Beregningsmetoder for og utstedelse av energiattest</li><li>§ 11. Innholdet i energiattest</li><li>§ 12. Registrering for energiattest</li></ul></li><li>Kapittel III. Energivurdering av tekniske anlegg<ul class="tocSubUl"><li>§ 13. Plikt til å gjennomføre energivurdering av tekniske anlegg</li><li>§ 14. Utarbeidelse av rapport fra energivurdering</li><li>§ 15. Krav til gjennomføring av energivurdering</li><li>§ 16. Engangsvurdering av eldre varmeanlegg</li><li>§ 17. Registrering av energivurdering</li></ul></li><li>Kapittel IV. Avsluttende bestemmelser<ul class="tocSubUl"><li>§ 18. Kompetansekrav til å utføre energimerking</li><li>§ 19. Kompetansekrav til å utføre energivurdering</li><li>§ 20. Register</li><li>§ 21. Overtredelsesgebyr</li><li>§ 22. Ikrafttredelse og overgangsbestemmelser</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2009-12-18-1665" id="dokument"><h1>Forskrift om energimerking av bygninger og energivurdering av tekniske anlegg (energimerkeforskriften)</h1><section class="section" data-name="kapI" id="kapittel-1" data-lovdata-URL="LTI/forskrift/2009-12-18-1665/KAPITTEL_1"><h2>Kapittel I. Innledende bestemmelser</h2><article class="legalArticle" data-lovdata-URL="LTI/forskrift/2009-12-18-1665/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Forskriften skal bidra til å sikre informasjon til markedet om boliger, bygningers og tekniske anleggs energitilstand og mulighetene for forbedring, for derigjennom å skape større interesse for konkrete energieffektiviseringstiltak, konkrete tiltak for omlegging til fornybare energikilder, og gi en riktigere verdsetting av boliger og bygninger når disse selges eller leies ut.</article><article class="legalP" id="kapittel-1-paragraf-1-ledd-2">Energivurdering av kjeler og klimaanlegg skal bidra til at slike anlegg fungerer effektivt og med minimal miljøbelastning.</article></article><article class="legalArticle" data-lovdata-URL="LTI/forskrift/2009-12-18-1665/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Forskriften regulerer energimerking av boliger og bygninger og energivurdering av tekniske anlegg i boliger og bygninger, hvis ikke annet er fastsatt.</article><article class="legalP" id="kapittel-1-paragraf-2-ledd-2">Denne forskriften kan ikke fravikes ved avtale.</article></article><article class="legalArticle" data-lovdata-URL="LTI/forskrift/2009-12-18-1665/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-3-ledd-1">I denne forskriften menes med:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1"><i>bygning:</i> en konstruksjon med tak, vegger og tekniske installasjoner som er varig forbundet med grunnen, der det brukes energi for å påvirke inneklimaet. Som bygning regnes også del av slik konstruksjon som er utformet eller endret for separat bruk. Som bygning regnes også brakker og andre midlertidige bygninger når disse planlegges benyttet i mer enn to år,</article></article></li><li data-li-identifier="b)" data-name="b)"><article class="listArticle" id="kapittel-1-paragraf-3-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1"><i>bolig:</i> en bygning eller del av en bygning som utgjør en egen boenhet,</article></article></li><li data-li-identifier="c)" data-name="c)"><article class="listArticle" id="kapittel-1-paragraf-3-ledd-1-punkt-3"><article class="legalP" id="kapittel-1-paragraf-3-ledd-1-punkt-3-ledd-1"><i>yrkesbygg:</i> en bygning eller del av bygning som utgjør en selvstendig enhet, og som ikke benyttes til boligformål,</article></article></li><li data-li-identifier="d)" data-name="d)"><article class="listArticle" id="kapittel-1-paragraf-3-ledd-1-punkt-4"><article class="legalP" id="kapittel-1-paragraf-3-ledd-1-punkt-4-ledd-1"><i>tekniske anlegg:</i> kjeler som er oppvarmet med fossilt brensel, varmeanlegg med kjeler og klimaanlegg i bygninger,</article></article></li><li data-li-identifier="e)" data-name="e)"><article class="listArticle" id="kapittel-1-paragraf-3-ledd-1-punkt-5"><article class="legalP" id="kapittel-1-paragraf-3-ledd-1-punkt-5-ledd-1"><i>kjeler:</i> en kombinasjon av kjelbeholder, brenner, pumpe og automatikk som er konstruert for å overføre forbrenningsvarme til et vann- eller luftbasert oppvarmingssystem,</article></article></li><li data-li-identifier="f)" data-name="f)"><article class="listArticle" id="kapittel-1-paragraf-3-ledd-1-punkt-6"><article class="legalP" id="kapittel-1-paragraf-3-ledd-1-punkt-6-ledd-1"><i>varmeanlegg med kjele:</i> kjelanlegget sammen med varmedistribusjonsanlegget til oppvarming av rom og tappevann,</article></article></li><li data-li-identifier="g)" data-name="g)"><article class="listArticle" id="kapittel-1-paragraf-3-ledd-1-punkt-7"><article class="legalP" id="kapittel-1-paragraf-3-ledd-1-punkt-7-ledd-1"><i>klimaanlegg:</i> en kombinasjon av alle komponenter som er nødvendige for en form for luftbehandling, hvor temperaturen kontrolleres eller senkes, inkludert anlegg med regulering av ventilasjon, fukt og luftrensing,</article></article></li><li data-li-identifier="h)" data-name="h)"><article class="listArticle" id="kapittel-1-paragraf-3-ledd-1-punkt-8"><article class="legalP" id="kapittel-1-paragraf-3-ledd-1-punkt-8-ledd-1"><i>eier av bolig eller bygning:</i> <ul class="defaultList"><li data-li-identifier="1." data-name="1."><article class="listArticle" id="kapittel-1-paragraf-3-ledd-1-punkt-8-ledd-1-punkt-1"><article class="legalP" id="kapittel-1-paragraf-3-ledd-1-punkt-8-ledd-1-punkt-1-ledd-1">den som har grunnbokshjemmel, jf. lov 7. juni 1935 nr. 2 om tinglysing § 14</article></article></li><li data-li-identifier="2." data-name="2."><article class="listArticle" id="kapittel-1-paragraf-3-ledd-1-punkt-8-ledd-1-punkt-2"><article class="legalP" id="kapittel-1-paragraf-3-ledd-1-punkt-8-ledd-1-punkt-2-ledd-1">eier av sameieandel i bebygd eiendom med tilknyttet enerett til bruk av en av flere boliger eller andre bruksenheter i eiendommen, jf. lov 23. mai 1997 nr. 31 om eierseksjoner 1997 nr. 31 § 1</article></article></li><li data-li-identifier="3." data-name="3."><article class="listArticle" id="kapittel-1-paragraf-3-ledd-1-punkt-8-ledd-1-punkt-3"><article class="legalP" id="kapittel-1-paragraf-3-ledd-1-punkt-8-ledd-1-punkt-3-ledd-1">andelseier, jf. lov 6. juni 2003 nr. 39 om burettslag § 1-1</article></article></li><li data-li-identifier="4." data-name="4."><article class="listArticle" id="kapittel-1-paragraf-3-ledd-1-punkt-8-ledd-1-punkt-4"><article class="legalP" id="kapittel-1-paragraf-3-ledd-1-punkt-8-ledd-1-punkt-4-ledd-1">andelseier, jf. lov 6. juni 2003 nr. 38 om bustadbyggjelag § 4-1</article></article></li><li data-li-identifier="5." data-name="5."><article class="listArticle" id="kapittel-1-paragraf-3-ledd-1-punkt-8-ledd-1-punkt-5"><article class="legalP" id="kapittel-1-paragraf-3-ledd-1-punkt-8-ledd-1-punkt-5-ledd-1">eier av aksje med tilknyttet borett, jf. lov 6. juni 2003 nr. 39 om burettslag § 1-4,</article></article></li></ul></article></article></li><li data-li-identifier="i)" data-name="i)"><article class="listArticle" id="kapittel-1-paragraf-3-ledd-1-punkt-9"><article class="legalP" id="kapittel-1-paragraf-3-ledd-1-punkt-9-ledd-1"><i>energiattest:</i> en attest som består av et energimerke, en tiltaksliste for mulige energieffektiviseringstiltak, et oppvarmingsmerke og dokumentasjon av de faktiske opplysningene utregningen bygger på, utstedt av NVEs energimerkesystem.</article></article></li></ul></article></article></section><section class="section" data-name="kapII" id="kapittel-2" data-lovdata-URL="LTI/forskrift/2009-12-18-1665/KAPITTEL_2"><h2>Kapittel II. Energimerking av boliger og bygninger</h2><article class="legalArticle" data-lovdata-URL="LTI/forskrift/2009-12-18-1665/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Plikt til å ha energiattest</span></h3><article class="legalP" id="kapittel-2-paragraf-1-ledd-1">Eier skal sørge for at bolig eller bygning har energiattest i tilfeller som nevnt i § 5 til § 9.</article><article class="legalP" id="kapittel-2-paragraf-1-ledd-2">Energiattesten er gyldig i 10 år fra dato for utstedelse, eller inntil ny energiattest er utstedt.</article></article><article class="legalArticle" data-lovdata-URL="LTI/forskrift/2009-12-18-1665/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Energiattest ved salg av boliger eller bygninger</span></h3><article class="legalP" id="kapittel-2-paragraf-2-ledd-1">Eier skal legge frem energiattest for kjøper, før avtale om salg av boligen eller bygningen blir inngått.</article><article class="legalP" id="kapittel-2-paragraf-2-ledd-2">Dersom salg av bolig eller bygning markedsføres, skal energiattesten være en del av denne markedsføringen.</article><article class="legalP" id="kapittel-2-paragraf-2-ledd-3">Bestemmelsen gjelder kun ved frivillig salg.</article></article><article class="legalArticle" data-lovdata-URL="LTI/forskrift/2009-12-18-1665/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Energiattest ved utleie av boliger eller bygninger</span></h3><article class="legalP" id="kapittel-2-paragraf-3-ledd-1">Eier skal legge frem energiattest for leietaker, før avtale om utleie av bolig eller bygning blir inngått.</article><article class="legalP" id="kapittel-2-paragraf-3-ledd-2">Dersom utleie av boligen eller bygningen markedsføres, skal energiattesten være en del av denne markedsføringen.</article><article class="legalP" id="kapittel-2-paragraf-3-ledd-3">Dersom en bygning utelukkende består av utleieboliger, kan plikten i første og andre ledd oppfylles ved å legge frem energiattest for en representativ bolig i bygningen.</article><article class="legalP" id="kapittel-2-paragraf-3-ledd-4">Bestemmelsen gjelder ikke for utleie av bolig og fritidsbolig som blir benyttet mindre enn fire måneder i året.</article></article><article class="legalArticle" data-lovdata-URL="LTI/forskrift/2009-12-18-1665/§7" data-name="§7" id="kapittel-2-paragraf-4"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Energiattest ved ferdigstillelse av nye boliger eller bygninger</span></h3><article class="legalP" id="kapittel-2-paragraf-4-ledd-1">Eier skal ha energiattest for nyoppført bolig eller bygning, før ferdigstillelse, jf. forskrift 24. juni 2003 nr. 749 om saksbehandling og kontroll i byggesaker.</article><article class="legalP" id="kapittel-2-paragraf-4-ledd-2">Likestilt med nyoppført bolig eller bygning er hovedombygging av eksisterende bolig eller bygning, jf. plan- og bygningsloven 27. juni 2008 nr. 71.</article></article><article class="legalArticle" data-lovdata-URL="LTI/forskrift/2009-12-18-1665/§8" data-name="§8" id="kapittel-2-paragraf-5"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Energiattest for yrkesbygg over 1000 m<sup>2</sup></span></h3><article class="legalP" id="kapittel-2-paragraf-5-ledd-1">Yrkesbygg med mer enn 1000 m<sup>2</sup> oppvarmet bruksareal skal ha energiattest. Yrkesbygg som er sammensatt av deler som tilhører ulike bygningskategorier, skal ha energiattest for hver enkelt del.</article><article class="legalP" id="kapittel-2-paragraf-5-ledd-2">Yrkesbygg med mer enn 1000 m<sup>2</sup> oppvarmet bruksareal skal ha energiattesten eller et sammendrag av denne, synlig oppslått for brukerne av bygningen.</article></article><article class="legalArticle" data-lovdata-URL="LTI/forskrift/2009-12-18-1665/§9" data-name="§9" id="kapittel-2-paragraf-6"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Unntak fra plikten til å ha energiattest</span></h3><article class="legalP" id="kapittel-2-paragraf-6-ledd-1">Følgende boliger og bygninger er unntatt fra plikten til å ha energiattest:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-6-ledd-1-punkt-1"><article class="legalP" id="kapittel-2-paragraf-6-ledd-1-punkt-1-ledd-1">frittstående bygninger, boliger eller selvstendig enhet i bolig, med bruksareal mindre enn 50 m<sup>2</sup> ,</article></article></li><li data-li-identifier="b)" data-name="b)"><article class="listArticle" id="kapittel-2-paragraf-6-ledd-1-punkt-2"><article class="legalP" id="kapittel-2-paragraf-6-ledd-1-punkt-2-ledd-1">selvstendig enhet i yrkesbygg hvor flere enheter har felles varmeanlegg,</article></article></li><li data-li-identifier="c)" data-name="c)"><article class="listArticle" id="kapittel-2-paragraf-6-ledd-1-punkt-3"><article class="legalP" id="kapittel-2-paragraf-6-ledd-1-punkt-3-ledd-1">eldre bygninger som benyttes til gudstjenester eller andre religiøse formål,</article></article></li><li data-li-identifier="d)" data-name="d)"><article class="listArticle" id="kapittel-2-paragraf-6-ledd-1-punkt-4"><article class="legalP" id="kapittel-2-paragraf-6-ledd-1-punkt-4-ledd-1">vernede bygninger, jf. lov 9. juni 1978 nr. 50 kulturminneloven og plan- og bygningsloven 27. juni 2008 nr. 71,</article></article></li><li data-li-identifier="e)" data-name="e)"><article class="listArticle" id="kapittel-2-paragraf-6-ledd-1-punkt-5"><article class="legalP" id="kapittel-2-paragraf-6-ledd-1-punkt-5-ledd-1">museumsbygninger og andre bygninger av kulturhistorisk verdi,</article></article></li><li data-li-identifier="f)" data-name="f)"><article class="listArticle" id="kapittel-2-paragraf-6-ledd-1-punkt-6"><article class="legalP" id="kapittel-2-paragraf-6-ledd-1-punkt-6-ledd-1">driftsbygninger i landbruket,</article></article></li><li data-li-identifier="g)" data-name="g)"><article class="listArticle" id="kapittel-2-paragraf-6-ledd-1-punkt-7"><article class="legalP" id="kapittel-2-paragraf-6-ledd-1-punkt-7-ledd-1">industrianlegg og verksteder der energibruken er avhengig av den aktuelle prosessen,</article></article></li><li data-li-identifier="h)" data-name="h)"><article class="listArticle" id="kapittel-2-paragraf-6-ledd-1-punkt-8"><article class="legalP" id="kapittel-2-paragraf-6-ledd-1-punkt-8-ledd-1">bolig eller bygning som etter avtale selges for nedrivning.</article></article></li></ul></article><article class="legalP" id="kapittel-2-paragraf-6-ledd-2">Dersom over halvparten av det samlede areal i en bolig eller bygning brukes til formål som nevnt i denne paragrafen, er boligen eller bygningen som helhet unntatt fra plikten i denne forskriften.</article></article><article class="legalArticle" data-lovdata-URL="LTI/forskrift/2009-12-18-1665/§10" data-name="§10" id="kapittel-2-paragraf-7"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Beregningsmetoder for og utstedelse av energiattest</span></h3><article class="legalP" id="kapittel-2-paragraf-7-ledd-1">Energimerket skal beregnes i samsvar beregningsmetodene i standarden NS 3031.</article><article class="legalP" id="kapittel-2-paragraf-7-ledd-2">Vurderingsgrunnlaget for energimerket er levert energi. Med levert energi menes i denne forskriften summen av energi som blir levert til å dekke bygningens samlede energibehov inkludert systemtap, jf. NS 3031.</article><article class="legalP" id="kapittel-2-paragraf-7-ledd-3">Utstedelse av energiattesten skal skje med NVEs energimerkesystem. Andre beregningssystemer kan benyttes til registrering av informasjon og beregning, så fremt disse kan beregne energitilstanden i samsvar med NS 3031, er validert i henhold til denne standarden og kan overføre de nødvendige data til NVEs energimerkesystem.</article><article class="legalP" id="kapittel-2-paragraf-7-ledd-4">Ved bruk av eksterne systemer skal eier kunne legge frem dokumentasjon av grunnlaget for beregningen på forespørsel fra tilsynsmyndigheten eller i forbindelse med markedsføring.</article><article class="legalP" id="kapittel-2-paragraf-7-ledd-5">Et oppvarmingssystem anses å være innenfor bygningens systemgrense dersom det kun forsyner et begrenset antall bygninger, eller varmen leveres innenfor samme virksomhet uten eksternt salg.</article><article class="legalP" id="kapittel-2-paragraf-7-ledd-6">Ytterligere forutsetninger og grenseverdier for beregningen fastsettes av NVE. Sentrale forutsetningene og grenseverdier for beregningen skal offentliggjøres.</article></article><article class="legalArticle" data-lovdata-URL="LTI/forskrift/2009-12-18-1665/§11" data-name="§11" id="kapittel-2-paragraf-8"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Innholdet i energiattest</span></h3><article class="legalP" id="kapittel-2-paragraf-8-ledd-1">Energiattest skal inneholde:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-8-ledd-1-punkt-1"><article class="legalP" id="kapittel-2-paragraf-8-ledd-1-punkt-1-ledd-1">Et energimerke som skal gjengi resultatet av beregningen etter § 10 i form av en karakterskala fra A til G, hvor A er beste karakter. Karakteren gir en indikasjon på om boligen eller bygningen har et høyt eller lavt energibehov sammenlignet med andre boliger og bygninger innen samme bygningskategori. Karakter A kan ikke gis uten at det er gjennomført tetthetskontroll av boligen eller bygningen.</article></article></li><li data-li-identifier="b)" data-name="b)"><article class="listArticle" id="kapittel-2-paragraf-8-ledd-1-punkt-2"><article class="legalP" id="kapittel-2-paragraf-8-ledd-1-punkt-2-ledd-1">En tiltaksliste som skal gi oversikt over mulige energieffektiviseringstiltak. For nye boliger og bygninger er tiltaksliste ikke påkrevet.</article></article></li><li data-li-identifier="c)" data-name="c)"><article class="listArticle" id="kapittel-2-paragraf-8-ledd-1-punkt-3"><article class="legalP" id="kapittel-2-paragraf-8-ledd-1-punkt-3-ledd-1">Et oppvarmingsmerke som skal gi informasjon om i hvilken grad det vil være mulig å dekke varmebehovet i bolig eller bygning med andre energikilder enn elektrisitet, olje og gass.</article></article></li><li data-li-identifier="d)" data-name="d)"><article class="listArticle" id="kapittel-2-paragraf-8-ledd-1-punkt-4"><article class="legalP" id="kapittel-2-paragraf-8-ledd-1-punkt-4-ledd-1">Dokumentasjon av de mest sentrale faktiske opplysninger utregningen bygger på.</article></article></li><li data-li-identifier="e)" data-name="e)"><article class="listArticle" id="kapittel-2-paragraf-8-ledd-1-punkt-5"><article class="legalP" id="kapittel-2-paragraf-8-ledd-1-punkt-5-ledd-1">For yrkesbygning som er i drift, skal målt energibruk for de tre siste år oppgis.</article></article></li></ul></article></article><article class="legalArticle" data-lovdata-URL="LTI/forskrift/2009-12-18-1665/§12" data-name="§12" id="kapittel-2-paragraf-9"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Registrering for energiattest</span></h3><article class="legalP" id="kapittel-2-paragraf-9-ledd-1">Eier av bolig eller bygning plikter å sørge for at nødvendig og korrekt informasjon blir registrert i energimerkesystemet slik at energiattest kan utstedes av NVE.</article><article class="legalP" id="kapittel-2-paragraf-9-ledd-2">Registreringen gjøres av eieren selv eller den eieren gir fullmakt.</article><article class="legalP" id="kapittel-2-paragraf-9-ledd-3">For yrkesbygg og nye boliger og bygninger som omfattes av § 5 til § 8 gjelder kompetansekravene som stilles i § 18 for gjennomføring av registreringen.</article></article></section><section class="section" data-name="kapIII" id="kapittel-3" data-lovdata-URL="LTI/forskrift/2009-12-18-1665/KAPITTEL_3"><h2>Kapittel III. Energivurdering av tekniske anlegg</h2><article class="legalArticle" data-lovdata-URL="LTI/forskrift/2009-12-18-1665/§13" data-name="§13" id="kapittel-3-paragraf-1"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Plikt til å gjennomføre energivurdering av tekniske anlegg</span></h3><article class="legalP" id="kapittel-3-paragraf-1-ledd-1">Eier plikter å gjennomføre en energivurdering av tekniske anlegg når det i bygningen er:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-1-ledd-1-punkt-1"><article class="legalP" id="kapittel-3-paragraf-1-ledd-1-punkt-1-ledd-1">en kjel for fossilt brensel og det oppvarmede bruksareal er over 400 m<sup>2</sup> , eller</article></article></li><li data-li-identifier="b)" data-name="b)"><article class="listArticle" id="kapittel-3-paragraf-1-ledd-1-punkt-2"><article class="legalP" id="kapittel-3-paragraf-1-ledd-1-punkt-2-ledd-1">et klimaanlegg og det oppvarmede bruksareal er over 500 m<sup>2</sup> .</article></article></li></ul></article><article class="legalP" id="kapittel-3-paragraf-1-ledd-2">Energivurderingen etter første ledd skal gjennomføres hvert fjerde år.</article><article class="legalP" id="kapittel-3-paragraf-1-ledd-3">For kjeler med kapasitet til å dekke over 2000 m<sup>2</sup> oppvarmet bruksareal, og som fyres med olje skal energivurderingen gjennomføres hvert andre år.</article><article class="legalP" id="kapittel-3-paragraf-1-ledd-4">Eier av kjeler med kapasitet til å dekke over 400 m<sup>2</sup> oppvarmet bruksareal må ha installert brenselsmengdemåler på anlegget.</article><article class="legalP" id="kapittel-3-paragraf-1-ledd-5">Eier av klimaanlegg må ha installert energimåler på anlegget der mobilt måleutstyr ikke er tilstrekkelig for å måle medgått energi. Både nødvendig energi til å drive anlegget samt produsert varmeenergi eventuelt kjølenergi i anlegget skal måles.</article><article class="legalP" id="kapittel-3-paragraf-1-ledd-6">Unntakene i § 9 første ledd f til h og andre ledd, gjelder tilsvarende etter denne bestemmelsen.</article></article><article class="legalArticle" data-lovdata-URL="LTI/forskrift/2009-12-18-1665/§14" data-name="§14" id="kapittel-3-paragraf-2"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Utarbeidelse av rapport fra energivurdering</span></h3><article class="legalP" id="kapittel-3-paragraf-2-ledd-1">Det skal utarbeides en rapport etter energivurderingen av tekniske anlegg. Eieren plikter på forespørsel fra NVE og interesserte kjøpere eller leietakere å vise frem rapporten. Rapporten fra energivurderingen skal minimum ha følgende innhold:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-2-ledd-1-punkt-1"><article class="legalP" id="kapittel-3-paragraf-2-ledd-1-punkt-1-ledd-1">bygningsidentifikasjon, herunder navn på eier</article></article></li><li data-li-identifier="b)" data-name="b)"><article class="listArticle" id="kapittel-3-paragraf-2-ledd-1-punkt-2"><article class="legalP" id="kapittel-3-paragraf-2-ledd-1-punkt-2-ledd-1">beskrivelse av det tekniske anlegget</article></article></li><li data-li-identifier="c)" data-name="c)"><article class="listArticle" id="kapittel-3-paragraf-2-ledd-1-punkt-3"><article class="legalP" id="kapittel-3-paragraf-2-ledd-1-punkt-3-ledd-1">sammendrag av energivurderingen med angivelse av avvik fra normalsituasjonen. Energivurderingen skal omfatte tekniske data, dokumentasjon av anlegget og dets driftsopplegg, anleggets funksjon og dimensjonering</article></article></li><li data-li-identifier="d)" data-name="d)"><article class="listArticle" id="kapittel-3-paragraf-2-ledd-1-punkt-4"><article class="legalP" id="kapittel-3-paragraf-2-ledd-1-punkt-4-ledd-1">dokumentasjon av registrerte data</article></article></li><li data-li-identifier="e)" data-name="e)"><article class="listArticle" id="kapittel-3-paragraf-2-ledd-1-punkt-5"><article class="legalP" id="kapittel-3-paragraf-2-ledd-1-punkt-5-ledd-1">tiltaksliste med anbefalinger om forbedringer av bygningens energitilstand</article></article></li><li data-li-identifier="f)" data-name="f)"><article class="listArticle" id="kapittel-3-paragraf-2-ledd-1-punkt-6"><article class="legalP" id="kapittel-3-paragraf-2-ledd-1-punkt-6-ledd-1">underskrift og opplysninger om den som er ansvarlig for vurderingen</article></article></li><li data-li-identifier="g)" data-name="g)"><article class="listArticle" id="kapittel-3-paragraf-2-ledd-1-punkt-7"><article class="legalP" id="kapittel-3-paragraf-2-ledd-1-punkt-7-ledd-1">generell informasjon om energivurderingsrapporten.</article></article></li></ul></article></article><article class="legalArticle" data-lovdata-URL="LTI/forskrift/2009-12-18-1665/§15" data-name="§15" id="kapittel-3-paragraf-3"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Krav til gjennomføring av energivurdering</span></h3><article class="legalP" id="kapittel-3-paragraf-3-ledd-1">Energivurdering etter § 13 og § 16 skal gjennomføres ved en fysisk befaring av anlegget og gjennomgang av foreliggende dokumentasjon.</article><article class="legalP" id="kapittel-3-paragraf-3-ledd-2">Registreringen av data kan skje med annet datautstyr og dataprogram, så fremt registrering, vurdering og rapportering skjer på sammenlignbart nivå med det NVE har lagt til rette for i sitt skjema. Den som gjennomfører energivurderingen plikter å bruke nødvendig måleutstyr.</article><article class="legalP" id="kapittel-3-paragraf-3-ledd-3">Energivurderingen må skje av en person som tilfredsstiller de kompetansekrav som stilles i § 19.</article></article><article class="legalArticle" data-lovdata-URL="LTI/forskrift/2009-12-18-1665/§16" data-name="§16" id="kapittel-3-paragraf-4"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Engangsvurdering av eldre varmeanlegg</span></h3><article class="legalP" id="kapittel-3-paragraf-4-ledd-1">Eieren plikter å gjennomføre engangsvurdering av et varmeanlegg når dette har en kjel, basert på fossilt brensel, som er eldre enn 15 år, og som leverer varme til et oppvarmet bruksareal på mer enn 400 m<sup>2</sup> . Engangsvurderingen skal omfatte både kjelens virkningsgrad, varmedistribusjonsanleggets funksjon og anleggets dimensjonering i forhold til varmebehovet. Vurderingen skal gjennomføres innen ett år etter at kjelen når en alder på 15 år.</article><article class="legalP" id="kapittel-3-paragraf-4-ledd-2">Det skal utarbeides en rapport fra engangsvurderingen, jf. § 14.</article><article class="legalP" id="kapittel-3-paragraf-4-ledd-3">Unntakene i § 9 første ledd f til h og andre ledd, gjelder tilsvarende etter denne bestemmelsen.</article></article><article class="legalArticle" data-lovdata-URL="LTI/forskrift/2009-12-18-1665/§17" data-name="§17" id="kapittel-3-paragraf-5"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Registrering av energivurdering</span></h3><article class="legalP" id="kapittel-3-paragraf-5-ledd-1">Rapporten fra energivurderingen og fra engangsvurderingen skal lagres i NVEs energimerkesystem.</article><article class="legalP" id="kapittel-3-paragraf-5-ledd-2">Registreringen må skje av en person som tilfredsstiller de kompetansekrav som stilles i § 19.</article></article></section><section class="section" data-name="kapIV" id="kapittel-4" data-lovdata-URL="LTI/forskrift/2009-12-18-1665/KAPITTEL_4"><h2>Kapittel IV. Avsluttende bestemmelser</h2><article class="legalArticle" data-lovdata-URL="LTI/forskrift/2009-12-18-1665/§18" data-name="§18" id="kapittel-4-paragraf-1"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Kompetansekrav til å utføre energimerking</span></h3><article class="legalP" id="kapittel-4-paragraf-1-ledd-1">For energimerking av yrkesbygg, jf. § 5 til § 8, kreves det bygningsteknisk- og energifaglig ingeniørkompetanse på bachelornivå og minimum to års praksis fra energiberegninger for bygninger med tekniske anlegg.</article><article class="legalP" id="kapittel-4-paragraf-1-ledd-2">For energimerking av nye boliger og bygninger, jf. § 5 til § 7, kreves det fagopplæring som tilsvarer kravene til ansvarlig prosjekterende jf. forskrift om godkjenning av foretak for ansvarsrett (GOF).</article><article class="legalP" id="kapittel-4-paragraf-1-ledd-3">Kompetansen skal kunne dokumenteres på forespørsel fra NVE, kjøper eller leietaker.</article></article><article class="legalArticle" data-lovdata-URL="LTI/forskrift/2009-12-18-1665/§19" data-name="§19" id="kapittel-4-paragraf-2"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Kompetansekrav til å utføre energivurdering</span></h3><article class="legalP" id="kapittel-4-paragraf-2-ledd-1">For energivurdering av tekniske anlegg kreves det følgende kompetanse:<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-2-ledd-1-punkt-1"><article class="legalP" id="kapittel-4-paragraf-2-ledd-1-punkt-1-ledd-1">For kjel som betjener et oppvarmet bruksareal på over 400 m<sup>2</sup> : Fyringsteknisk kompetanse og minst to års yrkeserfaring fra ettersyn- eller drift av kjelanlegg.</article></article></li><li data-li-identifier="b)" data-name="b)"><article class="listArticle" id="kapittel-4-paragraf-2-ledd-1-punkt-2"><article class="legalP" id="kapittel-4-paragraf-2-ledd-1-punkt-2-ledd-1">For kjel med kapasitet til å dekke et oppvarmet bruksareal på over 2000 m<sup>2</sup> : Fyringsteknisk kompetanse og minst fem års yrkeserfaring fra ettersyn- og eller drift av store kjelanlegg.</article></article></li><li data-li-identifier="c)" data-name="c)"><article class="listArticle" id="kapittel-4-paragraf-2-ledd-1-punkt-3"><article class="legalP" id="kapittel-4-paragraf-2-ledd-1-punkt-3-ledd-1">For varmeanlegg: Bygningsteknisk og energifaglig ingeniørkompetanse på bachelornivå og minimum to års yrkeserfaring fra energiberegninger for bygninger, eller to års godkjent yrkesfaglig utdanning i relevant fagretning med to års yrkeserfaring fra energiberegning for bygninger. Den delen av vurderingen som omfatter kjelen skal utføres av en person med kompetanse som beskrevet i a) og b).</article></article></li><li data-li-identifier="d)" data-name="d)"><article class="listArticle" id="kapittel-4-paragraf-2-ledd-1-punkt-4"><article class="legalP" id="kapittel-4-paragraf-2-ledd-1-punkt-4-ledd-1">For klimaanlegg: Bygningsteknisk og energifaglig ingeniørkompetanse på bachelornivå og minimum to års yrkeserfaring fra installasjon eller vurdering av slike anlegg i bygninger, eller to års godkjent yrkesfaglig utdanning i relevant fagretning med to års yrkeserfaring fra energiberegning i bygninger.</article></article></li></ul></article><article class="legalP" id="kapittel-4-paragraf-2-ledd-2">Kompetansen skal kunne dokumenteres på forespørsel fra NVE.</article></article><article class="legalArticle" data-lovdata-URL="LTI/forskrift/2009-12-18-1665/§20" data-name="§20" id="kapittel-4-paragraf-3"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Register</span></h3><article class="legalP" id="kapittel-4-paragraf-3-ledd-1">NVE skal ha et register for opplysninger om energimerking og energivurdering av tekniske anlegg.</article><article class="legalP" id="kapittel-4-paragraf-3-ledd-2">Registeret skal inneholde informasjon som blir gitt til NVE i forbindelse med energimerking av boliger og bygninger og energivurdering av tekniske anlegg, herunder fødselsnummer eller organisasjonsnummer.</article><article class="legalP" id="kapittel-4-paragraf-3-ledd-3">Data om egen bolig eller bygning skal være tilgjengelig for eier og den som etter fullmakt fra eieren foretar energimerking eller energivurdering.</article><article class="legalP" id="kapittel-4-paragraf-3-ledd-4">Data fra registeret skal være tilgjenglig for forskning og statistiske formål, uten at fødselsnummer, organisasjonsnummer eller enkeltbygninger kan identifiseres.</article></article><article class="legalArticle" data-lovdata-URL="LTI/forskrift/2009-12-18-1665/§21" data-name="§21" id="kapittel-4-paragraf-4"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Overtredelsesgebyr</span></h3><article class="legalP" id="kapittel-4-paragraf-4-ledd-1">Ved overtredelse av bestemmelsene i § 4 til § 8 og § 12 til § 17 kan NVE ilegge overtredelsesgebyr.</article></article><article class="legalArticle" data-lovdata-URL="LTI/forskrift/2009-12-18-1665/§22" data-name="§22" id="kapittel-4-paragraf-5"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Ikrafttredelse og overgangsbestemmelser</span></h3><article class="legalP" id="kapittel-4-paragraf-5-ledd-1">Forskriften trer i kraft 1. januar 2010.</article><article class="legalP" id="kapittel-4-paragraf-5-ledd-2">For eier av boliger og bygninger gjelder pliktene etter § 5 til § 7 fra 1. juli 2010.</article><article class="legalP" id="kapittel-4-paragraf-5-ledd-3">Energimerking av yrkesbygg etter § 8 skal være gjennomført innen to år etter ikrafttredelse av denne forskriften.</article><article class="legalP" id="kapittel-4-paragraf-5-ledd-4">Energivurdering av tekniske anlegg etter § 13 skal være gjennomført innen to år etter ikrafttredelse av denne forskriften. For tekniske anlegg som er installert etter 1. januar 2009 skal første energivurdering være gjennomført innen fem år etter ikrafttredelse av denne forskriften.</article><article class="legalP" id="kapittel-4-paragraf-5-ledd-5">Engangsvurderingen av eldre varmeanlegg etter § 16 skal være gjennomført innen to år etter ikrafttredelse av denne forskriften.</article></article></section></main></body></html>