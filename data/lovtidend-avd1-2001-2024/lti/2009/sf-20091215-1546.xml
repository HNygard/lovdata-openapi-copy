<!DOCTYPE html><html lang="no"><head><title>Forskrift om fartsbegrensninger i sjø, elv og innsjø</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2009-12-15-1546</dd><dt class="dokid">DokumentID</dt><dd class="dokid">LTI/forskrift/2009-12-15-1546</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">I 2009 hefte 13 s 2157</dd><dt class="dateInForce">I kraft fra</dt><dd class="dateInForce">2010-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2003-06-19-748</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2009-04-17-19/§8</li><li>lov/2009-04-17-19/§13</li></ul></dd><dt class="dateOfPublication">Kunngjort</dt><dd class="dateOfPublication">2009-12-17 15:20</dd><dt class="journalNumber">Journalnummer</dt><dd class="journalNumber">2009-1215</dd><dt class="titleShort">Korttittel</dt><dd class="titleShort">Forskrift om fartsbegrensning i sjø, elv og innsjø</dd><dt class="title">Tittel</dt><dd class="title">Forskrift om fartsbegrensninger i sjø, elv og innsjø</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Fiskeri- og kystdepartementet 15. desember 2009 med hjemmel i lov 17. april 2009 nr. 19 om havner og farvann § 8 og § 13.</dd><dt class="refid">RefID</dt><dd class="refid">forskrift/2009-12-15-1546</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om fartsbegrensninger i sjø, elv og innsjø<ul class="tocSubUl"><li>§ 1. (virkeområde)</li><li>§ 2. (generell fartsbegrensning)</li><li>§ 3. (fartsbegrensning ved passering av badende og ferdselsforbud mv. innenfor oppmerkede badeområder)</li><li>§ 4. (lokale fartsbegrensninger)</li><li>§ 5. (kunngjøring og skilting)</li><li>§ 6. (unntaksbestemmelse)</li><li>§ 7. (dispensasjon)</li><li>§ 8. (straffansvar)</li><li>§ 9. (ikrafttredelse)</li></ul></li></ul></dd></dl></header><main class="documentBody" data-lovdata-URL="LTI/forskrift/2009-12-15-1546" id="dokument"><h1>Forskrift om fartsbegrensninger i sjø, elv og innsjø</h1><article class="legalArticle" data-lovdata-URL="LTI/forskrift/2009-12-15-1546/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">(virkeområde)</span></h2><article class="legalP" id="paragraf-1-ledd-1">Forskriften gjelder for fartøy som definert i havne- og farvannslovens § 4 første ledd, herunder sjøfly på vannet, i territorialfarvannet og indre farvann og i elver og innsjøer så langt de er farbare med fartøy fra sjøen.</article></article><article class="legalArticle" data-lovdata-URL="LTI/forskrift/2009-12-15-1546/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">(generell fartsbegrensning)</span></h2><article class="legalP" id="paragraf-2-ledd-1">Fartøyer skal utvise forsiktighet og avpasse farten etter fartøyets størrelse, konstruksjon, manøvreringsevne og farvannsforholdene, slik at det ikke ved bølgeslag eller på annen måte oppstår skade eller fare for skade på personer, herunder badende, andre fartøyer, farvannets strandlinjer, kaier, akvakulturanlegg eller omgivelsene for øvrig.</article></article><article class="legalArticle" data-lovdata-URL="LTI/forskrift/2009-12-15-1546/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">(fartsbegrensning ved passering av badende og ferdselsforbud mv. innenfor oppmerkede badeområder)</span></h2><article class="legalP" id="paragraf-3-ledd-1">Fartøy som nevnt i § 1 som passerer innenfor en avstand av 50 meter fra steder hvor bading pågår, skal ikke gå med større fart enn 5 knop (ca. 9,2 km/time).</article><article class="legalP" id="paragraf-3-ledd-2">Ankring av eller ferdsel med maskindrevne fartøyer eller seilfartøyer, herunder seilbrett, innenfor merkebøyer utlagt ved offentlige badeplasser<sup class="footnotereference" data-footnotereferencevalue="1" data-unique-footnote-counter="1">1</sup> er forbudt unntatt i forbindelse med ervervsmessig låssetting av fisk i posenot. Det er ikke tillatt å fortøye i merkebøyer.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Jf. IALA-merkesystem – spesialmerker.</article></footer></article><article class="legalArticle" data-lovdata-URL="LTI/forskrift/2009-12-15-1546/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">(lokale fartsbegrensninger)</span></h2><article class="legalP" id="paragraf-4-ledd-1">Innenfor kommunens sjøområde og i kommunens innsjøer og elver, kan kommunestyret treffe enkeltvedtak og fastsette lokale forskrifter om fartsbegrensninger. Forskrifter fastsatt av kommunestyret skal godkjennes av Kystverkets hovedkontor før de gis virkning.</article><article class="legalP" id="paragraf-4-ledd-2">Utenfor kommunens sjøområde og kommunens innsjøer og elver, kan Kystverkets hovedkontor treffe enkeltvedtak og fastsette lokale forskrifter om fartsbegrensninger.</article><article class="legalP" id="paragraf-4-ledd-3">Innenfor kommunens sjøområde og i kommunens innsjøer og elver kan Kystverkets hovedkontor oppheve eller endre enkeltvedtak eller forskrift om fartsbegrensning gitt av kommunestyret i hovedled eller viktig biled. Kystverkets hovedkontor kan også selv treffe enkeltvedtak eller fastsette forskrift i slike farvann. Før Kystverkets hovedkontor fastsetter, opphever eller endrer forskrift etter leddet her, skal kommunestyrets uttalelse innhentes. Kommunestyrets uttalelse skal også innhentes før Kystverkets hovedkontor treffer enkeltvedtak etter leddet her.</article></article><article class="legalArticle" data-lovdata-URL="LTI/forskrift/2009-12-15-1546/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">(kunngjøring og skilting)</span></h2><article class="legalP" id="paragraf-5-ledd-1">Forskrifter om lokale fartsbegrensninger skal kunngjøres i «Norsk Lovtidend» og «Etterretninger for Sjøfarende». Kommunen bør sørge for at lokale forskrifter om fartsbegrensninger fastsatt for farvann innenfor kommunens grenser også blir kunngjort i lokalavisene eller på annen hensiktsmessig måte.</article><article class="legalP" id="paragraf-5-ledd-2">Lokale fartsbegrensninger fastsatt i forskrift skal merkes med skilt i de aktuelle farvann. Kystverkets hovedkontor fastsetter skiltenes utforming og utførelse og godkjenner plasseringen i samsvar med bestemmelser gitt i eller i medhold av lov 17. april 2009 nr. 19 om havner og farvann § 19 og § 20.</article><article class="legalP" id="paragraf-5-ledd-3">Innenfor kommunens sjøområde og i kommunens innsjøer og elver har kommunen ansvaret for oppsetting og vedlikehold av skilt. Utenfor kommunens sjøområde og kommunens innsjøer og elver har Kystverket ansvaret. Det kan settes vilkår for enkeltvedtak eller lokale forskrifter om fartsbegrensninger.</article></article><article class="legalArticle" data-lovdata-URL="LTI/forskrift/2009-12-15-1546/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">(unntaksbestemmelse)</span></h2><article class="legalP" id="paragraf-6-ledd-1">Fartsbegrensninger gjelder ikke for<ul class="defaultList"><li data-li-identifier="a)" data-name="a)"><article class="listArticle" id="paragraf-6-ledd-1-punkt-1"><article class="legalP" id="paragraf-6-ledd-1-punkt-1-ledd-1">forsvaret, politiets, tollvesenets og brannvesenets fartøyer, samt losfartøyer og ambulansefartøyer,</article></article></li><li data-li-identifier="b)" data-name="b)"><article class="listArticle" id="paragraf-6-ledd-1-punkt-2"><article class="legalP" id="paragraf-6-ledd-1-punkt-2-ledd-1">fartøyer med lege om bord, eller</article></article></li><li data-li-identifier="c)" data-name="c)"><article class="listArticle" id="paragraf-6-ledd-1-punkt-3"><article class="legalP" id="paragraf-6-ledd-1-punkt-3-ledd-1">fartøyer i sjøredningstjenesten</article></article></li></ul><p class="leddfortsettelse">hvor overskridelse av fartsbegrensningen er nødvendig for å få utført utrykningen eller oppdraget.</p></article><article class="legalP" id="paragraf-6-ledd-2">Fartøyer som nevnt i første ledd, skal om mulig vise varsellys eller på annen måte varsle om utrykningen eller oppdraget.</article></article><article class="legalArticle" data-lovdata-URL="LTI/forskrift/2009-12-15-1546/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">(dispensasjon)</span></h2><article class="legalP" id="paragraf-7-ledd-1">Innenfor sine myndighetsområder etter § 4 kan Kystverkets hovedkontor og kommunestyret gi dispensasjon fra § 3 og fra forskrifter om fartsbegrensninger. Dispensasjon kan bare skje etter begrunnet søknad. Dispensasjon skal videre bare skje i særlige tilfeller og det skal legges vekt på at det ikke oppstår slik skade eller fare for skade som beskrevet i § 2.</article><article class="legalP" id="paragraf-7-ledd-2">Dispensasjon skal gjøres tidsbegrenset.</article><article class="legalP" id="paragraf-7-ledd-3">Kystverkets hovedkontor kan delegere myndighet etter første ledd til Kystverkets regionkontor. Kommunestyret kan tilsvarende delegere til havnestyret.</article><article class="legalP" id="paragraf-7-ledd-4">Innvilgelse eller avslag på søknad om dispensasjon kan påklages. Kystverkets hovedkontor er klageinstans hvis vedtaket er truffet av Kystverkets regionkontor, kommunestyret eller havnestyret. Fiskeri- og kystdepartementet er klageinstans hvis vedtaket er truffet av Kystverkets hovedkontor.</article></article><article class="legalArticle" data-lovdata-URL="LTI/forskrift/2009-12-15-1546/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">(straffansvar)</span></h2><article class="legalP" id="paragraf-8-ledd-1">Overtredelse av forskriften, herunder enkeltvedtak eller lokale forskrifter gitt i medhold av den, straffes med bøter etter lov 17. april 2009 nr. 19 om havner og farvann § 62.</article></article><article class="legalArticle" data-lovdata-URL="LTI/forskrift/2009-12-15-1546/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">(ikrafttredelse)</span></h2><article class="legalP" id="paragraf-9-ledd-1">Forskriften trer i kraft 1. januar 2010.</article><article class="legalP" id="paragraf-9-ledd-2">Fra samme tid oppheves forskrift 19. juni 2003 nr. 748 om fartsbegrensninger i sjø, elv og innsjø.</article></article></main></body></html>