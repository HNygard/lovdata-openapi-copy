<!DOCTYPE html><html lang="no"><head><title>Lov om fylkeskommuners oppgaver i folkehelsearbeidet</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2009-06-19-65</dd><dt class="dokid">DokumentID</dt><dd class="dokid">LTI/lov/2009-06-19-65</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="publishedIn">Publisert i</dt><dd class="publishedIn">I 2009 hefte 7 s 1066</dd><dt class="dateInForce">I kraft fra</dt><dd class="dateInForce">Kongen bestemmer.</dd><dt class="dateOfPublication">Kunngjort</dt><dd class="dateOfPublication">2009-06-19 16:45</dd><dt class="journalNumber">Journalnummer</dt><dd class="journalNumber">2009-0554</dd><dt class="titleShort">Korttittel</dt><dd class="titleShort">Folkehelseloven</dd><dt class="title">Tittel</dt><dd class="title">Lov om fylkeskommuners oppgaver i folkehelsearbeidet</dd><dt class="miscInformation">Annet om dokumentet</dt><dd class="miscInformation">Ot.prp.nr.73 (2008–2009), Innst.O.nr.112 (2008–2009) og Besl.O.nr.122 (2008–2009). Odels- og lagtingsvedtak hhv. 10. og 16. juni 2009. Fremmet av Helse- og omsorgsdepartementet.</dd><dt class="refid">RefID</dt><dd class="refid">lov/2009-06-19-65</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om fylkeskommuners oppgaver i folkehelsearbeidet<ul class="tocSubUl"><li>§ 1. Fylkeskommunens ansvar i folkehelsearbeidet</li><li>§ 2. Virkeområde</li><li>§ 3. Fylkeskommunens oppgaver med å fremme folkehelse</li><li>§ 4. Oversikt over helsetilstanden og påvirkningsfaktorer i fylket</li><li>§ 5. Ikrafttreden</li></ul></li></ul></dd></dl></header><main class="documentBody" data-lovdata-URL="LTI/lov/2009-06-19-65" id="dokument"><h1>Lov om fylkeskommuners oppgaver i folkehelsearbeidet</h1><article class="legalArticle" data-lovdata-URL="LTI/lov/2009-06-19-65/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Fylkeskommunens ansvar i folkehelsearbeidet</span></h2><article class="legalP" id="paragraf-1-ledd-1">Fylkeskommunen skal fremme folkehelse herunder trivsel, gode sosiale og miljømessige forhold og bidra til å forebygge sykdom, skade eller lidelse, samt bidra til en jevnere sosial fordeling av faktorer som direkte eller indirekte påvirker helsen.</article></article><article class="legalArticle" data-lovdata-URL="LTI/lov/2009-06-19-65/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Loven gjelder for fylkeskommuner. Det som er fastsatt for fylkeskommuner i denne loven, gjelder også for Oslo kommune.</article></article><article class="legalArticle" data-lovdata-URL="LTI/lov/2009-06-19-65/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Fylkeskommunens oppgaver med å fremme folkehelse</span></h2><article class="legalP" id="paragraf-3-ledd-1">Fylkeskommunen skal fremme folkehelse jf. § 1 innen de oppgaver som fylkeskommunen er tillagt, herunder regional utvikling og planlegging, forvaltning og tjenesteyting.</article><article class="legalP" id="paragraf-3-ledd-2">Fylkeskommunen skal være pådriver for, og samordne folkehelsearbeidet i fylket, bl.a. gjennom alliansebygging og partnerskap og ved å understøtte kommunenes folkehelsearbeid.</article><article class="legalP" id="paragraf-3-ledd-3">To eller flere fylkeskommuner kan samarbeide om å utføre oppgaver etter loven når det er hensiktsmessig for å samordne arbeidet over fylkesgrenser.</article></article><article class="legalArticle" data-lovdata-URL="LTI/lov/2009-06-19-65/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Oversikt over helsetilstanden og påvirkningsfaktorer i fylket</span></h2><article class="legalP" id="paragraf-4-ledd-1">Som grunnlag for folkehelsearbeidet i fylket, jf. § 3, skal fylkeskommunen ha den nødvendige oversikt over helsetilstanden i fylket og de faktorer som kan virke inn på denne, herunder trekk ved utviklingen som kan skape eller opprettholde sosiale helseforskjeller.</article><article class="legalP" id="paragraf-4-ledd-2">Departementet kan gi nærmere forskrifter om krav til fylkeskommunens oversikt over helsetilstand og påvirkningsfaktorer i fylket, herunder om plikt til å gjennomføre befolkningsundersøkelser, og om innholdet i og gjennomføringen av slike undersøkelser i fylket.</article></article><article class="legalArticle" data-lovdata-URL="LTI/lov/2009-06-19-65/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Ikrafttreden</span></h2><article class="legalP" id="paragraf-5-ledd-1">Loven trer i kraft fra den tid Kongen bestemmer.</article></article></main></body></html>