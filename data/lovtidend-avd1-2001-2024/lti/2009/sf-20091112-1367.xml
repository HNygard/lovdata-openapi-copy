<!DOCTYPE html><html lang="no"><head><title>Forskrift om endring i forskrift om apotek (apotekforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2009-11-12-1367</dd><dt class="dokid">DokumentID</dt><dd class="dokid">LTI/forskrift/2009-11-12-1367</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="publishedIn">Publisert i</dt><dd class="publishedIn">I 2009 hefte 12 s 1935</dd><dt class="dateInForce">I kraft fra</dt><dd class="dateInForce">2010-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2001-02-26-178</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2000-06-02-39/§1-6</li><li>lov/2000-06-02-39/§2-14</li><li>lov/2000-06-02-39/§3-11</li><li>lov/2000-06-02-39/§4-3</li><li>lov/2000-06-02-39/§5-1</li><li>lov/2000-06-02-39/§5-2</li><li>lov/2000-06-02-39/§5-3</li><li>lov/2000-06-02-39/§5-4</li><li>lov/2000-06-02-39/§5-5</li><li>lov/2000-06-02-39/§5-6</li><li>lov/2000-06-02-39/§6-1</li><li>lov/2000-06-02-39/§6-3</li><li>lov/2000-06-02-39/§6-10</li><li>lov/2000-06-02-39/§6-11</li><li>lov/2000-06-02-39/§9-2</li></ul></dd><dt class="dateOfPublication">Kunngjort</dt><dd class="dateOfPublication">2009-11-17 13:50</dd><dt class="journalNumber">Journalnummer</dt><dd class="journalNumber">2009-1038</dd><dt class="titleShort">Korttittel</dt><dd class="titleShort">Endr. i apotekforskriften</dd><dt class="title">Tittel</dt><dd class="title">Forskrift om endring i forskrift om apotek (apotekforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Helse- og omsorgsdepartementet 12. november 2009 med hjemmel i lov 2. juni 2000 nr. 39 om apotek (apotekloven) § 1-6, § 2-14, § 3-11, § 4-3, § 5-1, § 5-2, § 5-3, § 5-4, § 5-5, § 5-6, § 6-1, § 6-3, § 6-10, § 6-11 og § 9-2.</dd><dt class="refid">RefID</dt><dd class="refid">forskrift/2009-11-12-1367</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om apotek (apotekforskriften)<ul class="tocSubUl"><li>I<ul class="tocSubUl"><li>§ 3. Apotekkonsesjonens virkeområde</li><li>§ 15. Apotekerens tilstedeværelse i apoteket</li><li>§ 16. Stedfortredere</li><li>§ 21. Krav til lokalene</li><li>§ 23. Oppbevaring av legemidler mv.</li><li>§ 25. Apotekets åpningstider</li><li>§ 27a. Plikt til å lagerføre legemidler</li><li>§ 29. Revisjon, attestasjon og innsending av regnskap</li><li>§ 30. Kontroll med narkotika og psykotrope stoffer mv.</li><li>§ 31. Narkotikaregnskap</li><li>§ 32. Oppbevaring av narkotikaregnskap</li><li>§ 33. Melding om tap av narkotika og psykotrope stoffer mv.</li><li>§ 34. Definisjon av internkontroll og avvik</li><li>§ 35. Plikt til internkontroll</li><li>§ 36. Innholdet av internkontrollen</li><li>§ 37. Dokumentasjon</li><li>§ 40a. Samarbeid med grossist</li><li>§ 40b. Legemidler for kassasjon</li><li>§ 41. Legemiddelforsendelse</li><li>§ 43. Forsendelse til utleveringssted</li><li>§ 49. Markedsføring av priser og rabatter</li><li>§ 51. Etablering og overføring av medisinutsalg</li><li>§ 52. Avkall på medisinutsalg</li><li>§ 58. Fortegnelse over vareutvalget</li><li>§ 62. Ansvarsforhold og tilsyn</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2009-11-12-1367" id="dokument"><h1>Forskrift om endring i forskrift om apotek (apotekforskriften)</h1><section class="section" data-name="kapI" id="kapittel-1" data-lovdata-URL="LTI/forskrift/2009-11-12-1367/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 26. februar 2001 nr. 178 om apotek (apotekforskriften) gjøres følgende endringer:</article> <article class="defaultP" margin-top="true">§ 2 oppheves.</article> <article class="defaultP" margin-top="true">§ 3 skal lyde:</article><article class="futureLegalArticle" data-name="§3" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 3</span>. <span class="legalArticleTitle">Apotekkonsesjonens virkeområde</span></span><article class="legalP" id="kapittel-1-foreslåttparagraf-1-ledd-1">Apotekkonsesjon skal normalt gis med virkning for en bestemt kommune. Dersom apotekets naturlige kundegrunnlag tilsier det, kan apotekkonsesjon gis med virkning for annet geografisk område enn kommune.</article></article> <article class="defaultP" margin-top="true">§ 4 første ledd bokstav f til i oppheves.</article> <article class="defaultP" margin-top="true">§ 7 til § 9 oppheves.</article> <article class="defaultP" margin-top="true">§ 12 nytt fjerde og femte punktum skal lyde:</article><article class="legalP" id="kapittel-1-ledd-2">Gebyret kan også refunderes helt eller delvis i andre tilfeller der etablering av apotek ikke gjennomføres av grunner som ikke kan lastes søker. For søknader om apotekkonsesjon for å oppfylle forpliktelser etter avtale med myndighetene for å sikre apotekdekningen i distriktene, betales det ikke søknadsgebyr.</article> <article class="defaultP" margin-top="true">§ 15 skal lyde:</article><article class="futureLegalArticle" data-name="§15" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 15</span>. <span class="legalArticleTitle">Apotekerens tilstedeværelse i apoteket</span></span><article class="legalP" id="kapittel-1-foreslåttparagraf-2-ledd-1">Apotekeren skal være tilstede i apoteket og i tilhørende filialapotek i et omfang som sikrer at han eller hun ivaretar sine funksjoner som daglig leder. Apotekeren skal minst være til stede i en tid tilsvarende halv stilling.</article><article class="legalP" id="kapittel-1-foreslåttparagraf-2-ledd-2">Apotekeren skal utføre en vesentlig del av sine lederoppgaver i apotekets lokaler, eller i lokaler beregnet på dette i apotekets umiddelbare nærhet.</article></article> <article class="defaultP" margin-top="true">§ 16 skal lyde:</article><article class="futureLegalArticle" data-name="§16" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 16</span>. <span class="legalArticleTitle">Stedfortredere</span></span><article class="legalP" id="kapittel-1-foreslåttparagraf-3-ledd-1">Når apotekeren ikke er til stede i apoteket, skal apotekets daglige drift overlates til en person blant apotekets farmasøytiske personale, jf. apotekloven § 4-1. Stedfortrederen skal ha de nødvendige fullmakter til å ivareta sine oppgaver. Apotekeren skal sørge for at hele personalet er informert om hvem som til enhver tid virker som stedfortreder.</article></article> <article class="defaultP" margin-top="true">I kapittel 4 og 5 skal alle deloverskriftene oppheves.</article> <article class="defaultP" margin-top="true">I kapittel 4 skal overskriften lyde:</article> <article class="defaultP" margin-top="true"><i>Krav til apotekvirksomheten</i></article> <article class="defaultP" margin-top="true">§ 20 oppheves.</article> <article class="defaultP" margin-top="true">§ 21 skal lyde:</article><article class="futureLegalArticle" data-name="§21" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 21</span>. <span class="legalArticleTitle">Krav til lokalene</span></span><article class="legalP" id="kapittel-1-foreslåttparagraf-4-ledd-1">Apoteklokalet skal ha en utforming som tydelig avgrenser apoteket fra omkringliggende lokaler. Apoteket skal ikke kunne oppfattes som en del eller naturlig forlengelse av andre virksomheters lokaler. Adkomst til apotekets publikumssone skal ivareta bevegelses- og orienteringshemmedes særlige behov. Publikum skal ha tilstrekkelig mulighet til å kunne sitte i eller i umiddelbar nærhet av publikumsrommet.</article><article class="legalP" id="kapittel-1-foreslåttparagraf-4-ledd-2">Lokalene skal være sikret mot innbrudd.</article></article> <article class="defaultP" margin-top="true">§ 22 oppheves.</article> <article class="defaultP" margin-top="true">§ 23 skal lyde:</article><article class="futureLegalArticle" data-name="§23" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 23</span>. <span class="legalArticleTitle">Oppbevaring av legemidler mv.</span></span><article class="legalP" id="kapittel-1-foreslåttparagraf-5-ledd-1">Legemidler i reseptgruppe A og B, og tilsvarende legemidler uten markedsføringstillatelse, skal oppbevares i FG-godkjent sikkerhetsskap i den tiden apoteket ikke er bemannet. Dette kravet kan fravikes, dersom apoteket kan godtgjøre tilsvarende sikkerhetstiltak. Legemidler i reseptgruppe A skal alltid oppbevares innelåst.</article><article class="legalP" id="kapittel-1-foreslåttparagraf-5-ledd-2">Legemidler klargjort for utlevering er unntatt kravet i første ledd så langt det anses forsvarlig.</article><article class="legalP" id="kapittel-1-foreslåttparagraf-5-ledd-3">Ikke salgbare varer skal oppbevares adskilt fra varer beregnet for salg.</article></article> <article class="defaultP" margin-top="true">§ 24 oppheves.</article> <article class="defaultP" margin-top="true">§ 25 skal lyde:</article><article class="futureLegalArticle" data-name="§25" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 25</span>. <span class="legalArticleTitle">Apotekets åpningstider</span></span><article class="legalP" id="kapittel-1-foreslåttparagraf-6-ledd-1">Med åpningstid menes den tid apoteket er åpent for ekspedisjon og utlevering av forhandlingspliktige varer til publikum.</article><article class="legalP" id="kapittel-1-foreslåttparagraf-6-ledd-2">Apotekets åpningstider skal meldes til Statens legemiddelverk. Den lokale helsetjenesten og publikum skal på hensiktsmessig måte være orientert om åpningstidene, herunder kortvarig stenging av apoteket.</article></article> <article class="defaultP" margin-top="true">I § 26 skal overskriften lyde:</article> <article class="defaultP" margin-top="true"><i>Apotekets forhandlingsplikt</i></article> <article class="defaultP" margin-top="true">§ 27 første punktum skal lyde:</article><article class="legalP" id="kapittel-1-ledd-3">Apotek med felles driftskonsesjon kan levere legemidler til hverandre uavhengig av krav om grossisttillatelse.</article> <article class="defaultP" margin-top="true">Ny § 27a skal lyde:</article><article class="futureLegalArticle" data-name="§27a" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 27a</span>. <span class="legalArticleTitle">Plikt til å lagerføre legemidler</span></span><article class="legalP" id="kapittel-1-foreslåttparagraf-7-ledd-1">Dersom apotek lagerfører et legemiddel som er på byttelisten, men ikke inkludert i trinnprissystemet, plikter apoteket å lagerføre det billigste preparatet i byttegruppen med mindre prisforskjellen er ubetydelig.</article></article> <article class="defaultP" margin-top="true">§ 29 skal lyde:</article><article class="futureLegalArticle" data-name="§29" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 29</span>. <span class="legalArticleTitle">Revisjon, attestasjon og innsending av regnskap</span></span><article class="legalP" id="kapittel-1-foreslåttparagraf-8-ledd-1">Apotekkonsesjonæren skal påse at årsregnskapet revideres og attesteres av minst én registrert revisor eller statsautorisert revisor og at revisorlovgivningen følges. Statens legemiddelverk kan samtykke i at andre med tilsvarende kompetanse reviderer og attesterer årsregnskapet. De unntak fra revisjonsplikten som følger av revisorloven § 2-1, kommer ikke til anvendelse på apotek.</article><article class="legalP" id="kapittel-1-foreslåttparagraf-8-ledd-2">Hvert år, innen to måneder etter regnskapsårets utløp, skal apotekkonsesjonæren fylle ut og sende inn til Statens legemiddelverk utdrag av apotekenes regnskap på fastsatt blankett. Apotekkonsesjonær som gir avkall på apotekkonsesjonen i løpet av året, skal sende inn utdraget innen tre måneder etter at apotekkonsesjonen har falt bort.</article></article> <article class="defaultP" margin-top="true">§ 30 skal lyde:</article><article class="futureLegalArticle" data-name="§30" id="kapittel-1-foreslåttparagraf-9"><span class="futureLegalArticleHeader"><span class="legalArticleValue">§ 30</span>. <span class="legalArticleTitle">Kontroll med narkotika og psykotrope stoffer mv.</span></span><article class="legalP" id="kapittel-1-foreslåttparagraf-9-ledd-1">Apoteket skal ha nødvendig kontroll med legemidler i reseptgruppe A og B og tilsvarende legemidler uten markedsføringstillatelse, som oppbevares i apoteket. Det skal føres regelmessig kontroll med at teoretisk og faktisk beholdning overensstemmer. Eventuelle uoverensstemmelser skal avklares så langt mulig, og tiltak skal iverksettes for å forebygge ytterligere uoverensstemmelser. Dokumentasjon på gjennomført kontroll samt eventuelle gjennomførte tiltak skal oppbevares i minst fem år.</article></article> <article class="defaultP" margin-top="true">§ 31 skal lyde:</article><article class="futureLegalArticle" data-name="§31" id="kapittel-1-foreslåttparagraf-10"><span class="futureLegalArticleHeader"><span class="legalArticleValue">§ 31</span>. <span class="legalArticleTitle">Narkotikaregnskap</span></span><article class="legalP" id="kapittel-1-foreslåttparagraf-10-ledd-1">Apoteket skal registrere innkjøp, utlevering, svinn ved tilvirkning, tap ved spill, brekkasje og kassasjon av legemidler i reseptgruppe A og alle øvrige legemidler hvor det inngår stoffer oppført på narkotikalisten under konvensjonene N1 og P2. Statens legemiddelverk kan gjøre unntak for bestemte stoffer, droger eller preparater og også bestemme at registrerings- og regnskapsplikten helt eller delvis skal gjøres gjeldende for andre stoffer, droger eller preparater som lett kan misbrukes.</article></article> <article class="defaultP" margin-top="true">§ 32 skal lyde:</article><article class="futureLegalArticle" data-name="§32" id="kapittel-1-foreslåttparagraf-11"><span class="futureLegalArticleHeader"><span class="legalArticleValue">§ 32</span>. <span class="legalArticleTitle">Oppbevaring av narkotikaregnskap</span></span><article class="legalP" id="kapittel-1-foreslåttparagraf-11-ledd-1">Narkotikaregnskap med bilag skal oppbevares i apoteket i minst fem år.</article></article> <article class="defaultP" margin-top="true">§ 33 skal lyde:</article><article class="futureLegalArticle" data-name="§33" id="kapittel-1-foreslåttparagraf-12"><span class="futureLegalArticleHeader"><span class="legalArticleValue">§ 33</span>. <span class="legalArticleTitle">Melding om tap av narkotika og psykotrope stoffer mv.</span></span><article class="legalP" id="kapittel-1-foreslåttparagraf-12-ledd-1">Tap av legemidler i reseptgruppe A eller B og tilsvarende legemidler uten markedsføringstillatelse, som oppstår ved tyveri, ureglementert uttak fra apotekets personale eller andre uforutsette årsaker, skal meldes til Statens legemiddelverk. Det samme gjelder vesentlige saldoavvik, når årsaken til avviket ikke er funnet.</article></article> <article class="defaultP" margin-top="true">§ 34 skal lyde:</article><article class="futureLegalArticle" data-name="§34" id="kapittel-1-foreslåttparagraf-13"><span class="futureLegalArticleHeader"><span class="legalArticleValue">§ 34</span>. <span class="legalArticleTitle">Definisjon av internkontroll og avvik</span></span><article class="legalP" id="kapittel-1-foreslåttparagraf-13-ledd-1">Med internkontroll menes i denne forskrift systematiske tiltak som skal sikre at apotekets aktiviteter planlegges, organiseres, utføres og vedlikeholdes i samsvar med krav som retter seg mot apoteket i eller i medhold av apotek- og helselovgivningen.</article><article class="legalP" id="kapittel-1-foreslåttparagraf-13-ledd-2">Med avvik menes mangel på oppfyllelse av krav fastsatt i eller i medhold av lov eller forskrift.</article></article> <article class="defaultP" margin-top="true">§ 35 skal lyde:</article><article class="futureLegalArticle" data-name="§35" id="kapittel-1-foreslåttparagraf-14"><span class="futureLegalArticleHeader"><span class="legalArticleValue">§ 35</span>. <span class="legalArticleTitle">Plikt til internkontroll</span></span><article class="legalP" id="kapittel-1-foreslåttparagraf-14-ledd-1">Apoteker er ansvarlig for at alle apotek som vedkommende har ansvar for, har et system for internkontroll som oppfyller kravene i denne forskriften.</article></article> <article class="defaultP" margin-top="true">§ 36 skal lyde:</article><article class="futureLegalArticle" data-name="§36" id="kapittel-1-foreslåttparagraf-15"><span class="futureLegalArticleHeader"><span class="legalArticleValue">§ 36</span>. <span class="legalArticleTitle">Innholdet av internkontrollen</span></span><article class="legalP" id="kapittel-1-foreslåttparagraf-15-ledd-1">Internkontrollen skal tilpasses apotekets størrelse, egenart, aktiviteter og forhold som kan medføre risiko for apotekets kunder og samarbeidspartnere, og ha det omfang som er nødvendig for å etterleve krav fastsatt i eller i medhold av legemiddel-, apotek- og helselovgivning.</article><article class="legalP" id="kapittel-1-foreslåttparagraf-15-ledd-2">Internkontrollkravet innebærer at de ansvarlige for virksomheten skal<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-15-ledd-2-punkt-1"><article class="legalP" id="kapittel-1-foreslåttparagraf-15-ledd-2-punkt-1-ledd-1">beskrive apotekets hovedoppgaver og mål, herunder kvalitetsmål og øvrige mål for forbedringsarbeidet, samt hvordan virksomheten er organisert slik at det klart fremgår hvordan ansvar, oppgaver og myndighet er fordelt, herunder samarbeidsforhold</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-15-ledd-2-punkt-2"><article class="legalP" id="kapittel-1-foreslåttparagraf-15-ledd-2-punkt-2-ledd-1">sikre tilgang til aktuelle lover, forskrifter og faglige normer for god apotek- eller tilvirkningspraksis som gjelder for apotekets virksomhet</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-15-ledd-2-punkt-3"><article class="legalP" id="kapittel-1-foreslåttparagraf-15-ledd-2-punkt-3-ledd-1">etablere arbeidsrutiner som ivaretar kundens/pasientens sikkerhet og sikrer at gjeldende standarder og regelverk overholdes</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-15-ledd-2-punkt-4"><article class="legalP" id="kapittel-1-foreslåttparagraf-15-ledd-2-punkt-4-ledd-1">sørge for at alle som arbeider i apoteket, har tilstrekkelig kunnskap og ferdigheter innenfor det aktuelle fagfeltet, samt om virksomhetens internkontroll</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-15-ledd-2-punkt-5"><article class="legalP" id="kapittel-1-foreslåttparagraf-15-ledd-2-punkt-5-ledd-1">sørge for at arbeidstakerne medvirker slik at samlet kunnskap og erfaring utnyttes</article></article></li><li data-li-identifier="f)" data-name="f)"><article class="listArticle" id="kapittel-1-foreslåttparagraf-15-ledd-2-punkt-6"><article class="legalP" id="kapittel-1-foreslåttparagraf-15-ledd-2-punkt-6-ledd-1">gjøre bruk av erfaringer fra kunder/pasienter og andre samarbeidspartnere til forbedring av virksomheten, samt iverksette tiltak for å rette opp og forebygge avvik og klager</article></article></li><li data-li-identifier="g)" data-name="g)"><article class="listArticle" id="kapittel-1-foreslåttparagraf-15-ledd-2-punkt-7"><article class="legalP" id="kapittel-1-foreslåttparagraf-15-ledd-2-punkt-7-ledd-1">skaffe oversikt over områder i virksomheten hvor det er fare for svikt eller mangel på oppfyllelse av myndighetskrav</article></article></li><li data-li-identifier="h)" data-name="h)"><article class="listArticle" id="kapittel-1-foreslåttparagraf-15-ledd-2-punkt-8"><article class="legalP" id="kapittel-1-foreslåttparagraf-15-ledd-2-punkt-8-ledd-1">sørge for regelmessig gjennomgang av internkontrollen for å sikre at den fungerer som forutsatt og bidrar til kontinuerlig forbedring av virksomheten.</article></article></li></ul></article></article> <article class="defaultP" margin-top="true">§ 37 skal lyde:</article><article class="futureLegalArticle" data-name="§37" id="kapittel-1-foreslåttparagraf-16"><span class="futureLegalArticleHeader"><span class="legalArticleValue">§ 37</span>. <span class="legalArticleTitle">Dokumentasjon</span></span><article class="legalP" id="kapittel-1-foreslåttparagraf-16-ledd-1">Apoteket skal dokumentere at virksomheten drives i henhold til de til enhver tid gjeldende regler for virksomheten, herunder krav stilt som vilkår til apotek- og driftskonsesjon.</article><article class="legalP" id="kapittel-1-foreslåttparagraf-16-ledd-2">Internkontrollen skal dokumenteres skriftlig i det omfang som er nødvendig for å sikre<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-16-ledd-2-punkt-1"><article class="legalP" id="kapittel-1-foreslåttparagraf-16-ledd-2-punkt-1-ledd-1">at ledelsen og de ansatte i apoteket har kunnskap om apotekets internkontroll</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-16-ledd-2-punkt-2"><article class="legalP" id="kapittel-1-foreslåttparagraf-16-ledd-2-punkt-2-ledd-1">lik forståelse og gjennomføring av internkontrollsystemet i apoteket</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-16-ledd-2-punkt-3"><article class="legalP" id="kapittel-1-foreslåttparagraf-16-ledd-2-punkt-3-ledd-1">kontroll av apotekets internkontrollaktiviteter, resultatene av dem og gjennomførte forbedringstiltak.</article></article></li></ul></article><article class="legalP" id="kapittel-1-foreslåttparagraf-16-ledd-3">De mest sentrale arbeidsoppgavene i apoteket og arbeidsoppgaver som har stor betydning for apotekkundens sikkerhet, skal alltid dokumenteres skriftlig.</article><article class="legalP" id="kapittel-1-foreslåttparagraf-16-ledd-4">Apoteket skal ha et system for dokumentstyring som sikrer at nødvendige internkontrolldokumenter til enhver tid er oppdatert og tilgjengelig.</article></article> <article class="defaultP" margin-top="true">§ 38 oppheves.</article> <article class="defaultP" margin-top="true">Ny § 40a skal lyde:</article><article class="futureLegalArticle" data-name="§40a" id="kapittel-1-foreslåttparagraf-17"><span class="futureLegalArticleHeader"><span class="legalArticleValue">§ 40a</span>. <span class="legalArticleTitle">Samarbeid med grossist</span></span><article class="legalP" id="kapittel-1-foreslåttparagraf-17-ledd-1">Apoteket plikter i rimelig grad å bistå sine leverandører i kvalitetssikringen av forsendelse av varer mellom leverandør og apotek.</article></article> <article class="defaultP" margin-top="true">Ny § 40b skal lyde:</article><article class="futureLegalArticle" data-name="§40b" id="kapittel-1-foreslåttparagraf-18"><span class="futureLegalArticleHeader"><span class="legalArticleValue">§ 40b</span>. <span class="legalArticleTitle">Legemidler for kassasjon</span></span><article class="legalP" id="kapittel-1-foreslåttparagraf-18-ledd-1">Apoteket skal ha rutiner og eventuelle avtaler med eksterne aktører som sikrer at legemidler for kassasjon blir avhendet på en forsvarlig måte. Legemidler skal som hovedregel destrueres ved forbrenning.</article></article> <article class="defaultP" margin-top="true">§ 41 skal lyde:</article><article class="futureLegalArticle" data-name="§41" id="kapittel-1-foreslåttparagraf-19"><span class="futureLegalArticleHeader"><span class="legalArticleValue">§ 41</span>. <span class="legalArticleTitle">Legemiddelforsendelse</span></span><article class="legalP" id="kapittel-1-foreslåttparagraf-19-ledd-1">Med forsendelse menes i denne forskrift enhver distribusjon av legemidler utenfor apotekets driftslokaler.</article><article class="legalP" id="kapittel-1-foreslåttparagraf-19-ledd-2">Apotek kan ikke sende reseptpliktige legemidler til forbrukere bosatt utenfor apotekets naturlige geografiske kundeområde.</article><article class="legalP" id="kapittel-1-foreslåttparagraf-19-ledd-3">Uavhengig av annet ledd kan apotek sende reseptpliktige legemidler til pasienter når det aktuelle legemidlet ikke er markedsført og hensynet til pasienten tilsier det.</article></article> <article class="defaultP" margin-top="true">§ 42 oppheves.</article> <article class="defaultP" margin-top="true">§ 43 skal lyde:</article><article class="futureLegalArticle" data-name="§43" id="kapittel-1-foreslåttparagraf-20"><span class="futureLegalArticleHeader"><span class="legalArticleValue">§ 43</span>. <span class="legalArticleTitle">Forsendelse til utleveringssted</span></span><article class="legalP" id="kapittel-1-foreslåttparagraf-20-ledd-1">Apotek som benytter seg av et bestemt utleveringssted for legemidler som leveres ved forsendelse, må forsikre seg om at de rutiner som anvendes på utleveringsstedet sikrer forsvarlig oppbevaring og utlevering av legemidler.</article></article> <article class="defaultP" margin-top="true">§ 46 første ledd skal lyde:</article><article class="legalP" id="kapittel-1-ledd-4">Apoteker skal sørge for at medisinsk informasjon som apoteket gjør tilgjengelig for publikum, utarbeides i overensstemmelse med gjeldende regler om reklame for legemidler.</article> <article class="defaultP" margin-top="true">§ 49 skal lyde:</article><article class="futureLegalArticle" data-name="§49" id="kapittel-1-foreslåttparagraf-21"><span class="futureLegalArticleHeader"><span class="legalArticleValue">§ 49</span>. <span class="legalArticleTitle">Markedsføring av priser og rabatter</span></span><article class="legalP" id="kapittel-1-foreslåttparagraf-21-ledd-1">Apoteket kan ikke fremstille priser og rabatter i sin markedsføring på en måte som kan fremme tilfeldige kjøp av legemidler.</article></article> <article class="defaultP" margin-top="true">§ 51 skal lyde:</article><article class="futureLegalArticle" data-name="§51" id="kapittel-1-foreslåttparagraf-22"><span class="futureLegalArticleHeader"><span class="legalArticleValue">§ 51</span>. <span class="legalArticleTitle">Etablering og overføring av medisinutsalg</span></span><article class="legalP" id="kapittel-1-foreslåttparagraf-22-ledd-1">Etablering av medisinutsalg skal skje i henhold til bestemmelsene i apotekloven § 2-7 annet ledd bokstav a eller § 2-8 første ledd bokstav e.</article><article class="legalP" id="kapittel-1-foreslåttparagraf-22-ledd-2">Overføring av ansvaret for et medisinutsalg til et annet apotek skal følge reglene om avkall på og etablering av medisinutsalg.</article></article> <article class="defaultP" margin-top="true">§ 52 skal lyde:</article><article class="futureLegalArticle" data-name="§52" id="kapittel-1-foreslåttparagraf-23"><span class="futureLegalArticleHeader"><span class="legalArticleValue">§ 52</span>. <span class="legalArticleTitle">Avkall på medisinutsalg</span></span><article class="legalP" id="kapittel-1-foreslåttparagraf-23-ledd-1">Apotekkonsesjonæren kan gi avkall på sin rett til å drive medisinutsalg. Skriftlig melding om avkall skal sendes til Statens legemiddelverk.</article></article> <article class="defaultP" margin-top="true">§ 53 oppheves.</article> <article class="defaultP" margin-top="true">§ 54 første ledd tredje punktum oppheves.</article> <article class="defaultP" margin-top="true">§ 58 skal lyde:</article><article class="futureLegalArticle" data-name="§58" id="kapittel-1-foreslåttparagraf-24"><span class="futureLegalArticleHeader"><span class="legalArticleValue">§ 58</span>. <span class="legalArticleTitle">Fortegnelse over vareutvalget</span></span><article class="legalP" id="kapittel-1-foreslåttparagraf-24-ledd-1">Apotekeren skal i samråd med kommunelegen utarbeide og ajourføre liste over de varer som skal føres i medisinutsalget. Listen skal omfatte de legemidler som er nødvendige for å ivareta befolkningens behov for alminnelig brukte legemidler til egenomsorg.</article><article class="legalP" id="kapittel-1-foreslåttparagraf-24-ledd-2">Apotekeren skal revidere listen ved behov og minst en gang årlig. Kommunelegen skal ha kopi av de til enhver tid gjeldende lister med særskilt angivelse av endringer på listen.</article></article> <article class="defaultP" margin-top="true">§ 61 første punktum skal lyde:</article><article class="legalP" id="kapittel-1-ledd-5">Medisinutsalget skal bestyres av en person som er godkjent av apotekeren.</article> <article class="defaultP" margin-top="true">§ 62 skal lyde:</article><article class="futureLegalArticle" data-name="§62" id="kapittel-1-foreslåttparagraf-25"><span class="futureLegalArticleHeader"><span class="legalArticleValue">§ 62</span>. <span class="legalArticleTitle">Ansvarsforhold og tilsyn</span></span><article class="legalP" id="kapittel-1-foreslåttparagraf-25-ledd-1">Apotekeren er ansvarlig for at<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-25-ledd-1-punkt-1"><article class="legalP" id="kapittel-1-foreslåttparagraf-25-ledd-1-punkt-1-ledd-1">varer som selges i medisinutsalget, er av tilfredsstillende kvalitet</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-25-ledd-1-punkt-2"><article class="legalP" id="kapittel-1-foreslåttparagraf-25-ledd-1-punkt-2-ledd-1">driften av medisinutsalget er forsvarlig og i samsvar med myndighetskrav</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-25-ledd-1-punkt-3"><article class="legalP" id="kapittel-1-foreslåttparagraf-25-ledd-1-punkt-3-ledd-1">utlevering av legemidler og andre varer i medisinutsalget skjer i henhold til de retningslinjer som er gitt av apoteket</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-25-ledd-1-punkt-4"><article class="legalP" id="kapittel-1-foreslåttparagraf-25-ledd-1-punkt-4-ledd-1">det foreligger en plan for faglig oppfølging av medisinutsalget.</article></article></li></ul></article><article class="legalP" id="kapittel-1-foreslåttparagraf-25-ledd-2">Apotekeren eller person bemyndiget av denne, skal føre nødvendig tilsyn med medisinutsalget minst en gang hvert år. Tilsyn skal dokumenteres.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2009-11-12-1367/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft 1. januar 2010.</article></section></main></body></html>