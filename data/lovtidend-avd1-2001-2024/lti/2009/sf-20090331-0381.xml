<!DOCTYPE html><html lang="no"><head><title>Forskrift om tilskudd fra Fond for lyd og bilde</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2009-03-31-381</dd><dt class="dokid">DokumentID</dt><dd class="dokid">LTI/forskrift/2009-03-31-381</dd><dt class="ministry">Departement</dt><dd class="ministry"><ul><li>Kultur- og kirkedepartementet</li></ul></dd><dt class="publishedIn">Publisert i</dt><dd class="publishedIn">I 2009 hefte 4 s 587</dd><dt class="dateInForce">I kraft fra</dt><dd class="dateInForce">2010-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1999-01-19-137</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1814-05-17/§3</li></ul></dd><dt class="dateOfPublication">Kunngjort</dt><dd class="dateOfPublication">2009-04-03 13:55</dd><dt class="journalNumber">Journalnummer</dt><dd class="journalNumber">2009-0307</dd><dt class="titleShort">Korttittel</dt><dd class="titleShort">Forskrift om tilskudd fra FLB</dd><dt class="title">Tittel</dt><dd class="title">Forskrift om tilskudd fra Fond for lyd og bilde</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kultur- og kirkedepartementet 31. mars 2009 med hjemmel i Kongeriget Norges Grundlov 17. mai 1814 § 3 og Stortingets årlige budsjettvedtak. <br /><strong>EØS-henvisninger:</strong> EØS-avtalen vedlegg XVII nr. 9e (direktiv 2001/29/EF).</dd><dt class="refid">RefID</dt><dd class="refid">forskrift/2009-03-31-381</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskudd fra Fond for lyd og bilde<ul class="tocSubUl"><li>§ 1. Formål med tilskudd fra Fond for lyd og bilde (FLB)</li><li>§ 2. Hvem kan søke</li><li>§ 3. Hva det kan søkes om støtte til</li><li>§ 4. Søknadsfrist og kunngjøring</li><li>§ 5. Krav til søknaden</li><li>§ 6. Søknadsbehandling</li><li>§ 7. Tildelingskriterier</li><li>§ 8. Klageadgang</li><li>§ 9. Tilsagnsbrev</li><li>§ 10. Bortfall av tilskudd/krav om tilbakebetaling</li><li>§ 11. Utbetaling av tilskudd – krav til rapportering</li><li>§ 12. Oppfølging og kontroll</li><li>§ 13. Rapport fra FLB</li><li>§ 14. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2009-03-31-381" id="dokument"><h1>Forskrift om tilskudd fra Fond for lyd og bilde</h1><article class="legalArticle" data-lovdata-URL="LTI/forskrift/2009-03-31-381/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål med tilskudd fra Fond for lyd og bilde (FLB)</span></h2><article class="legalP" id="paragraf-1-ledd-1">Fondet skal fremme produksjon og formidling av innspillinger av lyd- og filmopptak og fordeles til beste for rettighetshavere innenfor musikk, scene og film.</article><article class="legalP" id="paragraf-1-ledd-2">Fondet er i tillegg en kollektiv kompensasjon til rettighetshavere for den lovlige kopiering av deres verker som skjer til privat bruk. De økonomiske rammene for ordningen fastsettes av Stortinget hvert år gjennom budsjettvedtaket.</article></article><article class="legalArticle" data-lovdata-URL="LTI/forskrift/2009-03-31-381/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Hvem kan søke</span></h2><article class="legalP" id="paragraf-2-ledd-1">Opphavsmenn, utøvende kunstnere og produsenter som bor og hovedsakelig har sitt virke i Norge kan søke.</article></article><article class="legalArticle" data-lovdata-URL="LTI/forskrift/2009-03-31-381/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Hva det kan søkes om støtte til</span></h2><article class="legalP" id="paragraf-3-ledd-1">Det kan søkes om støtte til:<ul class="defaultList"><li data-li-identifier="a)" data-name="a)"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">produksjon og formidling av lydopptak</article></article></li><li data-li-identifier="b)" data-name="b)"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">konsertvirksomhet</article></article></li><li data-li-identifier="c)" data-name="c)"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">komponering</article></article></li><li data-li-identifier="d)" data-name="d)"><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1">produksjon og formidling av scenekunstforestillinger</article></article></li><li data-li-identifier="e)" data-name="e)"><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1">manusutarbeidelse og andre former for tekstproduksjon</article></article></li><li data-li-identifier="f)" data-name="f)"><article class="listArticle" id="paragraf-3-ledd-1-punkt-6"><article class="legalP" id="paragraf-3-ledd-1-punkt-6-ledd-1">produksjon og formidling av kortfilm og dokumentarfilm</article></article></li><li data-li-identifier="g)" data-name="g)"><article class="listArticle" id="paragraf-3-ledd-1-punkt-7"><article class="legalP" id="paragraf-3-ledd-1-punkt-7-ledd-1">produksjon og formidling av foto og billedkunst</article></article></li><li data-li-identifier="h)" data-name="h)"><article class="listArticle" id="paragraf-3-ledd-1-punkt-8"><article class="legalP" id="paragraf-3-ledd-1-punkt-8-ledd-1">sammensatte prosjekter (a-g).</article></article></li></ul></article><article class="legalP" id="paragraf-3-ledd-2">Det er en forutsetning at produktet det gis tilskudd til ikke utstyres med kopisperrer eller på annen måte gjøres utilgjengelig for privatkopiering.</article></article><article class="legalArticle" data-lovdata-URL="LTI/forskrift/2009-03-31-381/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Søknadsfrist og kunngjøring</span></h2><article class="legalP" id="paragraf-4-ledd-1">Hovedsøknadsfrister er 1. februar og 1. september hvert år. Styret for fondet skal kunngjøre fondets tilskuddsordning og søknadsfrister på fondets hjemmesider og i et utvalg av dagsavisene i god tid før søknadsfristene.</article></article><article class="legalArticle" data-lovdata-URL="LTI/forskrift/2009-03-31-381/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Krav til søknaden</span></h2><article class="legalP" id="paragraf-5-ledd-1">Innkomne søknader skal være skrevet på fastsatt søknadsskjema, være datert og undertegnet. Av søknadsskjema fremgår de krav som gjelder for søknaden. Alle nødvendige vedlegg skal følge søknaden.</article></article><article class="legalArticle" data-lovdata-URL="LTI/forskrift/2009-03-31-381/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Søknadsbehandling</span></h2><article class="legalP" id="paragraf-6-ledd-1">Til hjelp i sitt arbeid med å behandle søknadene kan styret opprette fagutvalg. Styret kan også i samråd med Norsk kulturråd og styret for Fond for utøvende kunstnere beslutte at grupper av søknader skal behandles i et felles fagutvalg når dette er hensiktsmessig. Arbeidet i fagutvalgene skal skje etter nærmere fastsatte retningslinjer som styret vedtar.</article><article class="legalP" id="paragraf-6-ledd-2">Tilskudd fra fondet fastsettes av styret etter innstilling fra fagutvalgene.</article><article class="legalP" id="paragraf-6-ledd-3">Søker vil motta brev med underretning om styrets vedtak så snart som mulig etter at vedtak er truffet.</article></article><article class="legalArticle" data-lovdata-URL="LTI/forskrift/2009-03-31-381/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Tildelingskriterier</span></h2><article class="legalP" id="paragraf-7-ledd-1">Tildelingene bygger på en helhetsvurdering av de innkomne søknadene. Kvalitetsmessige kriterier skal legges til grunn for vedtaket. Det skal blant annet legges vekt på følgende momenter:<ul class="defaultList"><li data-li-identifier="a)" data-name="a)"><article class="listArticle" id="paragraf-7-ledd-1-punkt-1"><article class="legalP" id="paragraf-7-ledd-1-punkt-1-ledd-1">Vurderingene skal være basert på kunstnerisk skjønn</article></article></li><li data-li-identifier="b)" data-name="b)"><article class="listArticle" id="paragraf-7-ledd-1-punkt-2"><article class="legalP" id="paragraf-7-ledd-1-punkt-2-ledd-1">Midlene skal komme særlig de grupper til gode som er utsatt for privatkopiering</article></article></li><li data-li-identifier="c)" data-name="c)"><article class="listArticle" id="paragraf-7-ledd-1-punkt-3"><article class="legalP" id="paragraf-7-ledd-1-punkt-3-ledd-1">Støtten skal være prosjektorientert</article></article></li><li data-li-identifier="d)" data-name="d)"><article class="listArticle" id="paragraf-7-ledd-1-punkt-4"><article class="legalP" id="paragraf-7-ledd-1-punkt-4-ledd-1">Støtten skal fremme ny norsk produksjon og fremførelse</article></article></li><li data-li-identifier="e)" data-name="e)"><article class="listArticle" id="paragraf-7-ledd-1-punkt-5"><article class="legalP" id="paragraf-7-ledd-1-punkt-5-ledd-1">Det skal søkes oppnådd en geografisk og genremessig spredning av støtten.</article></article></li></ul></article></article><article class="legalArticle" data-lovdata-URL="LTI/forskrift/2009-03-31-381/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Klageadgang</span></h2><article class="legalP" id="paragraf-8-ledd-1">Vedtak fattet av FLB kan påklages til Kultur- og kirkedepartementet, men ikke hva angår det faglig kunstneriske skjønn, jf. forskrift 20. november 1987 nr. 924 om unntak fra adgangen til å klage over vedtak i Norsk kulturråd, Norsk kassettavgiftsfond og Utvalget for statens stipend og garantiinntekter for kunstnere.</article><article class="legalP" id="paragraf-8-ledd-2">Klager skal sendes FLB innen tre uker etter at vedtaket er kommet fram til søker.</article></article><article class="legalArticle" data-lovdata-URL="LTI/forskrift/2009-03-31-381/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Tilsagnsbrev</span></h2><article class="legalP" id="paragraf-9-ledd-1">Tilskuddsbrevet med eventuelle vedlegg skal beskrive:<ul class="defaultList"><li data-li-identifier="-" data-name="-"><article class="listArticle" id="paragraf-9-ledd-1-punkt-1"><article class="legalP" id="paragraf-9-ledd-1-punkt-1-ledd-1">formål og hva slags tiltak tilskuddet forutsettes benyttet til</article></article></li><li data-li-identifier="-" data-name="-"><article class="listArticle" id="paragraf-9-ledd-1-punkt-2"><article class="legalP" id="paragraf-9-ledd-1-punkt-2-ledd-1">tilskuddsbeløp</article></article></li><li data-li-identifier="-" data-name="-"><article class="listArticle" id="paragraf-9-ledd-1-punkt-3"><article class="legalP" id="paragraf-9-ledd-1-punkt-3-ledd-1">utbetalingsordning</article></article></li><li data-li-identifier="-" data-name="-"><article class="listArticle" id="paragraf-9-ledd-1-punkt-4"><article class="legalP" id="paragraf-9-ledd-1-punkt-4-ledd-1">eventuelle vilkår for bruken av midlene og eventuell frist for mottakeren til å akseptere vilkårene</article></article></li><li data-li-identifier="-" data-name="-"><article class="listArticle" id="paragraf-9-ledd-1-punkt-5"><article class="legalP" id="paragraf-9-ledd-1-punkt-5-ledd-1">krav til rapportering</article></article></li><li data-li-identifier="-" data-name="-"><article class="listArticle" id="paragraf-9-ledd-1-punkt-6"><article class="legalP" id="paragraf-9-ledd-1-punkt-6-ledd-1">kontrolltiltak som kan bli iverksatt, med henvisning til bevilgningsreglementet § 10 annet ledd</article></article></li><li data-li-identifier="-" data-name="-"><article class="listArticle" id="paragraf-9-ledd-1-punkt-7"><article class="legalP" id="paragraf-9-ledd-1-punkt-7-ledd-1">mulige reaksjonsformer dersom mottaker ikke opptrer i samsvar med forutsetningene for tilskuddet.</article></article></li></ul></article></article><article class="legalArticle" data-lovdata-URL="LTI/forskrift/2009-03-31-381/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Bortfall av tilskudd/krav om tilbakebetaling</span></h2><article class="legalP" id="paragraf-10-ledd-1">Dersom prosjektet ikke er fullført innen gjennomføringsfristen eller i samsvar med forutsetningene for tildelingen, skal gitte tilskudd tilbakeføres fondet.</article><article class="legalP" id="paragraf-10-ledd-2">Dersom tilskuddsmottaker må tilbakebetale for mye utbetalt beløp eller allerede utbetalt tilskudd kreves tilbakebetalt fordi forutsetningene for tilskuddet er brutt, skal det sendes et brev til tilskuddsmottaker og utarbeides purrerutiner som sikrer at tilbakebetaling gjennomføres.</article></article><article class="legalArticle" data-lovdata-URL="LTI/forskrift/2009-03-31-381/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Utbetaling av tilskudd – krav til rapportering</span></h2><article class="legalP" id="paragraf-11-ledd-1">Utbetaling av tilskudd skjer normalt med 50&#xa0;% av støttebeløpet ved prosjektstart, og de resterende 50&#xa0;% ved sluttføring. Sekretariatet kan utbetale etter andre prosentsatser i henhold til styrets retningslinjer. Utbetaling skal kun skje etter at mottaker skriftlig har akseptert vilkårene for tildelingen.</article><article class="legalP" id="paragraf-11-ledd-2">Før restbeløpet eller støtten i sin helhet kan utbetales, må søker ha innsendt et eksemplar av det ferdige produkt eller en annen form for bekreftelse på at prosjektet er fullført.</article><article class="legalP" id="paragraf-11-ledd-3">Dokumentasjon fra tilskuddsmottaker skal registreres og oppbevares i sekretariatet.</article><article class="legalP" id="paragraf-11-ledd-4">Det skal føres regnskap for prosjektet som er tildelt støtte. Regnskapet skal være underskrevet og legges frem før siste del av midlene utbetales. For støttebeløp over kr 100&#xa0;000 skal regnskapet være revidert av registrert eller statsautorisert revisor.</article></article><article class="legalArticle" data-lovdata-URL="LTI/forskrift/2009-03-31-381/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Oppfølging og kontroll</span></h2><article class="legalP" id="paragraf-12-ledd-1">Sekretariatet skal foreta en generell formalia- og rimelighetskontroll av rapportene. Det vil si å kontrollere at disse er datert og signert og at tallmaterialet ikke virker usannsynlig. Dersom det er vesentlige uklare forhold i rapporteringen må tilskuddsmottaker bes om en nærmere redegjørelse.</article><article class="legalP" id="paragraf-12-ledd-2">Det skal som stikkprøvekontroll foretas en vurdering av regnskapet mot budsjett og finansieringsplan, for blant annet å kontrollere at statstilskuddets andel av planlagt finansiering er i henhold til faktisk del.</article><article class="legalP" id="paragraf-12-ledd-3">Fond for lyd og bilde, Kultur- og kirkedepartementet og Riksrevisjonen kan kontrollere at tilskudd fra fondet nyttes etter forutsetningene, jf. Stortingets bevilgningsreglement § 10, annet ledd og § 12, tredje ledd i lov 7. mai 2004 nr. 21 om Riksrevisjonen.</article></article><article class="legalArticle" data-lovdata-URL="LTI/forskrift/2009-03-31-381/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Rapport fra FLB</span></h2><article class="legalP" id="paragraf-13-ledd-1">Styret for FLB gir melding til departementet og rettighetshaverorganisasjonene om foregående års virksomhet innen fastsatt frist hvert år.</article></article><article class="legalArticle" data-lovdata-URL="LTI/forskrift/2009-03-31-381/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Ikrafttredelse</span></h2><article class="legalP" id="paragraf-14-ledd-1">Forskriften trer i kraft fra 1. januar 2010. Fra samme tidspunkt oppheves forskrift 19. januar 1999 nr. 137 om tilskudd fra Fond for lyd og bilde fastsatt av Kulturdepartementet med senere endringer.</article></article></main></body></html>