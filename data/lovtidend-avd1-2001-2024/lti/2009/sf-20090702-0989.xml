<!DOCTYPE html><html lang="no"><head><title>Delegering av myndighet til den regionale komiteen for medisinsk og helsefaglig forskningsetikk etter helsepersonelloven § 29 første ledd og forvaltningsloven § 13d første ledd</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2009-07-02-989</dd><dt class="dokid">DokumentID</dt><dd class="dokid">LTI/forskrift/2009-07-02-989</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="publishedIn">Publisert i</dt><dd class="publishedIn">I 2009 hefte 9 s 1574</dd><dt class="dateInForce">I kraft fra</dt><dd class="dateInForce">2009-07-02</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1999-07-02-64/§29</li><li>lov/1967-02-10/§13d</li></ul></dd><dt class="dateOfPublication">Kunngjort</dt><dd class="dateOfPublication">2009-07-14 13:55</dd><dt class="journalNumber">Journalnummer</dt><dd class="journalNumber">2009-0771</dd><dt class="titleShort">Korttittel</dt><dd class="titleShort">Deleg. etter helsepersonelloven og fvl.</dd><dt class="title">Tittel</dt><dd class="title">Delegering av myndighet til den regionale komiteen for medisinsk og helsefaglig forskningsetikk etter helsepersonelloven § 29 første ledd og forvaltningsloven § 13d første ledd</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Helse- og omsorgsdepartementet 2. juli 2009 med hjemmel i lov 2. juli 1999 nr. 64 om helsepersonell m.v. (helsepersonelloven) § 29 første ledd og lov 10. februar 1967 om behandlingsmåten i forvaltningssaker (forvaltningsloven) § 13d første ledd.</dd><dt class="refid">RefID</dt><dd class="refid">forskrift/2009-07-02-989</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Delegering av myndighet til den regionale komiteen for medisinsk og helsefaglig forskningsetikk etter helsepersonelloven § 29 første ledd og forvaltningsloven § 13d første ledd</li></ul></dd></dl></header><main class="documentBody" data-lovdata-URL="LTI/forskrift/2009-07-02-989" id="dokument"><h1>Delegering av myndighet til den regionale komiteen for medisinsk og helsefaglig forskningsetikk etter helsepersonelloven § 29 første ledd og forvaltningsloven § 13d første ledd</h1><article class="legalP" id="ledd-1">Det følger av lov 2. juli 1999 nr. 64 om helsepersonell m.v. (helsepersonelloven) § 29 første ledd at departementet kan bestemme at opplysninger kan eller skal gis til bruk i forskning, og at det kan skje uten hinder av taushetsplikt etter § 21. Av bestemmelsens andre ledd fremkommer at departementet kan delegere myndighet etter første ledd til den regionale komiteen for medisinsk og helsefaglig forskningsetikk.</article><article class="legalP" id="ledd-2">Av lov 10. februar 1967 om behandlingsmåten i forvaltningssaker (forvaltningsloven) § 13d første ledd følger at når det finnes rimelig og ikke medfører uforholdsmessig ulempe for andre interesser, kan departementet bestemme at et forvaltningsorgan kan eller skal gi opplysninger til bruk i forskning, og at dette skal skje uten hinder av organets taushetsplikt etter § 13. Det følger av forskrift 15. desember 2006 nr. 1456 til forvaltningsloven (forvaltningsforskriften) § 8 bokstav c at myndighet etter forvaltningsloven § 13d første ledd kan delegeres fra Helse- og omsorgsdepartementet til den regionale komiteen for medisinsk og helsefaglig forskningsetikk for så vidt gjelder opplysninger som er underlagt taushetsplikt etter helseregisterloven § 15, jf. forvaltningsloven § 13.</article><article class="legalP" id="ledd-3">Etter en helhetsvurdering har departementet funnet det hensiktsmessig at vurdering av om det skal gis dispensasjon fra taushetsplikt for opplysninger til bruk i forskning, foretas av den regionale komiteen for medisinsk og helsefaglig forskningsetikk.</article><article class="legalP" id="ledd-4">Helse- og omsorgsdepartementet delegerer med dette myndighet til den regionale komiteen for medisinsk og helsefaglig forskningsetikk etter lov 2. juli 1999 nr. 64 om helsepersonell m.v. (helsepersonelloven) § 29 første ledd og lov 10. februar 1967 om behandlingsmåten i forvaltningssaker (forvaltningsloven) § 13d første ledd, jf. forskrift 15. desember 2006 nr. 1456 til forvaltningsloven (forvaltningsforskriften) § 8 bokstav c.</article><article class="legalP" id="ledd-5">Slik myndighet har frem til nå vært delegert til Helsedirektoratet. Etter endring i forvaltningslovforskriften § 8 bokstav c, jf. forskrift 26. juni 2009 nr. 868, har departementet etter 1. juli 2009 ikke lenger hjemmel til å delegere myndighet etter forvaltningsloven § 13d første ledd til Helsedirektoratet. Helsedirektoratet har således ikke lenger myndighet til å treffe vedtak om dispensasjon fra taushetsplikt med hjemmel i forvaltningsloven § 13d første ledd. Med herværende vedtak om delegering av myndighet til den regionale komiteen for medisinsk og helsefaglig forskningsetikk, opphører videre Helsedirektoratets myndighet til å treffe vedtak om dispensasjon fra taushetsplikt med hjemmel i helsepersonelloven § 29 første ledd.</article></main></body></html>