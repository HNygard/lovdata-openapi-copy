<!DOCTYPE html><html lang="no"><head><title>Forskrift om særskilt kompensasjonsordning for psykiske belastningsskader som følge av deltakelse i internasjonale operasjoner</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2009-12-22-1768</dd><dt class="dokid">DokumentID</dt><dd class="dokid">LTI/forskrift/2009-12-22-1768</dd><dt class="ministry">Departement</dt><dd class="ministry"><ul><li>Forsvarsdepartementet</li></ul></dd><dt class="publishedIn">Publisert i</dt><dd class="publishedIn">I 2010 hefte 1 s 39</dd><dt class="dateInForce">I kraft fra</dt><dd class="dateInForce">2010-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2010-01-07 15:30</dd><dt class="journalNumber">Journalnummer</dt><dd class="journalNumber">2009-1389</dd><dt class="titleShort">Korttittel</dt><dd class="titleShort">Forskrift om kompensasjon for psykisk belastning</dd><dt class="title">Tittel</dt><dd class="title">Forskrift om særskilt kompensasjonsordning for psykiske belastningsskader som følge av deltakelse i internasjonale operasjoner</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Forsvarsdepartementet 22. desember 2009 med hjemmel i Stortingets årlige budsjettvedtak, jf. Prop.1 S (2009–2010).</dd><dt class="refid">RefID</dt><dd class="refid">forskrift/2009-12-22-1768</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om særskilt kompensasjonsordning for psykiske belastningsskader som følge av deltakelse i internasjonale operasjoner<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Vilkår for kompensasjon</li><li>§ 4. Kompensasjonens størrelse</li><li>§ 5. Forholdet til andre ytelser</li><li>§ 6. Kompensasjon til etterlatte</li><li>§ 7. Terminvise ytelser</li><li>§ 8. Etteroppgjør ved endringer i ervervsmessig uførhet</li><li>§ 9. Saksbehandlingsregler</li><li>§ 10. Dekning av advokatutgifter og spesialisterklæring</li><li>§ 11. Foreldelse</li><li>§ 12. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2009-12-22-1768" id="dokument"><h1>Forskrift om særskilt kompensasjonsordning for psykiske belastningsskader som følge av deltakelse i internasjonale operasjoner</h1><article class="legalArticle" data-lovdata-URL="LTI/forskrift/2009-12-22-1768/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med forskriften er å gi økonomisk kompensasjon til tilsatt og tidligere tilsatt militært personell i Forsvarsdepartementet med underliggende etater, som har pådratt seg en psykisk belastningsskade som følge av tjenestegjøring i en internasjonal operasjon.</article></article><article class="legalArticle" data-lovdata-URL="LTI/forskrift/2009-12-22-1768/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften gjelder for militært personell som har tjenestegjort i en internasjonal operasjon i perioden 1. januar 1978 og frem til og med 31. desember 2009.</article><article class="legalP" id="paragraf-2-ledd-2">Som internasjonal operasjon regnes enhver operasjon i utlandet som krever bruk av militære styrker, og som er godkjent av norske myndigheter.</article></article><article class="legalArticle" data-lovdata-URL="LTI/forskrift/2009-12-22-1768/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Vilkår for kompensasjon</span></h2><article class="legalP" id="paragraf-3-ledd-1">Personer som har pådratt seg varig psykisk belastningsskade som følge av tjenestegjøring i internasjonal operasjon og som har medført varig ervervsmessig uførhet, har krav på kompensasjon etter denne ordningen.</article><article class="legalP" id="paragraf-3-ledd-2">De alminnelige krav til årsakssammenheng gjelder. Det må være sannsynlighetsovervekt for at tjenesten i en internasjonal operasjon er årsak til den psykiske belastningsskaden. For å legge til grunn slik årsakssammenheng, må det blant annet fremlegges en spesialisterklæring utarbeidet i samsvar med mandat fra Forsvarsdepartementet.</article></article><article class="legalArticle" data-lovdata-URL="LTI/forskrift/2009-12-22-1768/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Kompensasjonens størrelse</span></h2><article class="legalP" id="paragraf-4-ledd-1">Ved 100 prosent varig ervervsmessig uførhet ytes kompensasjon tilsvarende 35 ganger folketrygdens grunnbeløp. Ved lavere ervervsmessig uførhet enn 100 prosent reduseres kompensasjonen tilsvarende.</article><article class="legalP" id="paragraf-4-ledd-2">Ved beregningen av kompensasjonen legges folketrygdens grunnbeløp på oppgjørstidspunktet til grunn for beregningen.</article></article><article class="legalArticle" data-lovdata-URL="LTI/forskrift/2009-12-22-1768/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Forholdet til andre ytelser</span></h2><article class="legalP" id="paragraf-5-ledd-1">Kompensasjon etter denne forskrift kommer i tillegg til lovbestemte trygdeytelser og utbetaling av private forsikringer.</article><article class="legalP" id="paragraf-5-ledd-2">Utbetaling etter denne forskrift reduseres krone for krone dersom det er utbetalt erstatning eller annen kompensasjon fra staten for den påførte skade.</article><article class="legalP" id="paragraf-5-ledd-3">Allerede utbetalt kompensasjon etter denne forskrift kommer til fradrag krone for krone i erstatning som utbetales på annet rettslig grunnlag fra staten.</article><article class="legalP" id="paragraf-5-ledd-4">Dersom skadelidte vil oppnå høyere ytelse etter forskrift 2. desember 2004 nr. 1563 om billighetserstatning for psykiske belastningsskader som følge av deltakelse i internasjonale operasjoner mv., utbetales ytelsen etter denne forskrift.</article></article><article class="legalArticle" data-lovdata-URL="LTI/forskrift/2009-12-22-1768/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Kompensasjon til etterlatte</span></h2><article class="legalP" id="paragraf-6-ledd-1">Dersom skadelidte dør før kompensasjonen i sin helhet har kommet til utbetaling eller hvis Statens pensjonskasse har mottatt krav fra skadelidte etter denne forskrift, men oppgjøret ikke er kommet til utbetaling før skadelidte dør, utbetales gjenstående kompensasjon til de etterlatte etter fjerde ledd.</article><article class="legalP" id="paragraf-6-ledd-2">Som etterlatte regnes;<ul class="defaultList"><li data-li-identifier="a)" data-name="a)"><article class="listArticle" id="paragraf-6-ledd-2-punkt-1"><article class="legalP" id="paragraf-6-ledd-2-punkt-1-ledd-1">ektefelle</article></article></li><li data-li-identifier="b)" data-name="b)"><article class="listArticle" id="paragraf-6-ledd-2-punkt-2"><article class="legalP" id="paragraf-6-ledd-2-punkt-2-ledd-1">registrert partner</article></article></li><li data-li-identifier="c)" data-name="c)"><article class="listArticle" id="paragraf-6-ledd-2-punkt-3"><article class="legalP" id="paragraf-6-ledd-2-punkt-3-ledd-1">samboer. Som samboer regnes en person som avdøde har bodd sammen med i ekteskapslignede forhold, og det fremgår av Folkeregisteret at de har hatt samme bolig i de ni siste månedene. For samboere som har felles barn og felles bolig gjelder ikke krav til ni måneders bofellesskap på samme folkeregistrerte adresse</article></article></li><li data-li-identifier="d)" data-name="d)"><article class="listArticle" id="paragraf-6-ledd-2-punkt-4"><article class="legalP" id="paragraf-6-ledd-2-punkt-4-ledd-1">barn under 20 år. Disse skal ha minst 40 prosent av kompensasjonsbeløpet selv om det finnes etterlatte som nevnt i bokstav a, b eller c</article></article></li><li data-li-identifier="e)" data-name="e)"><article class="listArticle" id="paragraf-6-ledd-2-punkt-5"><article class="legalP" id="paragraf-6-ledd-2-punkt-5-ledd-1">andre som for en vesentlig del ble forsørget av avdøde.</article></article></li></ul></article><article class="legalP" id="paragraf-6-ledd-3">En person anses ikke som ektefelle etter første ledd bokstav a når det på dødsfallstidspunktet er avsagt dom for, eller gitt bevilling til separasjon eller skilsmisse. Dette gjelder selv om avgjørelsen ikke er rettskraftig eller endelig. En person regnes ikke som samboer dersom det på dødsfallstidspunktet forelå forhold som var til hinder for at lovlig ekteskap kunne inngås.</article><article class="legalP" id="paragraf-6-ledd-4">Dersom skadelidte ikke har etterlatte etter andre ledd tilfaller kompensasjonen skadelidtes dødsbo.</article><article class="legalP" id="paragraf-6-ledd-5">Utbetaling av kompensasjon til etterlatte i henhold til denne forskrift § 6 utbetales som en engangsytelse.</article></article><article class="legalArticle" data-lovdata-URL="LTI/forskrift/2009-12-22-1768/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Terminvise ytelser</span></h2><article class="legalP" id="paragraf-7-ledd-1">Utbetaling av kompensasjon skal som hovedregel gis som en engangsytelse. Dersom det samlede beløpet utgjør mer enn 9 ganger folketrygdens grunnbeløp, kan skadelidte velge å få engangsytelsen helt eller delvis utbetalt terminvis.</article><article class="legalP" id="paragraf-7-ledd-2">De terminvise ytelser utbetales månedlig frem til pensjonsalder og er å regne som avdrag på det totale kompensasjonsbeløpet.</article><article class="legalP" id="paragraf-7-ledd-3">Statens Pensjonskasse skal informere generelt om konsekvensene ved valget mellom engangsutbetaling og terminvise ytelser ved utmålinger av det samlede kompensasjonsbeløpet.</article></article><article class="legalArticle" data-lovdata-URL="LTI/forskrift/2009-12-22-1768/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Etteroppgjør ved endringer i ervervsmessig uførhet</span></h2><article class="legalP" id="paragraf-8-ledd-1">Er kompensasjonen fastsatt etter § 4 i denne forskrift, kan skadelidte kreve etteroppgjør dersom den varige ervervsmessige uføregraden som følge av at skaden endrer seg vesentlig. Krav om etteroppgjør må fremsettes innen 5 år etter at oppgjøret var avsluttet.</article><article class="legalP" id="paragraf-8-ledd-2">Ved etteroppgjør etter denne forskrift, beregnes først differansen mellom kompensasjonen skadelidte fikk ved oppgjøret og den kompensasjonen skadelidte ville ha fått ved oppgjøret om den nye ervervsmessige invaliditetsgraden var blitt lagt til grunn. Deretter beregnes tilleggskompensasjon på grunnlag av folketrygdens grunnbeløp på det nye oppgjørstidspunktet. Samlet kompensasjon kan ikke overstige 35 ganger folketrygdens grunnbeløp.</article><article class="legalP" id="paragraf-8-ledd-3">Denne bestemmelsen skal forstås på samme måte som § 5-1 i forskrift 21. desember 1990 nr. 1027 om standardisert erstatning etter lov om yrkesskadeforsikring. Ved terminvise utbetalinger beregnet etter § 7, kan etteroppgjør bare få virkning for fremtidige utbetalinger.</article></article><article class="legalArticle" data-lovdata-URL="LTI/forskrift/2009-12-22-1768/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Saksbehandlingsregler</span></h2><article class="legalP" id="paragraf-9-ledd-1">Søknad om kompensasjon fremmes til Statens pensjonskasse.</article><article class="legalP" id="paragraf-9-ledd-2">Vedtak fattet av Statens pensjonskasse kan påklages til særskilt nemnd utpekt av Forsvarsdepartementet.</article><article class="legalP" id="paragraf-9-ledd-3">For øvrig gjelder lov 10. februar 1967 om behandlingsmåten i forvaltningssaker (forvaltningsloven).</article></article><article class="legalArticle" data-lovdata-URL="LTI/forskrift/2009-12-22-1768/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Dekning av advokatutgifter og spesialisterklæring</span></h2><article class="legalP" id="paragraf-10-ledd-1">Rimelige og nødvendige utgifter til utarbeidelse av spesialisterklæring og utgifter til juridisk bistand i anledning saken dekkes i den utstrekning skadelidte kan dokumentere psykisk belastningsskade og tjeneste i internasjonal operasjon.</article></article><article class="legalArticle" data-lovdata-URL="LTI/forskrift/2009-12-22-1768/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Foreldelse</span></h2><article class="legalP" id="paragraf-11-ledd-1">Krav om kompensasjon etter denne forskrift foreldes tidligst tre år etter ikrafttredelsesdato.</article><article class="legalP" id="paragraf-11-ledd-2">For øvrig gjelder lov 18. mai 1979 nr. 18 om foreldelse av fordringer.</article></article><article class="legalArticle" data-lovdata-URL="LTI/forskrift/2009-12-22-1768/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttredelse</span></h2><article class="legalP" id="paragraf-12-ledd-1">Forskriften trer i kraft 1. januar 2010.</article></article></main></body></html>