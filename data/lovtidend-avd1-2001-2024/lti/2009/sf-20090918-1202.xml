<!DOCTYPE html><html lang="no"><head><title>Forskrift om kompensasjon for ekstra kostnader i melkeproduksjon som følge av beiterestriksjoner i 2009 på grunn av utbrudd av dyresykdommen  «Blåtunge»</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2009-09-18-1202</dd><dt class="dokid">DokumentID</dt><dd class="dokid">LTI/forskrift/2009-09-18-1202</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="publishedIn">Publisert i</dt><dd class="publishedIn">I 2009 hefte 10 s 1735</dd><dt class="dateInForce">I kraft fra</dt><dd class="dateInForce">2009-09-18 – 2009-12-31</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-23/§3</li><li>lov/1995-05-12-23/§18</li><li>forskrift/1995-05-12-413</li></ul></dd><dt class="dateOfPublication">Kunngjort</dt><dd class="dateOfPublication">2009-09-22 13:50</dd><dt class="journalNumber">Journalnummer</dt><dd class="journalNumber">2009-0898</dd><dt class="titleShort">Korttittel</dt><dd class="titleShort">Forskrift om kompensasjon for blåtungekostnader</dd><dt class="title">Tittel</dt><dd class="title">Forskrift om kompensasjon for ekstra kostnader i melkeproduksjon som følge av beiterestriksjoner i 2009 på grunn av utbrudd av dyresykdommen  «Blåtunge»</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Landbruks- og matdepartementet 18. september 2009 med hjemmel i lov 12. mai 1995 nr. 23 om jord (jordlova) § 3 og § 18, jf. delegeringsvedtak 12. mai 1995 nr. 413.</dd><dt class="refid">RefID</dt><dd class="refid">forskrift/2009-09-18-1202</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om kompensasjon for ekstra kostnader i melkeproduksjon som følge av beiterestriksjoner i 2009 på grunn av utbrudd av dyresykdommen «Blåtunge»<ul class="tocSubUl"><li>§ 1. Formål</li><li>§ 2. Vilkår</li><li>§ 3. Kompensasjonens størrelse</li><li>§ 4. Søknad og utbetaling</li><li>§ 5. Opplysningsplikt og kontroll</li><li>§ 6. Retting av feilutbetalinger</li><li>§ 7. Avkorting mv.</li><li>§ 8. Innkreving av tilbakebetalings- eller avkortingsbeløp mv.</li><li>§ 9. Administrasjon, klage og dispensasjon</li><li>§ 10. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2009-09-18-1202" id="dokument"><h1>Forskrift om kompensasjon for ekstra kostnader i melkeproduksjon som følge av beiterestriksjoner i 2009 på grunn av utbrudd av dyresykdommen  «Blåtunge»</h1><article class="legalArticle" data-lovdata-URL="LTI/forskrift/2009-09-18-1202/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med forskriften er å yte en kompensasjon til melkeprodusenter som sommeren 2009 ikke fikk sendt sine melkekyr til fellesbeite på grunn av restriksjoner mot flytting av dyr som Mattilsynet innførte for å redusere smittefaren av dyresykdommen «Blåtunge».</article></article><article class="legalArticle" data-lovdata-URL="LTI/forskrift/2009-09-18-1202/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Vilkår</span></h2><article class="legalP" id="paragraf-2-ledd-1">Kompensasjon etter denne forskriften kan gis til foretak som har rett til produksjonstilskudd etter § 3 og § 4 i forskrift 22. mars 2002 nr. 283 om produksjonstilskudd i jordbruket. Foretaket må ha blitt forhindret fra å sende sine melkekyr på fellesbeite for melkeproduksjon sommeren 2009 som følge av fastlagt sperresone i forskrift 20. februar 2009 nr. 215 om opprettelse av soner for å bekjempe bluetongue.</article><article class="legalP" id="paragraf-2-ledd-2">Det gis ikke kompensasjon dersom foretaket får dekket tapet på annen måte.</article></article><article class="legalArticle" data-lovdata-URL="LTI/forskrift/2009-09-18-1202/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Kompensasjonens størrelse</span></h2><article class="legalP" id="paragraf-3-ledd-1">Det kan gis en kompensasjon på 6&#xa0;000 kroner per melkeku som skulle vært sendt på fellesbeite for melkeproduksjon sommeren 2009.</article></article><article class="legalArticle" data-lovdata-URL="LTI/forskrift/2009-09-18-1202/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Søknad og utbetaling</span></h2><article class="legalP" id="paragraf-4-ledd-1">Søknad om kompensasjon skal sendes kommunen innen 31. oktober 2009. Dokumentasjon på antall melkekyr som skulle vært sendt på fellesbeite skal vedlegges søknaden.</article><article class="legalP" id="paragraf-4-ledd-2">Krav på kompensasjon kan ikke overdras eller pantsettes.</article></article><article class="legalArticle" data-lovdata-URL="LTI/forskrift/2009-09-18-1202/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Opplysningsplikt og kontroll</span></h2><article class="legalP" id="paragraf-5-ledd-1">Søkere av kompensasjon plikter å gi alle opplysninger som kommunen, fylkesmannen og Statens landbruksforvaltning finner nødvendig for å kunne forvalte ordningen.</article><article class="legalP" id="paragraf-5-ledd-2">Kommunen, fylkesmannen og Statens landbruksforvaltning fører tilsyn med at utbetaling av kompensasjon er riktig, og har adgang til all bokføring, korrespondanse og opptegnelser som vedkommer kompensasjonen. Det kan kreves at opplysningene bekreftes av revisor.</article><article class="legalP" id="paragraf-5-ledd-3">Kommunen, fylkesmannen og Statens landbruksforvaltning kan foreta stedlig kontroll hos mottaker av kompensasjonen.</article></article><article class="legalArticle" data-lovdata-URL="LTI/forskrift/2009-09-18-1202/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Retting av feilutbetalinger</span></h2><article class="legalP" id="paragraf-6-ledd-1">Statens landbruksforvaltning kan rette feil i utbetalt kompensasjon, enten ved etterbetaling eller krav om tilbakebetaling av kompensasjon fra mottaker.</article></article><article class="legalArticle" data-lovdata-URL="LTI/forskrift/2009-09-18-1202/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Avkorting mv.</span></h2><article class="legalP" id="paragraf-7-ledd-1">Dersom foretaket uaktsomt eller forsettlig har gitt feil eller mangelfulle opplysninger i søknad, rapportering eller på annen måte, som har eller ville dannet grunnlag for en urettmessig kompensasjonsutbetaling, kan hele eller deler av kompensasjonen som tilfaller foretaket avkortes.</article><article class="legalP" id="paragraf-7-ledd-2">Dersom foretaket, i henhold til forvaltningsvedtak eller dom, driver eller har drevet sin virksomhet i strid med regelverk for jordbruksvirksomhet, kan hele eller deler av kompensasjonen holdes tilbake inntil forholdet er rettet. Er det ved overtredelsen av slikt regelverk utvist grov uaktsomhet eller forsett, kan hele eller deler av kompensasjonen som tilfaller foretaket avkortes.</article></article><article class="legalArticle" data-lovdata-URL="LTI/forskrift/2009-09-18-1202/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Innkreving av tilbakebetalings- eller avkortingsbeløp mv.</span></h2><article class="legalP" id="paragraf-8-ledd-1">Differansen mellom utbetalt beløp og berettiget kompensasjon som følge av vedtak om tilbakebetaling etter § 6 eller avkorting etter § 7, kan kreves tilbakebetalt fra foretaket.</article><article class="legalP" id="paragraf-8-ledd-2">Krav fra offentlig myndighet som utspringer av foretakets jordbruksvirksomhet kan motregnes i kompensasjonsutbetalingen til foretaket.</article><article class="legalP" id="paragraf-8-ledd-3">Der foretaket ikke var i aktsom god tro om utbetalingen, kan renter kreves fra det tidspunkt tilbakebetalingskravet er kommet fram til foretaket. Ved grov uaktsomhet eller forsett kan renter kreves fra tidspunktet for utbetalingen av det urettmessige tilskuddet. Rentefoten skal settes lik den rentefot som til enhver tid er fastsatt av Finansdepartementet i medhold av § 3 i lov 17. desember 1976 nr. 100 om renter ved forsinket betaling m.m.</article></article><article class="legalArticle" data-lovdata-URL="LTI/forskrift/2009-09-18-1202/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Administrasjon, klage og dispensasjon</span></h2><article class="legalP" id="paragraf-9-ledd-1">Vedtak om kompensasjon fattes av fylkesmannen. Kommunen skal gi en uttalelse til søknaden før saken oversendes fylkesmannen.</article><article class="legalP" id="paragraf-9-ledd-2">Vedtak fattet av fylkesmannen kan påklages til Statens landbruksforvaltning.</article><article class="legalP" id="paragraf-9-ledd-3">Statens landbruksforvaltning kan dispensere fra forskriften når særlige grunner tilsier det.</article><article class="legalP" id="paragraf-9-ledd-4">Statens landbruksforvaltning kan gi utfyllende bestemmelser til forskriften.</article></article><article class="legalArticle" data-lovdata-URL="LTI/forskrift/2009-09-18-1202/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse</span></h2><article class="legalP" id="paragraf-10-ledd-1">Denne forskriften trer i kraft straks og gjelder frem til 31. desember 2009.</article></article></main></body></html>