<!DOCTYPE html><html lang="no"><head><title>Forskrift om kompensasjon for utgifter til renter til investeringer i skole- og svømmeanlegg fra Husbanken</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2009-12-17-1724</dd><dt class="dokid">DokumentID</dt><dd class="dokid">LTI/forskrift/2009-12-17-1724</dd><dt class="ministry">Departement</dt><dd class="ministry"><ul><li>Kommunal- og regionaldepartementet</li></ul></dd><dt class="publishedIn">Publisert i</dt><dd class="publishedIn">I 2009 hefte 14 s 2380</dd><dt class="dateInForce">I kraft fra</dt><dd class="dateInForce">2010-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2008-12-16-1485</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2009-05-29-30/§1</li></ul></dd><dt class="dateOfPublication">Kunngjort</dt><dd class="dateOfPublication">2010-01-05 16:15</dd><dt class="journalNumber">Journalnummer</dt><dd class="journalNumber">2009-1352</dd><dt class="titleShort">Korttittel</dt><dd class="titleShort">Forskrift om rentekompensasjon, Husbanken</dd><dt class="title">Tittel</dt><dd class="title">Forskrift om kompensasjon for utgifter til renter til investeringer i skole- og svømmeanlegg fra Husbanken</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kommunal- og regionaldepartementet 17. desember 2009 med hjemmel i lov 29. mai 2009 nr. 30 om Husbanken § 1.</dd><dt class="refid">RefID</dt><dd class="refid">forskrift/2009-12-17-1724</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om kompensasjon for utgifter til renter til investeringer i skole- og svømmeanlegg fra Husbanken<ul class="tocSubUl"><li>§ 1. Formål</li><li>§ 2. Hvem som kan få rentekompensasjon</li><li>§ 3. Hva det skal gis rentekompensasjon til</li><li>§ 4. Størrelsen på rentekompensasjonen</li><li>§ 5. Søknad og saksgang</li><li>§ 6. Særlige bestemmelser</li><li>§ 7. Nærmere retningslinjer</li><li>§ 8. Prioritering</li><li>§ 9. Sanksjoner ved mislighold</li><li>§ 10. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2009-12-17-1724" id="dokument"><h1>Forskrift om kompensasjon for utgifter til renter til investeringer i skole- og svømmeanlegg fra Husbanken</h1><article class="legalArticle" data-lovdata-URL="LTI/forskrift/2009-12-17-1724/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Rentekompensasjonen skal stimulere kommunene og fylkeskommunene til å rehabilitere og investere i skole- og svømmeanlegg.</article><article class="legalP" id="paragraf-1-ledd-2">Ordningen skal bidra til å sikre at alle elever i grunnskolen og i videregående skole får gode læringsforhold. Funksjonshemmedes behov skal ivaretas.</article></article><article class="legalArticle" data-lovdata-URL="LTI/forskrift/2009-12-17-1724/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Hvem som kan få rentekompensasjon</span></h2><article class="legalP" id="paragraf-2-ledd-1">Rentekompensasjon gis til kommuner og fylkeskommuner.</article><article class="legalP" id="paragraf-2-ledd-2">Innenfor sin tildelte ramme kan kommuner eller fylkeskommuner søke om rentekompensasjon til rehabiliteringsprosjekter på vegne av:<ul class="defaultList"><li data-li-identifier="a)" data-name="a)"><article class="listArticle" id="paragraf-2-ledd-2-punkt-1"><article class="legalP" id="paragraf-2-ledd-2-punkt-1-ledd-1">private grunn- og videregående skoler med rett til statstilskudd</article></article></li><li data-li-identifier="b)" data-name="b)"><article class="listArticle" id="paragraf-2-ledd-2-punkt-2"><article class="legalP" id="paragraf-2-ledd-2-punkt-2-ledd-1">trossamfunn eller andre ideelle organisasjoner som leier ut lokaler til private skoler med rett til statstilskudd.</article></article></li></ul></article></article><article class="legalArticle" data-lovdata-URL="LTI/forskrift/2009-12-17-1724/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Hva det skal gis rentekompensasjon til</span></h2><article class="legalP" id="paragraf-3-ledd-1">Til kommuner og fylkeskommuner kan det gis rentekompensasjon ved investeringer til rehabilitering og nybygging av skole- og svømmeanlegg. Det er ikke nødvendig at svømmeanlegget er fysisk tilknyttet skoleanlegget, men at det benyttes til svømmeopplæring i regi av skolen.</article><article class="legalP" id="paragraf-3-ledd-2">Tiltakene skal være av investeringsmessig karakter og kunne lånefinansieres i henhold til kommuneloven § 50.</article><article class="legalP" id="paragraf-3-ledd-3">Kommuner og fylkeskommuner kan søke rentekompensasjon til prosjekter som er påbegynt, men som blir ferdigstilt etter 1. januar 2009.</article><article class="legalP" id="paragraf-3-ledd-4">For private skoler og trossamfunn, jf. § 2 annet ledd, kan det gis rentekompensasjon kun ved investeringer til rehabilitering av skoleanlegg, og hvor prosjektene blir ferdigstilt etter 1. januar 2010.</article></article><article class="legalArticle" data-lovdata-URL="LTI/forskrift/2009-12-17-1724/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Størrelsen på rentekompensasjonen</span></h2><article class="legalP" id="paragraf-4-ledd-1">Årlig bevilgning og årlig investeringsramme fastsettes av Stortinget.</article><article class="legalP" id="paragraf-4-ledd-2">Fordelingen av investeringsrammen mellom kommunene, og mellom kommunene og fylkeskommunene, skjer etter en fordelingsnøkkel gitt av Kunnskapsdepartementet.</article><article class="legalP" id="paragraf-4-ledd-3">Rentekompensasjonen utbetales etterskuddsvis og beregnes på grunnlag av rentekostnader som tilsvarer et husbanklån med flytende rente over 20 år med 5 års avdragsfrihet.</article></article><article class="legalArticle" data-lovdata-URL="LTI/forskrift/2009-12-17-1724/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Søknad og saksgang</span></h2><article class="legalP" id="paragraf-5-ledd-1">Kommuner og fylkeskommuner søker Husbanken om tilsagn og utbetaling av rentekompensasjon.</article><article class="legalP" id="paragraf-5-ledd-2">Private skoler og trossamfunn, jf. § 2 annet ledd, søker kommunen eller fylkeskommunen som vurderer prosjektet i forhold til sin egen investeringsramme. Kommunen eller fylkeskommunen søker eventuelt Husbanken på vegne av disse.</article><article class="legalP" id="paragraf-5-ledd-3">Husbanken organiserer søknadsmottak, og utbetaler rentekompensasjonen innenfor de økonomiske rammer som årlig er stilt til disposisjon.</article></article><article class="legalArticle" data-lovdata-URL="LTI/forskrift/2009-12-17-1724/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Særlige bestemmelser</span></h2><article class="legalP" id="paragraf-6-ledd-1">Utforming og innredning skal følge bestemmelsene i forskrift 1. desember 1995 nr. 928 om miljørettet helsevern i barnehager og skoler m.v. dersom det ikke foreligger dokumenterte dispensasjoner etter samme forskrift.</article><article class="legalP" id="paragraf-6-ledd-2">Det skal tas hensyn til miljø, energi og universell utforming i prosjekter der dette er relevant.</article></article><article class="legalArticle" data-lovdata-URL="LTI/forskrift/2009-12-17-1724/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Nærmere retningslinjer</span></h2><article class="legalP" id="paragraf-7-ledd-1">Husbanken gir nærmere retningslinjer for gjennomføringen av rentekompensasjonsordningen.</article></article><article class="legalArticle" data-lovdata-URL="LTI/forskrift/2009-12-17-1724/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Prioritering</span></h2><article class="legalP" id="paragraf-8-ledd-1">Departementet kan fastsette regler om prioritering av søknader.</article></article><article class="legalArticle" data-lovdata-URL="LTI/forskrift/2009-12-17-1724/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Sanksjoner ved mislighold</span></h2><article class="legalP" id="paragraf-9-ledd-1">Dersom det avdekkes av forutsetningene for tilskuddet ikke er overholdt, kan Husbanken redusere eller stanse utbetalingen av rentekompensasjonen, og eventuelt kreve tilbakebetaling.</article><article class="legalP" id="paragraf-9-ledd-2">Rentekompensasjonen opphører dersom en privat skole blir lagt ned eller lokalene blir overdratt til eiere som ikke oppfyller kravene i henhold til § 2 annet ledd.</article></article><article class="legalArticle" data-lovdata-URL="LTI/forskrift/2009-12-17-1724/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse</span></h2><article class="legalP" id="paragraf-10-ledd-1">Forskriften trer i kraft 1. januar 2010.</article><article class="legalP" id="paragraf-10-ledd-2">Samtidig oppheves forskrift 16. desember 2008 nr. 1485 om kompensasjon for utgifter til renter til investeringer i skole- og svømmeanlegg fra Den Norske Stats Husbank.</article></article></main></body></html>