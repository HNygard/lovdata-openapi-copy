<!DOCTYPE html><html lang="no"><head><title>Forskrift om tilskudd til pakkefinansiert utvikling og produksjon av flere kinofilmer og pakkefinansiert utvikling av dokumentarfilmer som ikke er kinofilmer</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2009-12-17-1752</dd><dt class="dokid">DokumentID</dt><dd class="dokid">LTI/forskrift/2009-12-17-1752</dd><dt class="ministry">Departement</dt><dd class="ministry"><ul><li>Kultur- og kirkedepartementet</li></ul></dd><dt class="publishedIn">Publisert i</dt><dd class="publishedIn">I 2010 hefte 1 s 13</dd><dt class="dateInForce">I kraft fra</dt><dd class="dateInForce">2010-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>forskrift/2009-09-07-1168/§1-17</li></ul></dd><dt class="dateOfPublication">Kunngjort</dt><dd class="dateOfPublication">2010-01-07 15:30</dd><dt class="journalNumber">Journalnummer</dt><dd class="journalNumber">2009-1357</dd><dt class="titleShort">Korttittel</dt><dd class="titleShort">Forskrift om tilskudd til dokumentarfilmer</dd><dt class="title">Tittel</dt><dd class="title">Forskrift om tilskudd til pakkefinansiert utvikling og produksjon av flere kinofilmer og pakkefinansiert utvikling av dokumentarfilmer som ikke er kinofilmer</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Norsk filminstitutt 17. desember 2009 med hjemmel i Stortingets årlige budsjettvedtak jf. forskrift 7. september 2009 nr. 1168 om tilskudd til audiovisuelle produksjoner § 1-17.</dd><dt class="refid">RefID</dt><dd class="refid">forskrift/2009-12-17-1752</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskudd til pakkefinansiert utvikling og produksjon av flere kinofilmer og pakkefinansiert utvikling av dokumentarfilmer som ikke er kinofilmer<ul class="tocSubUl"><li>§ 1. Virkeområde</li><li>§ 2. Krav til søknad om tilskudd til prosjektutvikling av tre til seks kinofilmer eller dokumentarfilmer som ikke er kinofilmer</li><li>§ 3. Utbetaling av tilskudd til prosjektutvikling</li><li>§ 4. Krav til søknad om tilskudd til produksjon av inntil tre kinofilmer</li><li>§ 5. Utbetaling av tilskudd til produksjon</li><li>§ 6. Godkjente kostnader</li><li>§ 7. Rapportering om bruken av tilskudd</li><li>§ 8. Kreditering</li><li>§ 9. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2009-12-17-1752" id="dokument"><h1>Forskrift om tilskudd til pakkefinansiert utvikling og produksjon av flere kinofilmer og pakkefinansiert utvikling av dokumentarfilmer som ikke er kinofilmer</h1><article class="legalArticle" data-lovdata-URL="LTI/forskrift/2009-12-17-1752/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="numberedLegalP" data-numerator="1" id="paragraf-1-nummer-1">(1) Forskriften gir nærmere regler om tilskudd til pakkefinansiert utvikling og produksjon av flere kinofilmer, og til pakkefinansiert utvikling av dokumentarfilmer som ikke er kinofilmer jf. forskrift 7. september 2009 nr. 1168 om tilskudd til audiovisuelle produksjoner § 2-3 og § 3-2.</article><article class="numberedLegalP" data-numerator="2" id="paragraf-1-nummer-2">(2) Forskriften skal sikre effektiv og forsvarlig saksbehandling av søknader om tilskudd samt god kvalitet på det ferdige produktet. Forskriften skal gi grunnlag for godt forberedte søknader og en effektiv kontroll av bruken av tilskudd og måloppnåelse.</article><article class="numberedLegalP" data-numerator="3" id="paragraf-1-nummer-3">(3) Forskriften gjelder<ul class="defaultList"><li data-li-identifier="a)" data-name="a)"><article class="listArticle" id="paragraf-1-nummer-3-punkt-1"><article class="legalP" id="paragraf-1-nummer-3-punkt-1-ledd-1">krav til søknaden</article></article></li><li data-li-identifier="b)" data-name="b)"><article class="listArticle" id="paragraf-1-nummer-3-punkt-2"><article class="legalP" id="paragraf-1-nummer-3-punkt-2-ledd-1">utbetaling av rater og krav til dokumentasjon før utbetaling av rater</article></article></li><li data-li-identifier="c)" data-name="c)"><article class="listArticle" id="paragraf-1-nummer-3-punkt-3"><article class="legalP" id="paragraf-1-nummer-3-punkt-3-ledd-1">hvilke kostnader som kan godkjennes som utviklings- og produksjonskostnader</article></article></li><li data-li-identifier="d)" data-name="d)"><article class="listArticle" id="paragraf-1-nummer-3-punkt-4"><article class="legalP" id="paragraf-1-nummer-3-punkt-4-ledd-1">rapportering om bruken av tilskudd og måloppnåelse</article></article></li><li data-li-identifier="e)" data-name="e)"><article class="listArticle" id="paragraf-1-nummer-3-punkt-5"><article class="legalP" id="paragraf-1-nummer-3-punkt-5-ledd-1">kreditering av Norsk filminstitutt.</article></article></li></ul></article><article class="numberedLegalP" data-numerator="4" id="paragraf-1-nummer-4">(4) Som <i>kinofilm</i> regnes en audiovisuell produksjon med visningstid på minimum 60 minutter og som er produsert for visning på kino. Norsk filminstitutt kan i særskilte tilfeller beslutte at filmer med kortere lengde faller inn under definisjonen av kinofilm jf. forskrift 7. september 2009 nr. 1168 om tilskudd til audiovisuelle produksjoner § 1-4 bokstav b.</article><article class="numberedLegalP" data-numerator="5" id="paragraf-1-nummer-5">(5) Søker må være organisert som aksjeselskap. For å motta tilskudd til pakkefinansiert utvikling og produksjon av kinofilm, må søkeren i tillegg ha vært hovedansvarlig for minst én kinofilm med allmenn kinodistribusjon de siste fem årene før søknad, jf. forskrift 7. september 2009 nr. 1168 om tilskudd til audiovisuelle produksjoner § 2-1 siste ledd. For øvrig gjelder de generelle vilkår og bestemmelser om Norsk filminstitutts prioriteringer i den nevnte forskriften § 1-6, § 1-7 og § 2-3 femte ledd så langt det passer.</article></article><article class="legalArticle" data-lovdata-URL="LTI/forskrift/2009-12-17-1752/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Krav til søknad om tilskudd til prosjektutvikling av tre til seks kinofilmer eller dokumentarfilmer som ikke er kinofilmer</span></h2><article class="legalP" id="paragraf-2-ledd-1">Søknad fremmes av produksjonsforetak på elektronisk skjema innen søknadsfrister fastsatt av Norsk filminstitutt, og skal inneholde<ul class="defaultList"><li data-li-identifier="a)" data-name="a)"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">produksjonsforetakets CV, samt navn og CV til de aktuelle produsenter, regissører og manuskriptforfattere</article></article></li><li data-li-identifier="b)" data-name="b)"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">prosjektbeskrivelse inkludert idéskisse eller handlingsbeskrivelse for alle filmene som inngår i prosjektet</article></article></li><li data-li-identifier="c)" data-name="c)"><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1">produksjonsforetakets intensjoner med prosjektet</article></article></li><li data-li-identifier="d)" data-name="d)"><article class="listArticle" id="paragraf-2-ledd-1-punkt-4"><article class="legalP" id="paragraf-2-ledd-1-punkt-4-ledd-1">redegjørelse for hvordan prosjektet kan bidra til å oppnå målet med tilskuddsordningen, samt målet om likestilling i filmbransjen</article></article></li><li data-li-identifier="e)" data-name="e)"><article class="listArticle" id="paragraf-2-ledd-1-punkt-5"><article class="legalP" id="paragraf-2-ledd-1-punkt-5-ledd-1">en inntil tre års fremdriftsplan for utviklingsarbeidet</article></article></li><li data-li-identifier="f)" data-name="f)"><article class="listArticle" id="paragraf-2-ledd-1-punkt-6"><article class="legalP" id="paragraf-2-ledd-1-punkt-6-ledd-1">budsjettanslag for det totale utviklingsarbeidet</article></article></li><li data-li-identifier="g)" data-name="g)"><article class="listArticle" id="paragraf-2-ledd-1-punkt-7"><article class="legalP" id="paragraf-2-ledd-1-punkt-7-ledd-1">produksjonsforetakets plan for hvordan det totale prosjektet skal finansieres.</article></article></li></ul></article></article><article class="legalArticle" data-lovdata-URL="LTI/forskrift/2009-12-17-1752/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Utbetaling av tilskudd til prosjektutvikling</span></h2><article class="numberedLegalP" data-numerator="1" id="paragraf-3-nummer-1">(1) Utviklingstilskuddet utbetales separat for hver av filmene som inngår i prosjektet, og etter skriftlig anmodning fra produksjonsforetaket som har fått vedtak om tilskudd.</article><article class="numberedLegalP" data-numerator="2" id="paragraf-3-nummer-2">(2) Første rate utgjør normalt 70 prosent av tilskuddet til den enkelte film og utbetales når produksjonsforetaket fremlegger<ul class="defaultList"><li data-li-identifier="a)" data-name="a)"><article class="listArticle" id="paragraf-3-nummer-2-punkt-1"><article class="legalP" id="paragraf-3-nummer-2-punkt-1-ledd-1">finansieringsplan med spesifikasjon av prosjektets finansiering. Som finansiering godtas <ul class="defaultList"><li data-li-identifier="1." data-name="1."><article class="listArticle" id="paragraf-3-nummer-2-punkt-1-ledd-1-punkt-1"><article class="legalP" id="paragraf-3-nummer-2-punkt-1-ledd-1-punkt-1-ledd-1">foretakets dokumenterte likvide midler</article></article></li><li data-li-identifier="2." data-name="2."><article class="listArticle" id="paragraf-3-nummer-2-punkt-1-ledd-1-punkt-2"><article class="legalP" id="paragraf-3-nummer-2-punkt-1-ledd-1-punkt-2-ledd-1">produksjonsforetakets kreditter. Som kreditt aksepteres honorar til ansvarlig produsent og andre ansatte i produksjonsforetaket som arbeider på prosjektet, administrasjonsgodtgjørelsen, samt utleie av produksjonsforetakets opptaksutstyr og utstyr til etterarbeid, basert på markedspriser</article></article></li><li data-li-identifier="3." data-name="3."><article class="listArticle" id="paragraf-3-nummer-2-punkt-1-ledd-1-punkt-3"><article class="legalP" id="paragraf-3-nummer-2-punkt-1-ledd-1-punkt-3-ledd-1">lønnskreditter såfremt arbeidsgiveravgift er innbetalt og forskuddsskatt er trukket fra, for det aktuelle beløpet</article></article></li><li data-li-identifier="4." data-name="4."><article class="listArticle" id="paragraf-3-nummer-2-punkt-1-ledd-1-punkt-4"><article class="legalP" id="paragraf-3-nummer-2-punkt-1-ledd-1-punkt-4-ledd-1">andre kreditter fra distributør, samprodusenter samt utstyrs- og tjenesteleverandører, basert på markedspriser</article></article></li><li data-li-identifier="5." data-name="5."><article class="listArticle" id="paragraf-3-nummer-2-punkt-1-ledd-1-punkt-5"><article class="legalP" id="paragraf-3-nummer-2-punkt-1-ledd-1-punkt-5-ledd-1">forhåndssalg inkludert minimumsgaranti fra distributør unntatt bytteavtale</article></article></li><li data-li-identifier="6." data-name="6."><article class="listArticle" id="paragraf-3-nummer-2-punkt-1-ledd-1-punkt-6"><article class="legalP" id="paragraf-3-nummer-2-punkt-1-ledd-1-punkt-6-ledd-1">tilskudd fra andre tilskuddsgivere</article></article></li><li data-li-identifier="7." data-name="7."><article class="listArticle" id="paragraf-3-nummer-2-punkt-1-ledd-1-punkt-7"><article class="legalP" id="paragraf-3-nummer-2-punkt-1-ledd-1-punkt-7-ledd-1">bidrag fra andre investorer</article></article></li><li data-li-identifier="8." data-name="8."><article class="listArticle" id="paragraf-3-nummer-2-punkt-1-ledd-1-punkt-8"><article class="legalP" id="paragraf-3-nummer-2-punkt-1-ledd-1-punkt-8-ledd-1">kontante bidrag fra sponsorer.</article></article></li></ul></article></article></li><li data-li-identifier="b)" data-name="b)"><article class="listArticle" id="paragraf-3-nummer-2-punkt-2"><article class="legalP" id="paragraf-3-nummer-2-punkt-2-ledd-1">dokumentasjon på all finansiering</article></article></li><li data-li-identifier="c)" data-name="c)"><article class="listArticle" id="paragraf-3-nummer-2-punkt-3"><article class="legalP" id="paragraf-3-nummer-2-punkt-3-ledd-1">kalkyle for prosjektet</article></article></li><li data-li-identifier="d)" data-name="d)"><article class="listArticle" id="paragraf-3-nummer-2-punkt-4"><article class="legalP" id="paragraf-3-nummer-2-punkt-4-ledd-1">godkjent engasjementsbrev fra registrert eller statsautorisert revisor</article></article></li><li data-li-identifier="e)" data-name="e)"><article class="listArticle" id="paragraf-3-nummer-2-punkt-5"><article class="legalP" id="paragraf-3-nummer-2-punkt-5-ledd-1">kopi av kontrakter med regissører og eventuelle manuskriptforfattere</article></article></li><li data-li-identifier="f)" data-name="f)"><article class="listArticle" id="paragraf-3-nummer-2-punkt-6"><article class="legalP" id="paragraf-3-nummer-2-punkt-6-ledd-1">kopi av filmrettsavtale</article></article></li><li data-li-identifier="g)" data-name="g)"><article class="listArticle" id="paragraf-3-nummer-2-punkt-7"><article class="legalP" id="paragraf-3-nummer-2-punkt-7-ledd-1">oppdatert fremdriftsplan.</article></article></li></ul></article><article class="numberedLegalP" data-numerator="3" id="paragraf-3-nummer-3">(3) Andre rate utgjør normalt 30 prosent av tilskuddet til den enkelte film og utbetales når produksjonsforetaket fremlegger<ul class="defaultList"><li data-li-identifier="a)" data-name="a)"><article class="listArticle" id="paragraf-3-nummer-3-punkt-1"><article class="legalP" id="paragraf-3-nummer-3-punkt-1-ledd-1">utviklingsmaterialet beskrevet i vedtak eller tilskuddsbrev</article></article></li><li data-li-identifier="b)" data-name="b)"><article class="listArticle" id="paragraf-3-nummer-3-punkt-2"><article class="legalP" id="paragraf-3-nummer-3-punkt-2-ledd-1">regnskap sammenholdt med godkjent kalkyle.</article></article></li></ul><p class="leddfortsettelse">Dersom tilskuddet er større enn kr 100&#xa0;000 skal sluttregnskapet være revisorbekreftet og i tillegg skal prosjektets balanse samt revisors særattestasjon fremlegges på godkjent skjema.</p></article><article class="numberedLegalP" data-numerator="4" id="paragraf-3-nummer-4">(4) Når andre krav til dokumentasjon enn de nevnt i denne bestemmelsen er spesifisert i vedtak eller tilskuddsbrev, skal også dette fremlegges før utbetaling av de ulike ratene.</article><article class="numberedLegalP" data-numerator="5" id="paragraf-3-nummer-5">(5) I særlige tilfeller kan Norsk filminstitutt gjøre unntak fra denne bestemmelsens fastsatte oppdeling i rater.</article></article><article class="legalArticle" data-lovdata-URL="LTI/forskrift/2009-12-17-1752/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Krav til søknad om tilskudd til produksjon av inntil tre kinofilmer</span></h2><article class="legalP" id="paragraf-4-ledd-1">Søknad fremmes av produksjonsforetak på elektronisk skjema innen søknadsfrister fastsatt av Norsk filminstitutt, og skal inneholde<ul class="defaultList"><li data-li-identifier="a)" data-name="a)"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">produksjonsforetakets CV, samt navn og CV til produsent, regissør og eventuelle manuskriptforfattere</article></article></li><li data-li-identifier="b)" data-name="b)"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">definert problemstilling, bakgrunn for søknaden, målbeskrivelse og prosjektets historikk</article></article></li><li data-li-identifier="c)" data-name="c)"><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">produksjonsforetakets intensjonsavtaler med regissør og eventuelle manuskriptforfattere</article></article></li><li data-li-identifier="d)" data-name="d)"><article class="listArticle" id="paragraf-4-ledd-1-punkt-4"><article class="legalP" id="paragraf-4-ledd-1-punkt-4-ledd-1">produsentens, regissørens og eventuelle manuskriptforfatteres intensjoner med samarbeidet og filmene</article></article></li><li data-li-identifier="e)" data-name="e)"><article class="listArticle" id="paragraf-4-ledd-1-punkt-5"><article class="legalP" id="paragraf-4-ledd-1-punkt-5-ledd-1">redegjørelse for hvordan prosjektet kan bidra til å oppnå målet med tilskuddsordningen, samt målet om likestilling i filmbransjen</article></article></li><li data-li-identifier="f)" data-name="f)"><article class="listArticle" id="paragraf-4-ledd-1-punkt-6"><article class="legalP" id="paragraf-4-ledd-1-punkt-6-ledd-1">prosjektbeskrivelse inkludert idéskisse eller handlingsbeskrivelse for alle filmene som inngår i prosjektet</article></article></li><li data-li-identifier="g)" data-name="g)"><article class="listArticle" id="paragraf-4-ledd-1-punkt-7"><article class="legalP" id="paragraf-4-ledd-1-punkt-7-ledd-1">en foreløpig fremdriftsplan for hele prosjektet</article></article></li><li data-li-identifier="h)" data-name="h)"><article class="listArticle" id="paragraf-4-ledd-1-punkt-8"><article class="legalP" id="paragraf-4-ledd-1-punkt-8-ledd-1">budsjettanslag for den totale produksjonen</article></article></li><li data-li-identifier="i)" data-name="i)"><article class="listArticle" id="paragraf-4-ledd-1-punkt-9"><article class="legalP" id="paragraf-4-ledd-1-punkt-9-ledd-1">produsentens plan for hvordan det totale prosjektet skal finansieres.</article></article></li></ul></article></article><article class="legalArticle" data-lovdata-URL="LTI/forskrift/2009-12-17-1752/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Utbetaling av tilskudd til produksjon</span></h2><article class="numberedLegalP" data-numerator="1" id="paragraf-5-nummer-1">(1) Produksjonsstilskuddet utbetales separat for hver av filmene som inngår i prosjektet, og etter skriftlig anmodning fra produksjonsforetaket som har fått vedtak om tilskudd.</article><article class="numberedLegalP" data-numerator="2" id="paragraf-5-nummer-2">(2) Første rate utgjør normalt 40 prosent av tilskuddet til den enkelte filmen og utbetales når produksjonsforetaket fremlegger<ul class="defaultList"><li data-li-identifier="a)" data-name="a)"><article class="listArticle" id="paragraf-5-nummer-2-punkt-1"><article class="legalP" id="paragraf-5-nummer-2-punkt-1-ledd-1">finansieringsplan med spesifikasjon av og dokumentasjon på prosjektets finansiering. Som finansiering godtas <ul class="defaultList"><li data-li-identifier="1." data-name="1."><article class="listArticle" id="paragraf-5-nummer-2-punkt-1-ledd-1-punkt-1"><article class="legalP" id="paragraf-5-nummer-2-punkt-1-ledd-1-punkt-1-ledd-1">foretakets dokumenterte likvide midler</article></article></li><li data-li-identifier="2." data-name="2."><article class="listArticle" id="paragraf-5-nummer-2-punkt-1-ledd-1-punkt-2"><article class="legalP" id="paragraf-5-nummer-2-punkt-1-ledd-1-punkt-2-ledd-1">produksjonsforetakets kreditter. Som kreditt aksepteres honorar til ansvarlig produsent og andre ansatte i produksjonsforetaket som arbeider på prosjektet, administrasjonsgodtgjørelsen, administrasjonsgodtgjørelsen samt utleie av produksjonsforetakets opptaksutstyr og utstyr til etterarbeid, basert på markedspriser</article></article></li><li data-li-identifier="3." data-name="3."><article class="listArticle" id="paragraf-5-nummer-2-punkt-1-ledd-1-punkt-3"><article class="legalP" id="paragraf-5-nummer-2-punkt-1-ledd-1-punkt-3-ledd-1">andre kreditter fra distributør, samprodusenter samt utstyrs- og tjenesteleverandører, basert på markedspriser</article></article></li><li data-li-identifier="4." data-name="4."><article class="listArticle" id="paragraf-5-nummer-2-punkt-1-ledd-1-punkt-4"><article class="legalP" id="paragraf-5-nummer-2-punkt-1-ledd-1-punkt-4-ledd-1">lønnskreditter såfremt arbeidsgiveravgift er innbetalt og forskuddsskatt er trukket fra, for det aktuelle beløpet</article></article></li><li data-li-identifier="5." data-name="5."><article class="listArticle" id="paragraf-5-nummer-2-punkt-1-ledd-1-punkt-5"><article class="legalP" id="paragraf-5-nummer-2-punkt-1-ledd-1-punkt-5-ledd-1">forhåndssalg, inkludert minimumsgaranti fra distributør unntatt bytteavtale</article></article></li><li data-li-identifier="6." data-name="6."><article class="listArticle" id="paragraf-5-nummer-2-punkt-1-ledd-1-punkt-6"><article class="legalP" id="paragraf-5-nummer-2-punkt-1-ledd-1-punkt-6-ledd-1">tilskudd fra andre tilskuddsgivere</article></article></li><li data-li-identifier="7." data-name="7."><article class="listArticle" id="paragraf-5-nummer-2-punkt-1-ledd-1-punkt-7"><article class="legalP" id="paragraf-5-nummer-2-punkt-1-ledd-1-punkt-7-ledd-1">bidrag fra andre investorer</article></article></li><li data-li-identifier="8." data-name="8."><article class="listArticle" id="paragraf-5-nummer-2-punkt-1-ledd-1-punkt-8"><article class="legalP" id="paragraf-5-nummer-2-punkt-1-ledd-1-punkt-8-ledd-1">kontante bidrag fra sponsorer.</article></article></li></ul></article></article></li><li data-li-identifier="b)" data-name="b)"><article class="listArticle" id="paragraf-5-nummer-2-punkt-2"><article class="legalP" id="paragraf-5-nummer-2-punkt-2-ledd-1">dokumentasjon på all finansiering</article></article></li><li data-li-identifier="c)" data-name="c)"><article class="listArticle" id="paragraf-5-nummer-2-punkt-3"><article class="legalP" id="paragraf-5-nummer-2-punkt-3-ledd-1">godkjent engasjementsbrev fra registrert eller statsautorisert revisor</article></article></li><li data-li-identifier="d)" data-name="d)"><article class="listArticle" id="paragraf-5-nummer-2-punkt-4"><article class="legalP" id="paragraf-5-nummer-2-punkt-4-ledd-1">skriftlig erklæring om at produksjonsforetaket innehar samtlige rettigheter til filmen og at foretaket forplikter seg til å overdra disse vederlagsfritt til Norsk filminstitutt, dersom filmen ikke fullføres innen fastsatt frist</article></article></li><li data-li-identifier="e)" data-name="e)"><article class="listArticle" id="paragraf-5-nummer-2-punkt-5"><article class="legalP" id="paragraf-5-nummer-2-punkt-5-ledd-1">kopi av filmrettsavtale</article></article></li><li data-li-identifier="f)" data-name="f)"><article class="listArticle" id="paragraf-5-nummer-2-punkt-6"><article class="legalP" id="paragraf-5-nummer-2-punkt-6-ledd-1">kopi av kontrakt med manuskriptforfatter</article></article></li><li data-li-identifier="g)" data-name="g)"><article class="listArticle" id="paragraf-5-nummer-2-punkt-7"><article class="legalP" id="paragraf-5-nummer-2-punkt-7-ledd-1">kopi av kontrakt med regissør</article></article></li><li data-li-identifier="h)" data-name="h)"><article class="listArticle" id="paragraf-5-nummer-2-punkt-8"><article class="legalP" id="paragraf-5-nummer-2-punkt-8-ledd-1">dokumentasjon på at det er innhentet samtykke fra Arbeidstilsynet jf. forskrift 30. april 1998 nr. 551 om arbeid av barn og ungdom § 6, såfremt barn eller ungdom skal arbeide på produksjonen</article></article></li><li data-li-identifier="i)" data-name="i)"><article class="listArticle" id="paragraf-5-nummer-2-punkt-9"><article class="legalP" id="paragraf-5-nummer-2-punkt-9-ledd-1">oppdatert fremdriftsplan</article></article></li><li data-li-identifier="j)" data-name="j)"><article class="listArticle" id="paragraf-5-nummer-2-punkt-10"><article class="legalP" id="paragraf-5-nummer-2-punkt-10-ledd-1">oppdatert likviditetsplan</article></article></li><li data-li-identifier="k)" data-name="k)"><article class="listArticle" id="paragraf-5-nummer-2-punkt-11"><article class="legalP" id="paragraf-5-nummer-2-punkt-11-ledd-1">produsentens rapport om prosjektet.</article></article></li></ul><p class="leddfortsettelse">Norsk filminstitutt kan kreve at produksjonsforetaket fremlegger avtaler med andre i staben enn de som er nevnt i bokstav f og g før utbetaling av første rate.</p></article><article class="numberedLegalP" data-numerator="3" id="paragraf-5-nummer-3">(3) Andre rate utgjør normalt 30 prosent av tilskuddet og utbetales før opptaksstart når produksjonsforetaket fremlegger<ul class="defaultList"><li data-li-identifier="a)" data-name="a)"><article class="listArticle" id="paragraf-5-nummer-3-punkt-1"><article class="legalP" id="paragraf-5-nummer-3-punkt-1-ledd-1">distribusjonsavtale</article></article></li><li data-li-identifier="b)" data-name="b)"><article class="listArticle" id="paragraf-5-nummer-3-punkt-2"><article class="legalP" id="paragraf-5-nummer-3-punkt-2-ledd-1">oppdatert kostnadsrapport og fremdriftsplan</article></article></li><li data-li-identifier="c)" data-name="c)"><article class="listArticle" id="paragraf-5-nummer-3-punkt-3"><article class="legalP" id="paragraf-5-nummer-3-punkt-3-ledd-1">produsentens rapport om prosjektet</article></article></li><li data-li-identifier="d)" data-name="d)"><article class="listArticle" id="paragraf-5-nummer-3-punkt-4"><article class="legalP" id="paragraf-5-nummer-3-punkt-4-ledd-1">bekreftelser på at følgende forsikringsavtaler er inngått: <ul class="defaultList"><li data-li-identifier="1." data-name="1."><article class="listArticle" id="paragraf-5-nummer-3-punkt-4-ledd-1-punkt-1"><article class="legalP" id="paragraf-5-nummer-3-punkt-4-ledd-1-punkt-1-ledd-1">filmforsikring</article></article></li><li data-li-identifier="2." data-name="2."><article class="listArticle" id="paragraf-5-nummer-3-punkt-4-ledd-1-punkt-2"><article class="legalP" id="paragraf-5-nummer-3-punkt-4-ledd-1-punkt-2-ledd-1">lovbestemt yrkesskadeforsikring for alle lønnsmottagere på produksjonen</article></article></li><li data-li-identifier="3." data-name="3."><article class="listArticle" id="paragraf-5-nummer-3-punkt-4-ledd-1-punkt-3"><article class="legalP" id="paragraf-5-nummer-3-punkt-4-ledd-1-punkt-3-ledd-1">ansvarsforsikring.</article></article></li></ul></article></article></li></ul><p class="leddfortsettelse">Norsk filminstitutt kan kreve at produksjonsforetaket fremlegger andre forsikringer enn de nevnt i bokstav d før utbetaling av andre rate.</p></article><article class="numberedLegalP" data-numerator="4" id="paragraf-5-nummer-4">(4) Norsk filminstitutt kan kreve at produksjonsforetaket tegner ferdiggjøringsgaranti. Forsikringspremien tas inn i filmens budsjett.</article><article class="numberedLegalP" data-numerator="5" id="paragraf-5-nummer-5">(5) Tredje rate utgjør normalt 30 prosent av tilskuddet fratrukket kr 300&#xa0;000 og utbetales når filmen er gjennomført i tråd med forutsetningene for tilskudd og produksjonsforetaket fremlegger<ul class="defaultList"><li data-li-identifier="a)" data-name="a)"><article class="listArticle" id="paragraf-5-nummer-5-punkt-1"><article class="legalP" id="paragraf-5-nummer-5-punkt-1-ledd-1">redigert versjon av hele filmen med lyd</article></article></li><li data-li-identifier="b)" data-name="b)"><article class="listArticle" id="paragraf-5-nummer-5-punkt-2"><article class="legalP" id="paragraf-5-nummer-5-punkt-2-ledd-1">oppdatert likviditets- og kostnadsrapport</article></article></li><li data-li-identifier="c)" data-name="c)"><article class="listArticle" id="paragraf-5-nummer-5-punkt-3"><article class="legalP" id="paragraf-5-nummer-5-punkt-3-ledd-1">oppdatert fremdriftsplan</article></article></li><li data-li-identifier="d)" data-name="d)"><article class="listArticle" id="paragraf-5-nummer-5-punkt-4"><article class="legalP" id="paragraf-5-nummer-5-punkt-4-ledd-1">produsentens rapport om prosjektet.</article></article></li></ul></article><article class="numberedLegalP" data-numerator="6" id="paragraf-5-nummer-6">(6) Fjerde rate utgjør kr 300&#xa0;000 og utbetales når produksjonsforetaket senest innen fire måneder etter filmens premierevisning fremlegger<ul class="defaultList"><li data-li-identifier="a)" data-name="a)"><article class="listArticle" id="paragraf-5-nummer-6-punkt-1"><article class="legalP" id="paragraf-5-nummer-6-punkt-1-ledd-1">kopi av ferdig film</article></article></li><li data-li-identifier="b)" data-name="b)"><article class="listArticle" id="paragraf-5-nummer-6-punkt-2"><article class="legalP" id="paragraf-5-nummer-6-punkt-2-ledd-1">revisorbekreftet sluttregnskap sammenholdt med godkjent kalkyle, samt revisors særattestasjon etter godkjent skjema. Produksjonsforetaket plikter å kommentere vesentlige avvik for hver hovedkonto i kalkylen</article></article></li><li data-li-identifier="c)" data-name="c)"><article class="listArticle" id="paragraf-5-nummer-6-punkt-3"><article class="legalP" id="paragraf-5-nummer-6-punkt-3-ledd-1">kvittering for at alt pliktavleveringsmateriale er mottatt av Nasjonalbiblioteket</article></article></li><li data-li-identifier="d)" data-name="d)"><article class="listArticle" id="paragraf-5-nummer-6-punkt-4"><article class="legalP" id="paragraf-5-nummer-6-punkt-4-ledd-1">nødvendig materiale for profilering av filmen i Norge som spesifisert i vedtak eller tilskuddsbrev</article></article></li><li data-li-identifier="e)" data-name="e)"><article class="listArticle" id="paragraf-5-nummer-6-punkt-5"><article class="legalP" id="paragraf-5-nummer-6-punkt-5-ledd-1">eventuelt nødvendig materiale for profilering av filmen i utlandet, jf. forskrift om krav til materiale for profilering av audiovisuelle produksjoner i utlandet § 2</article></article></li><li data-li-identifier="f)" data-name="f)"><article class="listArticle" id="paragraf-5-nummer-6-punkt-6"><article class="legalP" id="paragraf-5-nummer-6-punkt-6-ledd-1">produsentens redegjørelse om bruk av tilskudd og måloppnåelse.</article></article></li></ul></article><article class="numberedLegalP" data-numerator="7" id="paragraf-5-nummer-7">(7) Når andre krav til dokumentasjon enn de nevnt i denne bestemmelsen er spesifisert i vedtak eller tilskuddsbrev skal også dette fremlegges før utbetaling av de ulike ratene.</article><article class="numberedLegalP" data-numerator="8" id="paragraf-5-nummer-8">(8) Før utbetaling av ratene, skal Norsk filminstitutt påse at den dokumentasjon som kreves fremlagt foreligger, og gjennomgå produksjonsforetakets dokumentasjon på all finansiering, for å kontrollere at prosjektet er fullfinansiert, og ellers i tråd med forutsetningene for tilskuddet.</article><article class="numberedLegalP" data-numerator="9" id="paragraf-5-nummer-9">(9) I særlige tilfeller kan Norsk filminstitutt gjøre unntak fra denne bestemmelsens fastsatte oppdeling i rater.</article></article><article class="legalArticle" data-lovdata-URL="LTI/forskrift/2009-12-17-1752/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Godkjente kostnader</span></h2><article class="legalP" id="paragraf-6-ledd-1">Som kostnader til utvikling og produksjon godkjennes reelle og relevante kostnader som produksjonsforetaket har i forbindelse med prosjektet, herunder<ul class="defaultList"><li data-li-identifier="a)" data-name="a)"><article class="listArticle" id="paragraf-6-ledd-1-punkt-1"><article class="legalP" id="paragraf-6-ledd-1-punkt-1-ledd-1">kostnader til lønn, honorarer og andre godtgjørelser til stab, skuespillere, statister og andre ansatte som arbeider på prosjektet</article></article></li><li data-li-identifier="b)" data-name="b)"><article class="listArticle" id="paragraf-6-ledd-1-punkt-2"><article class="legalP" id="paragraf-6-ledd-1-punkt-2-ledd-1">administrasjonskostnader</article></article></li><li data-li-identifier="c)" data-name="c)"><article class="listArticle" id="paragraf-6-ledd-1-punkt-3"><article class="legalP" id="paragraf-6-ledd-1-punkt-3-ledd-1">transport- og drivstoffkostnader</article></article></li><li data-li-identifier="d)" data-name="d)"><article class="listArticle" id="paragraf-6-ledd-1-punkt-4"><article class="legalP" id="paragraf-6-ledd-1-punkt-4-ledd-1">kostnader til leie av utstyr og biler</article></article></li><li data-li-identifier="e)" data-name="e)"><article class="listArticle" id="paragraf-6-ledd-1-punkt-5"><article class="legalP" id="paragraf-6-ledd-1-punkt-5-ledd-1">kostnader til reise, opphold og bevertning</article></article></li><li data-li-identifier="f)" data-name="f)"><article class="listArticle" id="paragraf-6-ledd-1-punkt-6"><article class="legalP" id="paragraf-6-ledd-1-punkt-6-ledd-1">ekstra kostnader til omsorg for nøkkelmedarbeideres små barn</article></article></li><li data-li-identifier="g)" data-name="g)"><article class="listArticle" id="paragraf-6-ledd-1-punkt-7"><article class="legalP" id="paragraf-6-ledd-1-punkt-7-ledd-1">avgifter</article></article></li><li data-li-identifier="h)" data-name="h)"><article class="listArticle" id="paragraf-6-ledd-1-punkt-8"><article class="legalP" id="paragraf-6-ledd-1-punkt-8-ledd-1">kostnader til kjøp og leie av dekor, rekvisitter og kostymer</article></article></li><li data-li-identifier="i)" data-name="i)"><article class="listArticle" id="paragraf-6-ledd-1-punkt-9"><article class="legalP" id="paragraf-6-ledd-1-punkt-9-ledd-1">kostnader til kjøp av andre tjenester og produkter som er direkte knyttet til utvikling og produksjon av kinofilmene, herunder <ul class="defaultList"><li data-li-identifier="1." data-name="1."><article class="listArticle" id="paragraf-6-ledd-1-punkt-9-ledd-1-punkt-1"><article class="legalP" id="paragraf-6-ledd-1-punkt-9-ledd-1-punkt-1-ledd-1">konsulenttjenester</article></article></li><li data-li-identifier="2." data-name="2."><article class="listArticle" id="paragraf-6-ledd-1-punkt-9-ledd-1-punkt-2"><article class="legalP" id="paragraf-6-ledd-1-punkt-9-ledd-1-punkt-2-ledd-1">etterarbeidstjenester</article></article></li><li data-li-identifier="3." data-name="3."><article class="listArticle" id="paragraf-6-ledd-1-punkt-9-ledd-1-punkt-3"><article class="legalP" id="paragraf-6-ledd-1-punkt-9-ledd-1-punkt-3-ledd-1">musikkrettigheter.</article></article></li></ul></article></article></li></ul></article></article><article class="legalArticle" data-lovdata-URL="LTI/forskrift/2009-12-17-1752/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Rapportering om bruken av tilskudd</span></h2><article class="legalP" id="paragraf-7-ledd-1">Produksjonsforetaket plikter til enhver tid på anmodning fra Norsk filminstitutt å fremlegge<ul class="defaultList"><li data-li-identifier="a)" data-name="a)"><article class="listArticle" id="paragraf-7-ledd-1-punkt-1"><article class="legalP" id="paragraf-7-ledd-1-punkt-1-ledd-1">dagsrapporter</article></article></li><li data-li-identifier="b)" data-name="b)"><article class="listArticle" id="paragraf-7-ledd-1-punkt-2"><article class="legalP" id="paragraf-7-ledd-1-punkt-2-ledd-1">grovredigert versjon av filmen</article></article></li><li data-li-identifier="c)" data-name="c)"><article class="listArticle" id="paragraf-7-ledd-1-punkt-3"><article class="legalP" id="paragraf-7-ledd-1-punkt-3-ledd-1">løpende spesifiserte regnskapsrapporter ført på underposter, sammenholdt med godkjent kalkyle</article></article></li><li data-li-identifier="d)" data-name="d)"><article class="listArticle" id="paragraf-7-ledd-1-punkt-4"><article class="legalP" id="paragraf-7-ledd-1-punkt-4-ledd-1">fremdriftsplan</article></article></li><li data-li-identifier="e)" data-name="e)"><article class="listArticle" id="paragraf-7-ledd-1-punkt-5"><article class="legalP" id="paragraf-7-ledd-1-punkt-5-ledd-1">produsentens redegjørelse for bruk av tilskudd.</article></article></li></ul></article></article><article class="legalArticle" data-lovdata-URL="LTI/forskrift/2009-12-17-1752/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Kreditering</span></h2><article class="legalP" id="paragraf-8-ledd-1">Dersom et prosjekt som har fått tilskudd fra Norsk filminstitutt fører frem til en ferdig kinofilm skal Norsk filminstitutt krediteres i filmens sluttekst og i øvrig materiale på lik linje med produksjonens produsenter og andre investorer og tilskuddsgivere. I tillegg skal den ansvarlige produksjonsrådgiver ved Norsk filminstitutt krediteres i filmens sluttekst.</article></article><article class="legalArticle" data-lovdata-URL="LTI/forskrift/2009-12-17-1752/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse</span></h2><article class="legalP" id="paragraf-9-ledd-1">Forskriften trer i kraft 1. januar 2010.</article></article></main></body></html>