<!DOCTYPE html><html lang="no"><head><title>Forskrift om utveksling av opplysninger mellom Arbeids- og velferdsetaten og pensjonsinnretninger, forsikringsselskaper og andre finansinstitusjoner</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2009-03-11-294</dd><dt class="dokid">DokumentID</dt><dd class="dokid">LTI/forskrift/2009-03-11-294</dd><dt class="ministry">Departement</dt><dd class="ministry"><ul><li>Arbeids- og inkluderingsdepartementet</li></ul></dd><dt class="publishedIn">Publisert i</dt><dd class="publishedIn">I 2009 hefte 3 s 499</dd><dt class="dateInForce">I kraft fra</dt><dd class="dateInForce">2009-03-11</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1997-02-28-19/§21-4b</li></ul></dd><dt class="dateOfPublication">Kunngjort</dt><dd class="dateOfPublication">2009-03-13 13:40</dd><dt class="journalNumber">Journalnummer</dt><dd class="journalNumber">2009-0238</dd><dt class="titleShort">Korttittel</dt><dd class="titleShort">Forskrift om utveksling av opplysninger</dd><dt class="title">Tittel</dt><dd class="title">Forskrift om utveksling av opplysninger mellom Arbeids- og velferdsetaten og pensjonsinnretninger, forsikringsselskaper og andre finansinstitusjoner</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Arbeids- og inkluderingsdepartementet 11. mars 2009 med hjemmel i lov 28. februar 1997 nr. 19 om folketrygd (folketrygdloven) § 21-4b sjuende ledd.</dd><dt class="refid">RefID</dt><dd class="refid">forskrift/2009-03-11-294</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om utveksling av opplysninger mellom Arbeids- og velferdsetaten og pensjonsinnretninger, forsikringsselskaper og andre finansinstitusjoner<ul class="tocSubUl"><li>§ 1. Virkeområde</li><li>§ 2. Når kan opplysninger utveksles etter folketrygdlovens § 21-4b</li><li>§ 3. Hvilke opplysninger som kan utleveres</li><li>§ 4. Hvilke organer som vurderer om opplysninger kan gis</li><li>§ 5. Hvordan opplysningene skal gis</li><li>§ 6. Taushetsplikt</li><li>§ 7. Krav til oppbevaring og sletting av opplysninger mv.</li><li>§ 8. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2009-03-11-294" id="dokument"><h1>Forskrift om utveksling av opplysninger mellom Arbeids- og velferdsetaten og pensjonsinnretninger, forsikringsselskaper og andre finansinstitusjoner</h1><article class="legalArticle" data-lovdata-URL="LTI/forskrift/2009-03-11-294/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften gjelder for utveksling av opplysninger mellom Arbeids- og velferdsetaten og pensjonsinnretninger, forsikringsselskaper og andre finansinstitusjoner (heretter kalt finansinstitusjoner) som nevnt i folketrygdloven § 21-4b.</article></article><article class="legalArticle" data-lovdata-URL="LTI/forskrift/2009-03-11-294/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Når kan opplysninger utveksles etter folketrygdlovens § 21-4b</span></h2><ul class="defaultList"><li data-li-identifier="a)" data-name="a)"><article class="listArticle" id="paragraf-2-punkt-1"><article class="legalP" id="paragraf-2-punkt-1-ledd-1">Utlevering av opplysninger fra finansinstitusjoner til Arbeids- og velferdsetaten:</article><article class="legalP" id="paragraf-2-punkt-1-ledd-2">Finansinstitusjoner kan av eget tiltak og uten hinder av taushetsplikt informere Arbeids- og velferdsetaten om forhold som har medført eller kan medføre urettmessig utbetaling av trygdeytelser, jf. sparebankloven § 21 første ledd, forretningsbankloven § 18 første ledd, og forsikringsvirksomhetsloven § 1-6 andre ledd.</article></article></li><li data-li-identifier="b)" data-name="b)"><article class="listArticle" id="paragraf-2-punkt-2"><article class="legalP" id="paragraf-2-punkt-2-ledd-1">Utlevering av opplysninger fra Arbeids- og velferdsetaten til finansinstitusjoner:</article><article class="legalP" id="paragraf-2-punkt-2-ledd-2">Når en person ved forsett eller uaktsomhet har fått eller har søkt å oppnå utbetalinger fra Arbeids- og velferdsetaten som vedkommende ikke hadde krav på, kan etaten av eget tiltak og uten hinder av taushetsplikt informere en finansinstitusjon om forhold som har medført eller kan medføre urettmessige utbetalinger fra denne institusjonen til denne personen, jf. folketrygdloven § 21-4b andre ledd.</article></article></li></ul></article><article class="legalArticle" data-lovdata-URL="LTI/forskrift/2009-03-11-294/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Hvilke opplysninger som kan utleveres</span></h2><article class="legalP" id="paragraf-3-ledd-1">Informasjon som nevnt i § 2 skal omfatte navn, adresse og personnummer på den person opplysningen gjelder. Det kan videre informeres om at vedkommende har gitt mangelfulle eller feilaktige opplysninger om sivilstand, bosted, økonomiske forhold, helsemessige forhold eller andre forhold.</article><article class="legalP" id="paragraf-3-ledd-2">Innhentede opplysninger skal ikke utleveres, men det kan opplyses om årsaken til at opplysningene er mangelfulle eller feilaktige i den utstrekning det er nødvendig for å forhindre eller avdekke urettmessige utbetalinger eller forsøk på dette.</article></article><article class="legalArticle" data-lovdata-URL="LTI/forskrift/2009-03-11-294/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Hvilke organer som vurderer om opplysninger kan gis</span></h2><article class="legalP" id="paragraf-4-ledd-1">Vurderingen av om opplysninger skal oversendes fra finansinstitusjoner til Arbeids- og velferdsetaten, skal foretas av særskilt utpekt enhet eller person, som også skal vurdere tiltak på grunnlag av opplysninger som kommer inn fra Arbeids- og velferdsetaten. Det skal utarbeides liste over de utpekte enheter eller personer. Listen oversendes de regionale kontrollenhetene i Arbeids- og velferdsetaten, jf. andre ledd.</article><article class="legalP" id="paragraf-4-ledd-2">I Arbeids- og velferdsetaten er det de regionale kontrollenhetene som skal vurdere om opplysninger skal oversendes til den finansinstitusjon det gjelder og som skal motta og vurdere opplysninger som kommer inn fra finansinstitusjoner.</article><article class="legalP" id="paragraf-4-ledd-3">Dersom andre enheter eller personer i en finansinstitusjon eller innen Arbeids- og velferdsetaten kjenner til forhold som den andre parten bør informeres om, skal de enheter eller personer som er nevnt i første og andre ledd gjøres oppmerksom på dette.</article></article><article class="legalArticle" data-lovdata-URL="LTI/forskrift/2009-03-11-294/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Hvordan opplysningene skal gis</span></h2><article class="legalP" id="paragraf-5-ledd-1">Opplysninger etter § 2 skal gis på fastsatt skjema og sendes med vanlig post. Opplysningene skal sendes fra, og adresseres til, de enheter eller personer som er nevnt i § 4. Feilsendt informasjon skal umiddelbart videresendes til riktig enhet eller person.</article><article class="legalP" id="paragraf-5-ledd-2">Arbeids- og velferdsetaten ved organ som nevnt i § 4 andre ledd står ansvarlig for utarbeidelse og vedlikehold av skjemaet.</article></article><article class="legalArticle" data-lovdata-URL="LTI/forskrift/2009-03-11-294/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Taushetsplikt</span></h2><article class="legalP" id="paragraf-6-ledd-1">Opplysningene meddelt etter § 2 er undergitt taushetsplikt hos mottaker i samme utstrekning som i det organ som har gitt opplysningene, og kan bare brukes så langt det er nødvendig for at mottaker av opplysningene skal kunne kreve tilbake eller hindre urettmessige utbetalinger.</article></article><article class="legalArticle" data-lovdata-URL="LTI/forskrift/2009-03-11-294/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Krav til oppbevaring og sletting av opplysninger mv.</span></h2><article class="legalP" id="paragraf-7-ledd-1">Mottaker av opplysningene skal sørge for at de oppbevares, sikres mot uautorisert tilgang og slettes etter reglene i personopplysningsloven.</article></article><article class="legalArticle" data-lovdata-URL="LTI/forskrift/2009-03-11-294/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse</span></h2><article class="legalP" id="paragraf-8-ledd-1">Denne forskrift trer i kraft straks.</article></article></main></body></html>