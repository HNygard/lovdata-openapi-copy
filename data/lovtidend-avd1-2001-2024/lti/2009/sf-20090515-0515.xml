<!DOCTYPE html><html lang="no"><head><title>Forskrift om endring i forskrift om forbud mot tobakksreklame m.v.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2009-05-15-515</dd><dt class="dokid">DokumentID</dt><dd class="dokid">LTI/forskrift/2009-05-15-515</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="publishedIn">Publisert i</dt><dd class="publishedIn">I 2009 hefte 5 s 744</dd><dt class="dateInForce">I kraft fra</dt><dd class="dateInForce">2010-01-01, 2009-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1995-12-15-989</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1973-03-09-14/§2</li><li>lov/1973-03-09-14/§4</li><li>lov/1973-03-09-14/§9</li><li>lov/1973-03-09-14/§10</li></ul></dd><dt class="dateOfPublication">Kunngjort</dt><dd class="dateOfPublication">2009-05-15 14:50</dd><dt class="journalNumber">Journalnummer</dt><dd class="journalNumber">2009-0411</dd><dt class="titleShort">Korttittel</dt><dd class="titleShort">Endr. i forskrift om forbud mot tobakksreklame</dd><dt class="title">Tittel</dt><dd class="title">Forskrift om endring i forskrift om forbud mot tobakksreklame m.v.</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 15. mai 2009 med hjemmel i lov 9. mars 1973 nr. 14 om vern mot tobakksskader § 2 sjette ledd, § 4, § 9 og § 10. Fremmet av Helse- og omsorgsdepartementet.</dd><dt class="refid">RefID</dt><dd class="refid">forskrift/2009-05-15-515</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om forbud mot tobakksreklame m.v.<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2009-05-15-515" id="dokument"><h1>Forskrift om endring i forskrift om forbud mot tobakksreklame m.v.</h1><section class="section" data-name="kapI" id="kapittel-1" data-lovdata-URL="LTI/forskrift/2009-05-15-515/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 15. desember 1995 nr. 989 om forbud mot tobakksreklame m.v. gjøres følgende endringer:</article> <article class="defaultP" margin-top="true">§ 2 første ledd skal lyde:</article><article class="legalP" id="kapittel-1-ledd-2">Forskriften gjelder alle former for reklame for tobakksvarer og røykeutstyr, herunder indirekte reklame.</article> <article class="defaultP" margin-top="true">§ 4 første ledd skal lyde:</article><article class="legalP" id="kapittel-1-ledd-3">I denne forskrift forstås med:<ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-3-punkt-1"><article class="legalP" id="kapittel-1-ledd-3-punkt-1-ledd-1"><i>Tobakksvarer:</i> Varer som kan røykes, innsnuses, suges eller tygges såfremt de helt eller delvis består av tobakk</article></article></li><li data-li-identifier="b)" data-name="b)"><article class="listArticle" id="kapittel-1-ledd-3-punkt-2"><article class="legalP" id="kapittel-1-ledd-3-punkt-2-ledd-1"><i>Reklame:</i> Massekommunikasjon i markedsføringsøyemed, herunder avbildninger av varemerker (logo, symbol, navn e.l.), plakater, skilt og lignende innretninger, utstillinger, lavprisannonsering, samt distribusjon til forbrukere av trykksaker, vareprøver mv.</article></article></li><li data-li-identifier="c)" data-name="c)"><article class="listArticle" id="kapittel-1-ledd-3-punkt-3"><article class="legalP" id="kapittel-1-ledd-3-punkt-3-ledd-1"><i>Indirekte reklame for tobakksvarer:</i> <ul class="defaultList"><li data-li-identifier="1." data-name="1."><article class="listArticle" id="kapittel-1-ledd-3-punkt-3-ledd-1-punkt-1"><article class="legalP" id="kapittel-1-ledd-3-punkt-3-ledd-1-punkt-1-ledd-1">Bruk av et merke som hovedsakelig er kjent som et merke for tobakksvarer, i reklame for andre varer og tjenester.</article></article></li><li data-li-identifier="2." data-name="2."><article class="listArticle" id="kapittel-1-ledd-3-punkt-3-ledd-1-punkt-2"><article class="legalP" id="kapittel-1-ledd-3-punkt-3-ledd-1-punkt-2-ledd-1">Lansering av tobakksvarer ved hjelp av et varemerke som er kjent som, eller i bruk som merke for andre varer og tjenester.</article></article></li><li data-li-identifier="3." data-name="3."><article class="listArticle" id="kapittel-1-ledd-3-punkt-3-ledd-1-punkt-3"><article class="legalP" id="kapittel-1-ledd-3-punkt-3-ledd-1-punkt-3-ledd-1">Bruk av bestemte farger og layout/utforming som forbindes med bestemte tobakksvarer.</article></article></li><li data-li-identifier="4." data-name="4."><article class="listArticle" id="kapittel-1-ledd-3-punkt-3-ledd-1-punkt-4"><article class="legalP" id="kapittel-1-ledd-3-punkt-3-ledd-1-punkt-4-ledd-1">Bruk av tobakksvarer og røykesituasjoner i reklame for andre varer og tjenester.</article></article></li></ul></article></article></li></ul></article> <article class="defaultP" margin-top="true">§ 5 første ledd annet punktum skal lyde:</article><article class="legalP" id="kapittel-1-ledd-4">Alle former for reklame for tobakksvarer, herunder indirekte tobakksreklame, er forbudt. Forbudet gjelder også for røykeutstyr.</article> <article class="defaultP" margin-top="true">§ 8 første ledd skal lyde:</article><article class="legalP" id="kapittel-1-ledd-5">I den utstrekning et forhold vil rammes av reklameforbudet i tobakksskadeloven § 4, herunder bestemmelsene i forskriften her, gjøres følgende unntak:<ul class="defaultList"><li data-li-identifier="1." data-name="1."><article class="listArticle" id="kapittel-1-ledd-5-punkt-1"><article class="legalP" id="kapittel-1-ledd-5-punkt-1-ledd-1">Annonsering eller annen opplysning i trykt skrift om etablering av nytt utsalg, med angivelse av utsalgets navn, sted og åpningstider samt vareutvalg, begrenset til følgende betegnelser: Sigaretter, sigarer, røyketobakk, skråtobakk, tobakk, snus, råtobakk, sigarettpapir, sigarettrullere, piper. Opplysningene kan bare gis i skrift og farge som vanlig ellers i vedkommende annonse eller trykt skrift og uten illustrasjoner. Tilsvarende gjelder ved eierskifte av utsalget.</article></article></li><li data-li-identifier="2." data-name="2."><article class="listArticle" id="kapittel-1-ledd-5-punkt-2"><article class="legalP" id="kapittel-1-ledd-5-punkt-2-ledd-1">Skilt av sedvanlig størrelse og utstyr, i nøytral typografisk utforming som bare har opplysningsfunksjon, som f.eks. «Tobakk», i tilknytning til utsalg. Unntaket omfatter ikke lysreklame eller bevegelige skilt.</article></article></li><li data-li-identifier="3." data-name="3."><article class="listArticle" id="kapittel-1-ledd-5-punkt-3"><article class="legalP" id="kapittel-1-ledd-5-punkt-3-ledd-1">Ren produktinformasjon direkte til videreforhandlere, i nøytral typografisk utforming med svart skrift på hvit bakgrunn uten bruk av illustrasjoner.</article></article></li><li data-li-identifier="4." data-name="4."><article class="listArticle" id="kapittel-1-ledd-5-punkt-4"><article class="legalP" id="kapittel-1-ledd-5-punkt-4-ledd-1">Annonsering av ledige stillinger innen tobakksfremstilling, spesialforretninger for tobakksvarer e.l., som bare inneholder opplysninger som er nødvendige for å gjøre seg kjent med hva stillingen innebærer.</article></article></li><li data-li-identifier="5." data-name="5."><article class="listArticle" id="kapittel-1-ledd-5-punkt-5"><article class="legalP" id="kapittel-1-ledd-5-punkt-5-ledd-1">Oppstilling av tobakksvarer og røykeutstyr inne i spesialforretninger i den utstrekning slik plassering er hensiktsmessig for en rasjonell omsetning. Unntaket gjelder ikke utstyr for plassering av varer som på grunn av sin størrelse eller utforming vil gi reklameeffekt.</article></article></li><li data-li-identifier="6." data-name="6."><article class="listArticle" id="kapittel-1-ledd-5-punkt-6"><article class="legalP" id="kapittel-1-ledd-5-punkt-6-ledd-1">Reklame i utenlandsk trykt skrift som innføres til Norge, når hovedformålet med reklamen, tidsskriftet eller importen ikke er å reklamere for tobakksvarer i Norge.</article></article></li><li data-li-identifier="7." data-name="7."><article class="listArticle" id="kapittel-1-ledd-5-punkt-7"><article class="legalP" id="kapittel-1-ledd-5-punkt-7-ledd-1">Indirekte reklame av uvesentlig omfang i utenlandske programmer sendt over norsk fjernsyn og norske kabelnett, samt i utenlandsk produsert film.</article></article></li><li data-li-identifier="8." data-name="8."><article class="listArticle" id="kapittel-1-ledd-5-punkt-8"><article class="legalP" id="kapittel-1-ledd-5-punkt-8-ledd-1">Opphenting av reklame for tobakksvarer fra internasjonale databaser og nett, når reklamen ikke kopieres over til database, diskett, papir eller harddisk for videre distribusjon i eller via Norge.</article></article></li></ul></article> <article class="defaultP" margin-top="true">§ 9 annet ledd oppheves.</article> <article class="defaultP" margin-top="true">§ 10 første ledd annet punktum skal lyde:</article><article class="legalP" id="kapittel-1-ledd-6">Direktoratet fører tilsyn med at reglene i denne forskriften overholdes.</article> <article class="defaultP" margin-top="true">§ 11 første ledd første punktum skal lyde:</article><article class="legalP" id="kapittel-1-ledd-7">Direktoratet kan pålegge retting og fastsette tvangsmulkt etter bestemmelsene i tobakksskadeloven § 8.</article> <article class="defaultP" margin-top="true">§ 12 første ledd skal lyde:</article><article class="legalP" id="kapittel-1-ledd-8">Direktoratet kan i særskilte tilfeller dispensere fra denne forskriften.</article></section><section class="section" data-name="kapII" id="kapittel-2" data-lovdata-URL="LTI/forskrift/2009-05-15-515/KAPITTEL_2"><h2 data-text-align="center">II</h2><ul class="defaultList"><li data-li-identifier="1." data-name="1."><article class="listArticle" id="kapittel-2-punkt-1"><article class="legalP" id="kapittel-2-punkt-1-ledd-1">Endringene i § 8 første ledd og § 9 annet ledd gjelder fra 1. januar 2010.</article></article></li><li data-li-identifier="2." data-name="2."><article class="listArticle" id="kapittel-2-punkt-2"><article class="legalP" id="kapittel-2-punkt-2-ledd-1">De øvrige endringene gjelder fra 1. juli 2009.</article></article></li></ul></section></main></body></html>