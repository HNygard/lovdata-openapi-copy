<!DOCTYPE html><html lang="no"><head><title>Forskrift om krav til kompetanse ved drift av mineralske forekomster</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2009-04-27-451</dd><dt class="dokid">DokumentID</dt><dd class="dokid">LTI/forskrift/2009-04-27-451</dd><dt class="ministry">Departement</dt><dd class="ministry"><ul><li>Nærings- og handelsdepartementet</li></ul></dd><dt class="publishedIn">Publisert i</dt><dd class="publishedIn">I 2009 hefte 4 s 659</dd><dt class="dateInForce">I kraft fra</dt><dd class="dateInForce">2009-05-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1914-07-03-5/§4</li><li>lov/1949-06-17-3/§4</li><li>lov/1972-06-30-70/§51a</li><li>lov/2003-11-28-98/§14</li><li>forskrift/2009-04-24-449</li></ul></dd><dt class="dateOfPublication">Kunngjort</dt><dd class="dateOfPublication">2009-04-28 13:50</dd><dt class="journalNumber">Journalnummer</dt><dd class="journalNumber">2009-0365</dd><dt class="titleShort">Korttittel</dt><dd class="titleShort">Forskrift om drift av mineralske forekomster</dd><dt class="title">Tittel</dt><dd class="title">Forskrift om krav til kompetanse ved drift av mineralske forekomster</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Nærings- og handelsdepartementet 27. april 2009 med hjemmel i lov 3. juli 1914 nr. 5 om erverv av kalkstensforekomster § 4 fjerde ledd, lov 17. juni 1949 nr. 3 om erverv av kvartsforekomster § 4 fjerde ledd, lov 30. juni 1972 nr. 70 om bergverk § 51a og lov 28. november 2003 nr. 98 om konsesjon ved erverv av fast eiendom (konsesjonsloven) mv. § 14 andre ledd, jf. delegeringsvedtak 24. april 2009 nr. 449. <br /><strong>EØS-henvisninger:</strong> EØS-avtalen vedlegg VII nr. 1 (direktiv 2005/36/EF).</dd><dt class="refid">RefID</dt><dd class="refid">forskrift/2009-04-27-451</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om krav til kompetanse ved drift av mineralske forekomster<ul class="tocSubUl"><li>Kapittel 1 – Krav til kompetanse ved drift av mineralske forekomster<ul class="tocSubUl"><li>§ 1. Bergteknisk ansvarlig</li><li>§ 2. Underjordsanlegg og større dagbrudd</li><li>§ 3. Dagbrudd</li><li>§ 4. Dispensasjon</li><li>§ 5. Søknad om godkjenning som bergteknisk ansvarlig</li></ul></li><li>Kapittel 2 – Godkjenning som bergteknisk ansvarlig for personer med yrkeskvalifikasjoner fra annen EØS-stat<ul class="tocSubUl"><li>§ 6. Virkeområde</li><li>§ 7. Definisjoner</li><li>§ 8. Søknadens innhold</li><li>§ 9. Vilkår for godkjenning som bergteknisk ansvarlig for statsborgere fra EØS-stat</li><li>§ 10. Midlertidig utøvelse som bergteknisk ansvarlig</li></ul></li><li>Kapittel 3 – Administrative bestemmelser. Ikrafttredelse<ul class="tocSubUl"><li>§ 11. Godkjenningsmyndighet</li><li>§ 12. Samarbeid med andre godkjenningsmyndigheter</li><li>§ 13. Saksbehandlingsregler</li><li>§ 14. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2009-04-27-451" id="dokument"><h1>Forskrift om krav til kompetanse ved drift av mineralske forekomster</h1><section class="section" data-name="kap1" id="kapittel-1" data-lovdata-URL="LTI/forskrift/2009-04-27-451/KAPITTEL_1"><h2>Kapittel 1 – Krav til kompetanse ved drift av mineralske forekomster</h2><article class="legalArticle" data-lovdata-URL="LTI/forskrift/2009-04-27-451/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Bergteknisk ansvarlig</span></h3><article class="legalP" id="kapittel-1-paragraf-1-ledd-1">Uttak av mineralske ressurser skal ha en bergteknisk ansvarlig.</article><article class="legalP" id="kapittel-1-paragraf-1-ledd-2">Bergteknisk ansvarlig skal sørge for at:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-1-ledd-2-punkt-1"><article class="legalP" id="kapittel-1-paragraf-1-ledd-2-punkt-1-ledd-1">driften skjer på en teknisk forsvarlig måte slik at hensynet til arbeidstakere, nærliggende bebyggelse og omgivelsene ellers ivaretas,</article></article></li><li data-li-identifier="b)" data-name="b)"><article class="listArticle" id="kapittel-1-paragraf-1-ledd-2-punkt-2"><article class="legalP" id="kapittel-1-paragraf-1-ledd-2-punkt-2-ledd-1">avbyggingen av forekomsten skjer på en bærekraftig måte,</article></article></li><li data-li-identifier="c)" data-name="c)"><article class="listArticle" id="kapittel-1-paragraf-1-ledd-2-punkt-3"><article class="legalP" id="kapittel-1-paragraf-1-ledd-2-punkt-3-ledd-1">driften til enhver tid skjer etter en ajourført og godkjent driftsplan.</article></article></li></ul></article></article><article class="legalArticle" data-lovdata-URL="LTI/forskrift/2009-04-27-451/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Underjordsanlegg og større dagbrudd</span></h3><article class="legalP" id="kapittel-1-paragraf-2-ledd-1">Bergteknisk ansvarlig for virksomhet under jord (gruve) eller dagbruddsanlegg med en total årlig bergfangst på mer enn en million tonn, må ha eksamen på nivå med master of technology og med spesialisering innenfor drift på mineralske ressurser.</article><article class="legalP" id="kapittel-1-paragraf-2-ledd-2">Personer med annen teknisk utdanning på universitets- eller høyskolenivå av minst tre års varighet kan, etter søknad, godkjennes som bergteknisk ansvarlig for uttak etter første ledd, dersom det kan godtgjøres at utdanningen gir nødvendig kompetanse. Ved vurderingen skal det legges vekt på innholdet i utdanningen, relevant etterutdanning, samt søkerens praktiske erfaring innenfor bergverksvirksomhet. Det skal videre legges vekt på omfanget, kompleksiteten og risikoen for skade ved det aktuelle uttaket. Det kan også legges vekt på om manglende kompetanse på enkelte områder knyttet til driften av uttaket vil dekkes ved kjøp av konsulenttjenester.</article></article><article class="legalArticle" data-lovdata-URL="LTI/forskrift/2009-04-27-451/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Dagbrudd</span></h3><article class="legalP" id="kapittel-1-paragraf-3-ledd-1">Bergteknisk ansvarlig for dagbruddsanlegg med en total årlig bergfangst på en million tonn eller mindre, må ha toårig fagskoleutdanning med fordypning i bergteknikk. Likestilt er bestått stigereksamen fra Statens bergskole.</article><article class="legalP" id="kapittel-1-paragraf-3-ledd-2">Personer med annen teknisk utdanning kan, etter søknad, godkjennes som bergteknisk ansvarlig for dagbrudd etter første ledd første punktum, dersom det kan godtgjøres at utdanningen gir nødvendig kompetanse. Ved vurderingen skal det legges vekt på innholdet i utdanningen, relevant etterutdanning, samt søkerens praktiske erfaring innenfor bergverksvirksomhet. Det skal videre legges vekt på omfanget, kompleksiteten og risikoen for skade ved det aktuelle dagbruddet. Det kan også legges vekt på om manglende kompetanse på enkelte områder knyttet til driften av dagbruddet vil dekkes ved kjøp av konsulenttjenester.</article><article class="legalP" id="kapittel-1-paragraf-3-ledd-3">Godkjenningsmyndigheten kan bestemme at bestemmelsene i § 2 skal gjelde for bergteknisk ansvarlig for dagbrudd som nevnt i § 3 første ledd, dersom de bergtekniske forholdene på stedet eller brytningen ellers er særlig kompliserte.</article></article><article class="legalArticle" data-lovdata-URL="LTI/forskrift/2009-04-27-451/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Dispensasjon</span></h3><article class="legalP" id="kapittel-1-paragraf-4-ledd-1">Godkjenningsmyndigheten kan, etter søknad, fravike utdanningskravene i § 2 og § 3 ved mindre og ukompliserte uttak. Det kan stilles vilkår for dispensasjonen.</article></article><article class="legalArticle" data-lovdata-URL="LTI/forskrift/2009-04-27-451/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Søknad om godkjenning som bergteknisk ansvarlig</span></h3><article class="legalP" id="kapittel-1-paragraf-5-ledd-1">Søknad om godkjenning som bergteknisk ansvarlig etter § 2 andre ledd og § 3 andre ledd og om dispensasjon etter § 4 skal inneholde opplysninger og dokumentasjon som er nødvendig for å avgjøre om vedkommende person kan være bergteknisk ansvarlig for det aktuelle uttaket. Godkjenningsmyndigheten kan kreve ytterligere opplysninger av søkeren for å klarlegge om vedkommende oppfyller kravene til å være bergteknisk ansvarlig.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2009-04-27-451/KAPITTEL_2"><h2>Kapittel 2 – Godkjenning som bergteknisk ansvarlig for personer med yrkeskvalifikasjoner fra annen EØS-stat</h2><article class="legalArticle" data-lovdata-URL="LTI/forskrift/2009-04-27-451/§6" data-name="§6" id="kapittel-2-paragraf-1"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Virkeområde</span></h3><article class="legalP" id="kapittel-2-paragraf-1-ledd-1">Bestemmelsene i kapittel 2 gjelder godkjenning som bergteknisk ansvarlig for personer med yrkeskvalifikasjoner fra annen EØS-stat, jf. direktiv 2005/36/EF om godkjenning av yrkeskvalifikasjoner.</article></article><article class="legalArticle" data-lovdata-URL="LTI/forskrift/2009-04-27-451/§7" data-name="§7" id="kapittel-2-paragraf-2"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Definisjoner</span></h3><article class="legalP" id="kapittel-2-paragraf-2-ledd-1">I kapittel 2 forstås med:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-2-ledd-1-punkt-1"><article class="legalP" id="kapittel-2-paragraf-2-ledd-1-punkt-1-ledd-1"><i>yrkeskvalifikasjoner:</i> kvalifikasjoner dokumentert med et kvalifikasjonsbevis, eller et kompetansebevis etter § 9 bokstav a, og relevant yrkeserfaring.</article></article></li><li data-li-identifier="b)" data-name="b)"><article class="listArticle" id="kapittel-2-paragraf-2-ledd-1-punkt-2"><article class="legalP" id="kapittel-2-paragraf-2-ledd-1-punkt-2-ledd-1"><i>kvalifikasjonsbevis:</i> diplomer, attester og annen dokumentasjon utstedt av en myndighet i en stat utpekt i lov eller med hjemmel i lov i staten.</article></article></li><li data-li-identifier="c)" data-name="c)"><article class="listArticle" id="kapittel-2-paragraf-2-ledd-1-punkt-3"><article class="legalP" id="kapittel-2-paragraf-2-ledd-1-punkt-3-ledd-1"><i>lovregulert yrke:</i> yrke der det direkte eller indirekte fremgår av lov eller forskrift at det kreves bestemte kvalifikasjoner.</article></article></li></ul></article></article><article class="legalArticle" data-lovdata-URL="LTI/forskrift/2009-04-27-451/§8" data-name="§8" id="kapittel-2-paragraf-3"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Søknadens innhold</span></h3><article class="legalP" id="kapittel-2-paragraf-3-ledd-1">For godkjenning av yrkeskvalifikasjoner skal godkjenningsmyndigheten kreve at søker fremlegger:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-3-ledd-1-punkt-1"><article class="legalP" id="kapittel-2-paragraf-3-ledd-1-punkt-1-ledd-1">bekreftet kopi av kvalifikasjonsbevis</article></article></li><li data-li-identifier="b)" data-name="b)"><article class="listArticle" id="kapittel-2-paragraf-3-ledd-1-punkt-2"><article class="legalP" id="kapittel-2-paragraf-3-ledd-1-punkt-2-ledd-1">bevis for søkers nasjonalitet.</article></article></li></ul></article><article class="legalP" id="kapittel-2-paragraf-3-ledd-2">Godkjenningsmyndigheten kan kreve bevis for at søker har arbeidserfaring etter § 9 andre ledd dersom det er aktuelt å vurdere søkers arbeidserfaring.</article></article><article class="legalArticle" data-lovdata-URL="LTI/forskrift/2009-04-27-451/§9" data-name="§9" id="kapittel-2-paragraf-4"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Vilkår for godkjenning som bergteknisk ansvarlig for statsborgere fra EØS-stat</span></h3><article class="legalP" id="kapittel-2-paragraf-4-ledd-1">Statsborgere fra en EØS-stat har videre rett til godkjenning som bergteknisk ansvarlig dersom dette følger av reglene i direktiv 2005/36/EF, selv om de ikke har kvalifikasjoner som er likeverdige med kravene i § 2 første ledd og § 3 første ledd. Kvalifikasjonskravene etter § 2 første ledd ligger på nivå e og kravene etter § 3 første ledd ligger på nivå c i). Vilkåret for slik godkjenning er at søkeren fremlegger kvalifikasjonsbevis som minst tilsvarer kvalifikasjonsnivået umiddelbart under kvalifikasjonskravene som følger av denne forskrift § 2 første ledd og § 3 første ledd. Ved sammenligning av utdanningsnivåene gjelder følgende fem kvalifikasjonsnivåer:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-4-ledd-1-punkt-1"><article class="legalP" id="kapittel-2-paragraf-4-ledd-1-punkt-1-ledd-1">et kompetansebevis som viser bestått utdanning og erfaring som ikke omfattes av kravene i nivåene b til e i denne bestemmelsen</article></article></li><li data-li-identifier="b)" data-name="b)"><article class="listArticle" id="kapittel-2-paragraf-4-ledd-1-punkt-2"><article class="legalP" id="kapittel-2-paragraf-4-ledd-1-punkt-2-ledd-1">en attest som viser fullført og bestått videregående opplæring</article></article></li><li data-li-identifier="c)" data-name="c)"><article class="listArticle" id="kapittel-2-paragraf-4-ledd-1-punkt-3"><article class="legalP" id="kapittel-2-paragraf-4-ledd-1-punkt-3-ledd-1">et diplom som viser at søker <ul class="defaultList"><li data-li-identifier="i)" data-name="i)"><article class="listArticle" id="kapittel-2-paragraf-4-ledd-1-punkt-3-ledd-1-punkt-1"><article class="legalP" id="kapittel-2-paragraf-4-ledd-1-punkt-3-ledd-1-punkt-1-ledd-1">enten har bestått en annen utdanning ut over videregående opplæring enn det som er nevnt i bokstav d) eller e), av minst ett års varighet, eller av tilsvarende varighet på deltid, hvor opptakskrav til studiet er normalt avsluttet videregående opplæring som er nødvendig for å få adgang til universitet, annen høyere utdanning eller annen utdanning på tilsvarende nivå, samt den yrkesrettede opplæring som måtte kreves i tillegg til utdanning ut over videregående opplæring, eller</article></article></li><li data-li-identifier="ii)" data-name="ii)"><article class="listArticle" id="kapittel-2-paragraf-4-ledd-1-punkt-3-ledd-1-punkt-2"><article class="legalP" id="kapittel-2-paragraf-4-ledd-1-punkt-3-ledd-1-punkt-2-ledd-1">bestått utdanning av en særskilt struktur for et lovregulert yrke, jf. direktiv 2005/36/EF vedlegg 2.</article></article></li></ul></article></article></li><li data-li-identifier="d)" data-name="d)"><article class="listArticle" id="kapittel-2-paragraf-4-ledd-1-punkt-4"><article class="legalP" id="kapittel-2-paragraf-4-ledd-1-punkt-4-ledd-1">et diplom som viser bestått utdanning ut over videregående opplæring fra universitet, høyskoleinstitusjon eller en annen institusjon med tilsvarende opplæringsnivå. Utdanningen må være av minst tre års og ikke mer enn fire års varighet, eller av tilsvarende varighet på deltid</article></article></li><li data-li-identifier="e)" data-name="e)"><article class="listArticle" id="kapittel-2-paragraf-4-ledd-1-punkt-5"><article class="legalP" id="kapittel-2-paragraf-4-ledd-1-punkt-5-ledd-1">et diplom som viser bestått utdanning utover videregående opplæring fra universitet, høyskoleinstitusjon eller en annen institusjon med tilsvarende opplæringsnivå. Utdanningen må være av minst fire års varighet, eller av tilsvarende varighet på deltid.</article></article></li></ul></article><article class="legalP" id="kapittel-2-paragraf-4-ledd-2">Søker som har arbeidet som bergteknisk ansvarlig i en EØS-stat hvor yrket ikke er lovregulert, har rett til godkjenning dersom søker har utøvd yrket på heltid i minst to år, eller tilsvarende periode på deltid, i løpet av de siste ti år. Søkeren må fremlegge bevis på yrkeskvalifikasjoner som dokumenterer at søker kan arbeide som bergteknisk ansvarlig.</article><article class="legalP" id="kapittel-2-paragraf-4-ledd-3">Statsborger fra en EØS-stat med kvalifikasjonsbevis for kvalifikasjoner som i henhold til første ledd er utstedt i en stat utenfor EØS, kan få godkjenning etter kapittel 2. Som et bevis på formelle kvalifikasjoner etter § 8 første ledd bokstav a skal også betraktes ethvert bevis på formelle kvalifikasjoner som er ervervet i en tredjestat. Dette gjelder bare dersom søkeren har tre års yrkeserfaring som bergteknisk ansvarlig i en EØS-stat og dette er erkjent og bekreftet av godkjenningsmyndigheten i en annen EØS-stat.</article></article><article class="legalArticle" data-lovdata-URL="LTI/forskrift/2009-04-27-451/§10" data-name="§10" id="kapittel-2-paragraf-5"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Midlertidig utøvelse som bergteknisk ansvarlig</span></h3><article class="legalP" id="kapittel-2-paragraf-5-ledd-1">Utøvelse av stillingen som bergteknisk ansvarlig kan drives på midlertidig og tilfeldig grunnlag av personer som er lovlig etablert i en annen EØS-stat med sikte på å drive slik virksomhet der, dersom vedkommende<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-5-ledd-1-punkt-1"><article class="legalP" id="kapittel-2-paragraf-5-ledd-1-punkt-1-ledd-1">flytter til Norge for å utøve stillingen som bergteknisk ansvarlig, jf. EØS-regler som svarer til direktiv 2005/36/EF artikkel 5, og</article></article></li><li data-li-identifier="b)" data-name="b)"><article class="listArticle" id="kapittel-2-paragraf-5-ledd-1-punkt-2"><article class="legalP" id="kapittel-2-paragraf-5-ledd-1-punkt-2-ledd-1">gir melding og dokumentasjon i samsvar med EØS-regler som svarer til direktiv 2005/36/EF artikkel 7 til godkjenningsmyndigheten.</article></article></li></ul></article><article class="legalP" id="kapittel-2-paragraf-5-ledd-2">Der yrket eller utdanningen og opplæringen som fører frem til yrket ikke har vært lovregulert, må personen ha utøvd yrket i minst to år i løpet av siste ti år i denne staten, jf. direktiv 2005/36/EF artikkel 5 nr. 1 bokstav b).</article><article class="legalP" id="kapittel-2-paragraf-5-ledd-3">Godkjenningsmyndigheten kan kreve at utøveren dokumenterer å ha nødvendige språkkunnskaper for å kunne utøve stillingen som bergteknisk ansvarlig i Norge.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2009-04-27-451/KAPITTEL_3"><h2>Kapittel 3 – Administrative bestemmelser. Ikrafttredelse</h2><article class="legalArticle" data-lovdata-URL="LTI/forskrift/2009-04-27-451/§11" data-name="§11" id="kapittel-3-paragraf-1"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Godkjenningsmyndighet</span></h3><article class="legalP" id="kapittel-3-paragraf-1-ledd-1">Godkjenningsmyndighet etter denne forskriften er Bergvesenet med Bergmesteren for Svalbard.</article></article><article class="legalArticle" data-lovdata-URL="LTI/forskrift/2009-04-27-451/§12" data-name="§12" id="kapittel-3-paragraf-2"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Samarbeid med andre godkjenningsmyndigheter</span></h3><article class="legalP" id="kapittel-3-paragraf-2-ledd-1">Godkjenningsmyndigheten etter § 11 skal samarbeide med godkjenningsmyndigheter fra andre EØS-stater etter direktiv 2005/36/EF artikkel 8 nr. 1 og 2 og artikkel 56 nr. 1 og 2.</article></article><article class="legalArticle" data-lovdata-URL="LTI/forskrift/2009-04-27-451/§13" data-name="§13" id="kapittel-3-paragraf-3"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Saksbehandlingsregler</span></h3><article class="legalP" id="kapittel-3-paragraf-3-ledd-1">Godkjenningsmyndigheten skal innen en måned bekrefte at søknaden er mottatt og informere søkeren om eventuelle mangler ved søknaden.</article><article class="legalP" id="kapittel-3-paragraf-3-ledd-2">Godkjenningsmyndigheten skal avgjøre søknader etter denne forskriften så raskt som mulig og senest innen tre måneder etter at nødvendig dokumentasjon er fremlagt.</article><article class="legalP" id="kapittel-3-paragraf-3-ledd-3">Godkjenningsmyndighetens vedtak kan påklages til departementet etter reglene i forvaltningsloven § 28 flg. Klagefristen er tre uker, jf. forvaltningsloven § 29.</article></article><article class="legalArticle" data-lovdata-URL="LTI/forskrift/2009-04-27-451/§14" data-name="§14" id="kapittel-3-paragraf-4"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Ikrafttredelse</span></h3><article class="legalP" id="kapittel-3-paragraf-4-ledd-1">Forskriften trer i kraft 1. mai 2009.</article></article></section></main></body></html>