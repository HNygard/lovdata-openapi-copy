<!DOCTYPE html><html lang="no"><head><title>Lov om endringer i midlertidig lov 2. juli 2004 nr. 64 om prøveordning med lokaler for injeksjon av narkotika (sprøyteromsloven) m.m.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2009-06-19-69</dd><dt class="dokid">DokumentID</dt><dd class="dokid">LTI/lov/2009-06-19-69</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="publishedIn">Publisert i</dt><dd class="publishedIn">I 2009 hefte 7 s 1069</dd><dt class="dateInForce">I kraft fra</dt><dd class="dateInForce">Kongen bestemmer.</dd><dt class="changesToDocuments">Endrer</dt><dd class="changesToDocuments"><ul><li>lov/1982-11-19-66</li><li>lov/2004-07-02-64</li></ul></dd><dt class="dateOfPublication">Kunngjort</dt><dd class="dateOfPublication">2009-06-19 16:45</dd><dt class="journalNumber">Journalnummer</dt><dd class="journalNumber">2009-0553</dd><dt class="titleShort">Korttittel</dt><dd class="titleShort">Endringslov til sprøyteromsloven mv.</dd><dt class="title">Tittel</dt><dd class="title">Lov om endringer i midlertidig lov 2. juli 2004 nr. 64 om prøveordning med lokaler for injeksjon av narkotika (sprøyteromsloven) m.m.</dd><dt class="miscInformation">Annet om dokumentet</dt><dd class="miscInformation">Ot.prp.nr.59 (2008–2009), Innst.O.nr.109 (2008–2009) og Besl.O.nr.121 (2008–2009). Odels- og lagtingsvedtak hhv. 10. og 16. juni 2009. Fremmet av Helse- og omsorgsdepartementet.</dd><dt class="refid">RefID</dt><dd class="refid">lov/2009-06-19-69</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i midlertidig lov 2. juli 2004 nr. 64 om prøveordning med lokaler for injeksjon av narkotika (sprøyteromsloven) m.m.<ul class="tocSubUl"><li>I<ul class="tocSubUl"><li>§ 1. Formål</li><li>§ 2. Sprøyteromsordningen</li><li>§ 3. Etablering av sprøyteromsordning og krav om godkjenning</li><li>§ 4. Bruk av sprøyteromsordningen</li><li>§ 5. Behandling av helseopplysninger</li><li>§ 6. Avgjørelse om adgang til sprøyterommet</li><li>§ 7. Forholdet til helsepersonelloven</li><li>§ 8. Forskrift</li><li>§ 9. Ikrafttredelse</li></ul></li><li>II</li><li>III</li></ul></li></ul></dd></dl></header><main class="documentBody" data-lovdata-URL="LTI/lov/2009-06-19-69" id="dokument"><h1>Lov om endringer i midlertidig lov 2. juli 2004 nr. 64 om prøveordning med lokaler for injeksjon av narkotika (sprøyteromsloven) m.m.</h1><article class="defaultP" data-text-size="small">Endringer i følgende lover:<ul class="defaultList" data-text-size="small"><li data-li-identifier="1" data-name="1"><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 19. november 1982 nr. 66 om helsetjenesten i kommunene.</article></article></li><li data-li-identifier="2" data-name="2"><article class="listArticle" data-text-size="small" id="punkt-2"><article class="legalP" id="punkt-2-ledd-1">Midlertidig lov 2. juli 2004 nr. 64 om prøveordning med lokaler for injeksjon av narkotika (sprøyteromsloven).</article></article></li></ul></article><section class="section" data-name="kapI" id="kapittel-1" data-lovdata-URL="LTI/lov/2009-06-19-69/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I midlertidig lov 2. juli 2004 nr. 64 om prøveordning med lokaler for injeksjon av narkotika (sprøyteromsloven) gjøres følgende endringer:</article> <article class="defaultP" margin-top="true">Lovens tittel skal lyde:</article><article class="defaultP"><i>Lov 2. juli 2004 nr. 64 om ordning med lokaler for injeksjon av narkotika (sprøyteromsloven)</i></article> <article class="defaultP" margin-top="true">Ny § 1 skal lyde:</article><article class="futureLegalArticle" data-name="§1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 1</span>. <span class="legalArticleTitle">Formål</span></span><article class="legalP" id="kapittel-1-foreslåttparagraf-1-ledd-1">Lovens formål er å legge til rette for etablering av ordning med lokaler for injeksjon av narkotika (sprøyteromsordning).</article><article class="legalP" id="kapittel-1-foreslåttparagraf-1-ledd-2">Sprøyteromsordningen skal bidra til økt verdighet for mennesker med langvarig narkotikaavhengighet ved å tilby hygieniske rammer for injisering. Videre skal sprøyteromsordningen bidra til økt helsemessig trygghet, herunder forebygge infeksjoner og smitte og gi raskere hjelp ved overdoser, gjennom tilstedeværelse og tilsyn av helsepersonell. Formålet er også å bidra til økt mulighet for kontakt og samtaler mellom den enkelte bruker og hjelpeapparatet med sikte på tverrfaglig oppfølging og behandling.</article></article> <article class="defaultP" margin-top="true">Ny § 2 skal lyde:</article><article class="futureLegalArticle" data-name="§2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 2</span>. <span class="legalArticleTitle">Sprøyteromsordningen</span></span><article class="legalP" id="kapittel-1-foreslåttparagraf-2-ledd-1">En sprøyteromsordning som er etablert i medhold av denne loven er å anse som en kommunehelsetjeneste, jf. kommunehelsetjenesteloven § 1-3 fjerde ledd annet punktum.</article><article class="legalP" id="kapittel-1-foreslåttparagraf-2-ledd-2">En sprøyteromsordning skal inneholde et sprøyterom (injiseringsrom), fremmøterom og samtalerom. I tillegg skal sprøyteromsordningen ha tilgang til et behandlingsrom.</article></article> <article class="defaultP" margin-top="true">Ny § 3 skal lyde:</article><article class="futureLegalArticle" data-name="§3" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 3</span>. <span class="legalArticleTitle">Etablering av sprøyteromsordning og krav om godkjenning</span></span><article class="legalP" id="kapittel-1-foreslåttparagraf-3-ledd-1">Etter godkjenning fra departementet kan kommunen etablere en sprøyteromsordning.</article><article class="legalP" id="kapittel-1-foreslåttparagraf-3-ledd-2">For brukere av sprøyteromsordningen skal sprøyteromsordningen være et supplement til kommunens øvrige helse- og sosialtjenestetilbud.</article></article> <article class="defaultP" margin-top="true">Ny § 4 skal lyde:</article><article class="futureLegalArticle" data-name="§4" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 4</span>. <span class="legalArticleTitle">Bruk av sprøyteromsordningen</span></span><article class="legalP" id="kapittel-1-foreslåttparagraf-4-ledd-1">Den som med lovlig adgang til sprøyterommet<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-4-ledd-1-punkt-1"><article class="legalP" id="kapittel-1-foreslåttparagraf-4-ledd-1-punkt-1-ledd-1">injiserer narkotika i et godkjent sprøyterom, eller</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-4-ledd-1-punkt-2"><article class="legalP" id="kapittel-1-foreslåttparagraf-4-ledd-1-punkt-2-ledd-1">besitter en brukerdose narkotika til eget bruk i et godkjent sprøyterom eller tilstøtende fremmøterom, samtalerom eller behandlingsrom, kan ikke straffes for dette etter legemiddelloven § 31, jf. § 24 første ledd.</article></article></li></ul></article><article class="legalP" id="kapittel-1-foreslåttparagraf-4-ledd-2">Det er tillatt for personalet i sprøyteromsordningen å gi brukerne individuell og konkret rådgivning i forbindelse med injisering av narkotika i sprøyterommet.</article></article> <article class="defaultP" margin-top="true">Ny § 5 skal lyde:</article><article class="futureLegalArticle" data-name="§5" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 5</span>. <span class="legalArticleTitle">Behandling av helseopplysninger</span></span><article class="legalP" id="kapittel-1-foreslåttparagraf-5-ledd-1">En kommune som etablerer en godkjent sprøyteromsordning, kan føre helseregister og behandle helseopplysninger som nevnt i helseregisterloven § 2 nr. 1 i den grad det er nødvendig for å oppfylle reglene gitt i eller i medhold av loven her.</article></article> <article class="defaultP" margin-top="true">Ny § 6 skal lyde:</article><article class="futureLegalArticle" data-name="§6" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 6</span>. <span class="legalArticleTitle">Avgjørelse om adgang til sprøyterommet</span></span><article class="legalP" id="kapittel-1-foreslåttparagraf-6-ledd-1">En avgjørelse om adgang til sprøyterommet er ikke enkeltvedtak etter forvaltningsloven.</article><article class="legalP" id="kapittel-1-foreslåttparagraf-6-ledd-2">Har politiet mistanke om straffbar besittelse eller bruk av narkotika i sprøyteromsordningens lokaler eller tilstøtende behandlingsrom, skal personalet uten hinder av taushetsplikten i helsepersonelloven § 21 og forvaltningsloven §§ 13 til 13 e og på begjæring gi politiet opplysning om hvorvidt en identifisert person er registrert bruker av sprøyterommet eller ikke.</article><article class="legalP" id="kapittel-1-foreslåttparagraf-6-ledd-3">Adgang til sprøyterommet er ikke nødvendig helsehjelp etter kommunehelsetjenesteloven § 2-1 første ledd og pasientrettighetsloven § 2-1 første ledd annet punktum. Avgjørelse om adgang til sprøyterommet kan ikke påklages etter kommunehelsetjenesteloven § 2-4 eller pasientrettighetsloven § 7-2.</article></article> <article class="defaultP" margin-top="true">Ny § 7 skal lyde:</article><article class="futureLegalArticle" data-name="§7" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 7</span>. <span class="legalArticleTitle">Forholdet til helsepersonelloven</span></span><article class="legalP" id="kapittel-1-foreslåttparagraf-7-ledd-1">Helsepersonelloven gjelder for personalets yrkesutøvelse i sprøyteromsordningen.</article><article class="legalP" id="kapittel-1-foreslåttparagraf-7-ledd-2">Helsepersonelloven § 4 er ikke til hinder for at helsepersonell kan utføre de oppgaver som etter regler gitt i eller i medhold av loven her er lagt til personalet i sprøyteromsordningen.</article></article> <article class="defaultP" margin-top="true">Ny § 8 skal lyde:</article><article class="futureLegalArticle" data-name="§8" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 8</span>. <span class="legalArticleTitle">Forskrift</span></span><article class="legalP" id="kapittel-1-foreslåttparagraf-8-ledd-1">Kongen kan gi nærmere bestemmelser om gjennomføringen av sprøyteromsordningen, og kan blant annet bestemme:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-8-ledd-1-punkt-1"><article class="legalP" id="kapittel-1-foreslåttparagraf-8-ledd-1-punkt-1-ledd-1">hvem sprøyteromsordningen skal gjelde for,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-8-ledd-1-punkt-2"><article class="legalP" id="kapittel-1-foreslåttparagraf-8-ledd-1-punkt-2-ledd-1">ordninger for adgangsregulering,</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-8-ledd-1-punkt-3"><article class="legalP" id="kapittel-1-foreslåttparagraf-8-ledd-1-punkt-3-ledd-1">type og mengde narkotika som straffriheten skal omfatte,</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-8-ledd-1-punkt-4"><article class="legalP" id="kapittel-1-foreslåttparagraf-8-ledd-1-punkt-4-ledd-1">ordninger for kontroll av type og mengde narkotika en person har med seg inn i sprøyteromsordningens lokaler eller tilstøtende behandlingsrom,</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-8-ledd-1-punkt-5"><article class="legalP" id="kapittel-1-foreslåttparagraf-8-ledd-1-punkt-5-ledd-1">hvilken adgang politiet skal ha til sprøyteromsordningens lokaler eller tilstøtende behandlingsrom,</article></article></li><li data-li-identifier="f)" data-name="f)"><article class="listArticle" id="kapittel-1-foreslåttparagraf-8-ledd-1-punkt-6"><article class="legalP" id="kapittel-1-foreslåttparagraf-8-ledd-1-punkt-6-ledd-1">hvilke krav til bemanning av sprøyteromsordningen som skal gjelde,</article></article></li><li data-li-identifier="g)" data-name="g)"><article class="listArticle" id="kapittel-1-foreslåttparagraf-8-ledd-1-punkt-7"><article class="legalP" id="kapittel-1-foreslåttparagraf-8-ledd-1-punkt-7-ledd-1">hvordan helseopplysninger i helseregisteret kan behandles, herunder hvilke, opplysninger som kan behandles og formålet med behandlingen,</article></article></li><li data-li-identifier="h)" data-name="h)"><article class="listArticle" id="kapittel-1-foreslåttparagraf-8-ledd-1-punkt-8"><article class="legalP" id="kapittel-1-foreslåttparagraf-8-ledd-1-punkt-8-ledd-1">at reglene i helsepersonelloven §§ 39 og 40 helt eller delvis ikke skal gjelde for helsepersonell som yter helsehjelp i sprøyteromsordningen.</article></article></li></ul></article></article> <article class="defaultP" margin-top="true">Ny § 9 skal lyde:</article><article class="futureLegalArticle" data-name="§9" id="kapittel-1-foreslåttparagraf-9"><span class="futureLegalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse</span></span><article class="legalP" id="kapittel-1-foreslåttparagraf-9-ledd-1">Denne lov trer i kraft fra den tid Kongen bestemmer.</article></article></section><section class="section" data-name="kapII" id="kapittel-2" data-lovdata-URL="LTI/lov/2009-06-19-69/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">I lov 19. november 1982 nr. 66 om helsetjenesten i kommunene gjøres følgende endring:</article> <article class="defaultP" margin-top="true">§ 1-3 fjerde ledd annet, tredje og nytt fjerde punktum skal lyde:</article><article class="legalP" id="kapittel-2-ledd-2">Sprøyteromsordninger som er etablert i medhold av lov 2. juli 2004 nr. 64 om ordning med lokaler for injeksjon av narkotika (sprøyteromsloven) er å anse som en kommunehelsetjeneste. Det er opp til den enkelte kommune å avgjøre om den ønsker å etablere en sprøyteromsordning. Kommunen kan ikke inngå avtale med private om drift av sprøyteromsordning.</article></section><section class="section" data-name="kapIII" id="kapittel-3" data-lovdata-URL="LTI/lov/2009-06-19-69/KAPITTEL_3"><h2 data-text-align="center">III</h2><article class="legalP" id="kapittel-3-ledd-1">Denne lov trer i kraft fra den tid Kongen bestemmer. Kongen kan sette i kraft de enkelte bestemmelsene til forskjellig tid.</article></section></main></body></html>