<!DOCTYPE html><html lang="no"><head><title>Forskrift om rapportering og avstemming av pengestrømmer fra petroleumsvirksomheten</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2009-06-26-856</dd><dt class="dokid">DokumentID</dt><dd class="dokid">LTI/forskrift/2009-06-26-856</dd><dt class="ministry">Departement</dt><dd class="ministry"><ul><li>Olje- og energidepartementet</li></ul></dd><dt class="publishedIn">Publisert i</dt><dd class="publishedIn">I 2009 hefte 8 s 1334</dd><dt class="dateInForce">I kraft fra</dt><dd class="dateInForce">2009-07-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1996-11-29-72/§10-18</li></ul></dd><dt class="dateOfPublication">Kunngjort</dt><dd class="dateOfPublication">2009-06-30 15:50</dd><dt class="journalNumber">Journalnummer</dt><dd class="journalNumber">2009-0685</dd><dt class="titleShort">Korttittel</dt><dd class="titleShort">Forskrift om pengestrømmer fra petroleumsvirks.</dd><dt class="title">Tittel</dt><dd class="title">Forskrift om rapportering og avstemming av pengestrømmer fra petroleumsvirksomheten</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved Kronprinsreg.res. 26. juni 2009 med hjemmel i lov 29. november 1996 nr. 72 om petroleumsvirksomhet (petroleumsloven) § 10-18 første ledd. Fremmet av Olje- og energidepartementet.</dd><dt class="refid">RefID</dt><dd class="refid">forskrift/2009-06-26-856</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om rapportering og avstemming av pengestrømmer fra petroleumsvirksomheten<ul class="tocSubUl"><li>I<ul class="tocSubUl"><li>§ 1. Formål</li><li>§ 2. Definisjoner</li><li>§ 3. Rapportering av betalinger</li><li>§ 4. Rapportering av mottatte betalinger</li><li>§ 5. Interessentgruppen</li><li>§ 6. Den administrative enheten</li><li>§ 7. Utarbeidelse av rapport</li><li>§ 8. Validering</li><li>§ 9. Skjema for rapportering, utfyllende bestemmelser og dispensasjon</li><li>§ 10. Ikraftsetting</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2009-06-26-856" id="dokument"><h1>Forskrift om rapportering og avstemming av pengestrømmer fra petroleumsvirksomheten</h1><section class="section" data-name="kapI" id="kapittel-1" data-lovdata-URL="LTI/forskrift/2009-06-26-856/KAPITTEL_1"><h2 data-text-align="center">I</h2><article class="legalArticle" data-lovdata-URL="LTI/forskrift/2009-06-26-856/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Formålet med denne forskriften er å bidra til gjennomsiktighet i pengestrømmer fra petroleumsvirksomheten til staten. Forskriften gjennomfører i Norge initiativet for gjennomsiktighet i utvinningsindustrien (Extractive Industries Transparency Initiative – EITI).</article></article><article class="legalArticle" data-lovdata-URL="LTI/forskrift/2009-06-26-856/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-2-ledd-1">I denne forskrift forstås med<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-2-ledd-1-punkt-1"><article class="legalP" id="kapittel-1-paragraf-2-ledd-1-punkt-1-ledd-1">departementet, Det Kongelige Olje- og energidepartement</article></article></li><li data-li-identifier="b)" data-name="b)"><article class="listArticle" id="kapittel-1-paragraf-2-ledd-1-punkt-2"><article class="legalP" id="kapittel-1-paragraf-2-ledd-1-punkt-2-ledd-1">petroleumsloven, lov 29. november 1996 nr. 72 om petroleumsvirksomhet.</article></article></li></ul></article><article class="legalP" id="kapittel-1-paragraf-2-ledd-2">Petroleumslovens definisjoner gjelder for forskriften.</article></article><article class="legalArticle" data-lovdata-URL="LTI/forskrift/2009-06-26-856/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Rapportering av betalinger</span></h3><article class="legalP" id="kapittel-1-paragraf-3-ledd-1">Rettighetshaver skal innen 1. august hvert år særskilt innrapportere alle betalinger i foregående kalenderår som er blitt gjort i tilknytning til petroleumsvirksomheten i medhold av følgende lovgivning:<ul class="defaultList"><li data-li-identifier="-" data-name="-"><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1">lov 13. juni 1975 nr. 35 om skattlegging av undersjøiske petroleumsforekomster m.v.</article></article></li><li data-li-identifier="-" data-name="-"><article class="listArticle" id="kapittel-1-paragraf-3-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1">lov 21. desember 1990 nr. 72 om avgift på utslipp av CO<sub>2</sub> i petroleumsvirksomhet på kontinentalsokkelen</article></article></li><li data-li-identifier="-" data-name="-"><article class="listArticle" id="kapittel-1-paragraf-3-ledd-1-punkt-3"><article class="legalP" id="kapittel-1-paragraf-3-ledd-1-punkt-3-ledd-1">forskrift 11. desember 2001 nr. 1451 om særavgifter kapittel 3-19 om avgift på utslipp av NO<sub>x</sub></article></article></li><li data-li-identifier="-" data-name="-"><article class="listArticle" id="kapittel-1-paragraf-3-ledd-1-punkt-4"><article class="legalP" id="kapittel-1-paragraf-3-ledd-1-punkt-4-ledd-1">petroleumsloven § 4-10.</article></article></li></ul></article><article class="legalP" id="kapittel-1-paragraf-3-ledd-2">Petoro AS skal, som forvalterselskapet for statens deltakerandeler i henhold til petroleumsloven kapittel 11, innen 1. august hvert år særskilt innrapportere alle betalinger i foregående kalenderår til staten i forbindelse med statens deltakerandeler.</article><article class="legalP" id="kapittel-1-paragraf-3-ledd-3">StatoilHydro ASA skal innen 1. august hvert år særskilt innrapportere alle betalinger i foregående kalenderår til staten som følge av selskapets avsetning av statens petroleum, jf. avsetningsinstruks fastsatt på generalforsamling i Statoil ASA 25. mai 2001 med senere endringer.</article><article class="legalP" id="kapittel-1-paragraf-3-ledd-4">Alle rapporteringspliktige etter denne paragraf skal også innrapportere alle andre innbetalinger til staten eller til statlige ansatte som er gjort i foregående kalenderår og som vedrører petroleumsvirksomheten.</article><article class="legalP" id="kapittel-1-paragraf-3-ledd-5">All rapportering i medhold av denne paragraf skal skje til den administrative enheten som er utpekt i medhold av § 6.</article></article><article class="legalArticle" data-lovdata-URL="LTI/forskrift/2009-06-26-856/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Rapportering av mottatte betalinger</span></h3><article class="legalP" id="kapittel-1-paragraf-4-ledd-1">Ligningsmyndighetene, Oljedirektoratet, Toll- og avgiftsdirektoratet, Petoro AS og Norges Bank skal innen 1. august hvert år rapportere til den administrative enheten som er utpekt i medhold av § 6, alle betalinger de har mottatt i foregående kalenderår på grunnlag av de innbetalingsplikter som er omhandlet i § 3 første til fjerde ledd.</article></article><article class="legalArticle" data-lovdata-URL="LTI/forskrift/2009-06-26-856/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Interessentgruppen</span></h3><article class="legalP" id="kapittel-1-paragraf-5-ledd-1">Kongen skal oppnevne en gruppe som har til oppgave å overvåke og evaluere gjennomføringen av denne forskriften.</article><article class="legalP" id="kapittel-1-paragraf-5-ledd-2">Gruppen skal bestå av minst 5 representanter fra selskaper, organisasjoner og forvaltningsorganer, samt enkeltpersoner med særskilt kunnskap, som har interesser knyttet til åpenhet om betalinger til staten i tilknytning til petroleumsvirksomheten.</article><article class="legalP" id="kapittel-1-paragraf-5-ledd-3">Det kan oppnevnes en vararepresentant for hver representant. Representantene og vararepresentantene oppnevnes for 2 år av gangen. Gruppen ledes av departementets representant. Departementet er sekretariat for gruppen.</article></article><article class="legalArticle" data-lovdata-URL="LTI/forskrift/2009-06-26-856/§6" data-name="§6" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Den administrative enheten</span></h3><article class="legalP" id="kapittel-1-paragraf-6-ledd-1">Kongen skal utpeke en administrativ enhet, etter samråd med interessentgruppen, som skal sammenstille og avstemme betalinger og inntekter, samt utarbeide rapport som nevnt i § 7.</article></article><article class="legalArticle" data-lovdata-URL="LTI/forskrift/2009-06-26-856/§7" data-name="§7" id="kapittel-1-paragraf-7"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Utarbeidelse av rapport</span></h3><article class="legalP" id="kapittel-1-paragraf-7-ledd-1">Den administrative enhet skal sammenstille og avstemme de betalinger og inntekter som nevnt i § 3 og § 4. Ved eventuelle avvik skal enheten søke å klarlegge årsaken til avviket.</article><article class="legalP" id="kapittel-1-paragraf-7-ledd-2">Enheten skal utarbeide en årlig rapport der enheten redegjør for det rapporterte betalinger og inntekter, jf. § 3 og § 4, og for eventuelle avvik og andre forhold det er særlig grunn til å fremheve for å gi et riktig bilde av pengestrømmene fra petroleumsvirksomheten.</article><article class="legalP" id="kapittel-1-paragraf-7-ledd-3">Utkast til rapport skal legges fram for interessentgruppen innen 1. oktober. Gruppen skal innen 1. november avgi eventuelle merknader til utkastet. Enheten skal deretter ferdigstille rapporten innen 15. november. Enheten skal sørge for publisering av den endelige rapporten.</article></article><article class="legalArticle" data-lovdata-URL="LTI/forskrift/2009-06-26-856/§8" data-name="§8" id="kapittel-1-paragraf-8"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Validering</span></h3><article class="legalP" id="kapittel-1-paragraf-8-ledd-1">Departementet skal, i samråd med interessentgruppen, engasjere en validator som skal gjennomgå praktiseringen av denne forskrift og rapporten som nevnt i § 7. Slik validering skal skje hvert femte år.</article></article><article class="legalArticle" data-lovdata-URL="LTI/forskrift/2009-06-26-856/§9" data-name="§9" id="kapittel-1-paragraf-9"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Skjema for rapportering, utfyllende bestemmelser og dispensasjon</span></h3><article class="legalP" id="kapittel-1-paragraf-9-ledd-1">Departementet kan, etter forutgående konsultasjon med interessentgruppen, fastsette skjema for rapportering av betalinger og mottatte betalinger i henhold til denne forskrift.</article><article class="legalP" id="kapittel-1-paragraf-9-ledd-2">Departementet kan, etter forutgående konsultasjon med interessentgruppen, ved enkeltvedtak eller forskrift fastsette bestemmelser til gjennomføring, utfylling og avgrensing av bestemmelsene i denne forskrift.</article><article class="legalP" id="kapittel-1-paragraf-9-ledd-3">Departementet kan dispensere fra de frister gitt i denne forskrift.</article></article><article class="legalArticle" data-lovdata-URL="LTI/forskrift/2009-06-26-856/§10" data-name="§10" id="kapittel-1-paragraf-10"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Ikraftsetting</span></h3><article class="legalP" id="kapittel-1-paragraf-10-ledd-1">Forskriften trer i kraft 1. juli 2009.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2009-06-26-856/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Olje- og energidepartementet delegeres myndighet til å utpeke administrativ enhet etter forskrift om rapportering og avstemming av pengestrømmer fra petroleumsvirksomheten § 6 første gangen dette skjer.</article></section></main></body></html>