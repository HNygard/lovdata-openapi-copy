<!DOCTYPE html><html lang="no"><head><title>Forskrift om bankers adgang til lån og innskudd i Norges Bank mv.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2009-02-25-240</dd><dt class="dokid">DokumentID</dt><dd class="dokid">LTI/forskrift/2009-02-25-240</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2009 hefte 3 s 464</dd><dt class="dateInForce">I kraft fra</dt><dd class="dateInForce">Norges Bank fastsetter</dd><dt class="changesToDocuments">Endrer</dt><dd class="changesToDocuments"><ul><li>forskrift/2001-04-25-473</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1985-05-24-28/§19</li><li>lov/1985-05-24-28/§20</li></ul></dd><dt class="dateOfPublication">Kunngjort</dt><dd class="dateOfPublication">2009-03-03 13:10</dd><dt class="lastupdated">Rettet</dt><dd class="lastupdated">2009-04-30 (se nederst)</dd><dt class="journalNumber">Journalnummer</dt><dd class="journalNumber">2009-0206</dd><dt class="titleShort">Korttittel</dt><dd class="titleShort">Forskrift om bankers adgang til lån i Norges Bank</dd><dt class="title">Tittel</dt><dd class="title">Forskrift om bankers adgang til lån og innskudd i Norges Bank mv.</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Norges Bank 25. februar 2009 med hjemmel i lov 24. mai 1985 nr. 28 om Norges Bank og pengevesenet mv. (sentralbankloven) § 19 annet ledd og § 20.</dd><dt class="refid">RefID</dt><dd class="refid">forskrift/2009-02-25-240</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om bankers adgang til lån og innskudd i Norges Bank mv.<ul class="tocSubUl"><li>§ 1. Virkeområde</li><li>§ 2. D-lån</li><li>§ 3. Folioinnskudd</li><li>§ 4. Rentesats og renteberegning for folioinnskudd og D-lån</li><li>§ 5. F-lån</li><li>§ 6. F-innskudd</li><li>§ 7. Utleggelse og tildeling av F-lån og F-innskudd</li><li>§ 8. Rentesats og renteberegning for F-lån og F-innskudd</li><li>§ 9. Sikkerhet for D-lån og F-lån</li><li>§ 10. Grensekryssende virksomhet</li><li>§ 11. Begrensing og suspensjon av låneadgangen</li><li>§ 12. Ikrafttredelse</li><li>Rettelser</li></ul></li></ul></dd></dl></header><main class="documentBody" data-lovdata-URL="LTI/forskrift/2009-02-25-240" id="dokument"><h1>Forskrift om bankers adgang til lån og innskudd i Norges Bank mv.</h1><article class="legalArticle" data-lovdata-URL="LTI/forskrift/2009-02-25-240/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften gjelder bankers adgang til døgnlån (D-lån), lån med fast løpetid (F-lån), ordinære innskudd og innskudd med fast løpetid (F-innskudd) i Norges Bank.</article><article class="legalP" id="paragraf-1-ledd-2">Med banker menes forretnings- og sparebanker med hovedsete i Norge og filialer etablert i Norge av banker og kredittinstitusjoner med hovedsete i annen stat.</article><article class="legalP" id="paragraf-1-ledd-3">Forskriften gjelder også for banker og kredittinstitusjoner som har adgang til å markedsføre og yte tjenester i Norge fra et etablert forretningssted i annen EØS-stat, og som ikke er etablert med filial i Norge (grensekryssende virksomhet).</article></article><article class="legalArticle" data-lovdata-URL="LTI/forskrift/2009-02-25-240/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">D-lån</span></h2><article class="legalP" id="paragraf-2-ledd-1">Med D-lån menes lån som banken tar opp gjennom dagen og over natten.</article><article class="legalP" id="paragraf-2-ledd-2">D-lån gjennom dagen tas opp i løpet av åpningstiden til Norges Banks oppgjørssystem og betales tilbake innen systemet stenges om kvelden. D-lån over natten løper fra oppgjørssystemet stenges om kvelden og til systemet åpnes neste bankdag.</article><article class="legalP" id="paragraf-2-ledd-3">D-lån ytes mot sikkerhet etter bestemmelsene i § 9. Lånerammen tilsvarer verdien av pantsatte aktiva fratrukket den avkortingen som Norges Bank fastsetter.</article><article class="legalP" id="paragraf-2-ledd-4">Det påløper kun rente på D-lån over natten. Renten beregnes etter reglene i § 4.</article></article><article class="legalArticle" data-lovdata-URL="LTI/forskrift/2009-02-25-240/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Folioinnskudd</span></h2><article class="legalP" id="paragraf-3-ledd-1">Banker kan plassere folioinnskudd i Norges Bank. Innskudd gjennom dagen er ikke rentebærende. Renten over natten beregnes etter reglene i § 4.</article></article><article class="legalArticle" data-lovdata-URL="LTI/forskrift/2009-02-25-240/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Rentesats og renteberegning for folioinnskudd og D-lån</span></h2><article class="legalP" id="paragraf-4-ledd-1">Norges Bank fastsetter rentesatsen for folioinnskudd og D-lån.</article><article class="legalP" id="paragraf-4-ledd-2">Renten på folioinnskudd og D-lån beregnes daglig etterskuddsvis. Renten beregnes på grunnlag av kalenderdager. Det regnes 365 rentedager per år.</article><article class="legalP" id="paragraf-4-ledd-3">Renten for D-lån belastes bankens konto første oppgjørsdag etter at lånet er tatt opp. Dersom den første dagen og eventuelt påfølgende dager i en måned ikke er bankdag(er), vil renten for denne/disse dagen(e) belastes den andre oppgjørsdagen i den nye måneden.</article><article class="legalP" id="paragraf-4-ledd-4">Renten for innskudd godskrives bankens konto første oppgjørsdag etter at innskuddet er plassert i Norges Bank. Dersom den første dagen og eventuelt påfølgende dager i en måned ikke er bankdag(er), vil renten for denne/disse dagen(e) utbetales andre bankdag i denne måneden.</article></article><article class="legalArticle" data-lovdata-URL="LTI/forskrift/2009-02-25-240/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">F-lån</span></h2><article class="legalP" id="paragraf-5-ledd-1">F-lån er lån fra Norges Bank som har fast eller flytende rente og fastsatt løpetid. Låntakerbanken kan ikke betale tilbake F-lån før forfallsdagen for lånet.</article><article class="legalP" id="paragraf-5-ledd-2">F-lån ytes mot sikkerhet etter bestemmelsene i § 9 og for øvrig på de vilkår og etter de prosedyrer som Norges Bank fastsetter.</article></article><article class="legalArticle" data-lovdata-URL="LTI/forskrift/2009-02-25-240/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">F-innskudd</span></h2><article class="legalP" id="paragraf-6-ledd-1">F-innskudd er innskudd i Norges Bank som har fast eller flytende rente og fast løpetid. Norges Bank betaler ikke tilbake F-innskudd før forfallsdagen for innskuddet.</article><article class="legalP" id="paragraf-6-ledd-2">Bankene kan plassere F-innskudd i Norges Bank på de vilkår og etter de prosedyrer som Norges Bank fastsetter.</article></article><article class="legalArticle" data-lovdata-URL="LTI/forskrift/2009-02-25-240/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Utleggelse og tildeling av F-lån og F-innskudd</span></h2><article class="legalP" id="paragraf-7-ledd-1">Norges Bank bestemmer for hver utleggelse om et F-lån eller F-innskudd skal legges ut til en rente som er fastsatt på forhånd, eller ved ordinær eller hollandsk auksjon.</article><article class="legalP" id="paragraf-7-ledd-2">For F-lån skal det foreligge sikkerhet etter bestemmelsene i § 9 når bud avgis.</article><article class="legalP" id="paragraf-7-ledd-3">Ved auksjon skjer tildeling av F-lån eller F-innskudd etter det eller de budene som sammen med alle bedre bud utgjør det beløp som ønskes tildelt eller inndratt.</article><article class="legalP" id="paragraf-7-ledd-4">Ved ordinær auksjon betales eller mottas den rente hver enkelt budgiver har budt.</article><article class="legalP" id="paragraf-7-ledd-5">Ved hollandsk auksjon skal alle budgivere betale eller motta samme rente. Ved F-lån er dette den laveste aksepterte rente. Ved F-innskudd er dette den høyeste aksepterte rente.</article><article class="legalP" id="paragraf-7-ledd-6">Avgitte bud er bindende. Norges Bank kan avvise ethvert bud.</article></article><article class="legalArticle" data-lovdata-URL="LTI/forskrift/2009-02-25-240/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Rentesats og renteberegning for F-lån og F-innskudd</span></h2><article class="legalP" id="paragraf-8-ledd-1">Renten på F-lån eller F-innskudd med flytende rente betales på det tidspunkt Norges Bank fastsetter. Renten på F-lån og F-innskudd med fast rente betales etterskuddsvis. Renten belastes eller godskrives den enkelte banks foliokonto i Norges Bank.</article></article><article class="legalArticle" data-lovdata-URL="LTI/forskrift/2009-02-25-240/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Sikkerhet for D-lån og F-lån</span></h2><article class="legalP" id="paragraf-9-ledd-1">Norges Bank kan godkjenne følgende aktiva som sikkerhet for lån:<ul class="defaultList"><li data-li-identifier="a)" data-name="a)"><article class="listArticle" id="paragraf-9-ledd-1-punkt-1"><article class="legalP" id="paragraf-9-ledd-1-punkt-1-ledd-1">obligasjoner og sertifikater,</article></article></li><li data-li-identifier="b)" data-name="b)"><article class="listArticle" id="paragraf-9-ledd-1-punkt-2"><article class="legalP" id="paragraf-9-ledd-1-punkt-2-ledd-1">eierandeler i verdipapirfond registrert i norsk verdipapirregister,</article></article></li><li data-li-identifier="c)" data-name="c)"><article class="listArticle" id="paragraf-9-ledd-1-punkt-3"><article class="legalP" id="paragraf-9-ledd-1-punkt-3-ledd-1">F-innskudd i Norges Bank,</article></article></li><li data-li-identifier="d)" data-name="d)"><article class="listArticle" id="paragraf-9-ledd-1-punkt-4"><article class="legalP" id="paragraf-9-ledd-1-punkt-4-ledd-1">innskudd i annen sentralbank.</article></article></li></ul></article><article class="legalP" id="paragraf-9-ledd-2">Norges Bank kan i særlige tilfelle godta andre aktiva som sikkerhet eller fravike kravet til sikkerhet.</article><article class="legalP" id="paragraf-9-ledd-3">Norges Bank kan fastsette nærmere krav til aktiva for at de skal godkjennes som sikkerhet for lån, herunder krav til:<ul class="defaultList"><li data-li-identifier="a)" data-name="a)"><article class="listArticle" id="paragraf-9-ledd-3-punkt-1"><article class="legalP" id="paragraf-9-ledd-3-punkt-1-ledd-1">pålydende valuta,</article></article></li><li data-li-identifier="b)" data-name="b)"><article class="listArticle" id="paragraf-9-ledd-3-punkt-2"><article class="legalP" id="paragraf-9-ledd-3-punkt-2-ledd-1">minimum utestående volum,</article></article></li><li data-li-identifier="c)" data-name="c)"><article class="listArticle" id="paragraf-9-ledd-3-punkt-3"><article class="legalP" id="paragraf-9-ledd-3-punkt-3-ledd-1">kredittvurdering,</article></article></li><li data-li-identifier="d)" data-name="d)"><article class="listArticle" id="paragraf-9-ledd-3-punkt-4"><article class="legalP" id="paragraf-9-ledd-3-punkt-4-ledd-1">børsnotering eller notering på annen godkjent markedsplass,</article></article></li><li data-li-identifier="e)" data-name="e)"><article class="listArticle" id="paragraf-9-ledd-3-punkt-5"><article class="legalP" id="paragraf-9-ledd-3-punkt-5-ledd-1">krav til registrering i godkjent verdipapirregister, og</article></article></li><li data-li-identifier="f)" data-name="f)"><article class="listArticle" id="paragraf-9-ledd-3-punkt-6"><article class="legalP" id="paragraf-9-ledd-3-punkt-6-ledd-1">tid til forfall eller uttrekk.</article></article></li></ul></article><article class="legalP" id="paragraf-9-ledd-4">Norges Bank kan stille krav om at en bank øker sin sikkerhetsstillelse dersom størrelsen på bankens lån og påløpte renter overstiger låneverdien av pantet. I slike tilfeller kan også Norges Bank benytte bankens folioinnskudd i Norges Bank som sikkerhet. Folioinnskudd som benyttes som sikkerhet, vil være rentebærende etter reglene i § 3 og § 4.</article><article class="legalP" id="paragraf-9-ledd-5">Norges Bank kan fastsette nærmere regler for verdifastsettelsen og avkortingen av pantsatte aktiva.</article><article class="legalP" id="paragraf-9-ledd-6">Oversikt over aktiva som Norges Bank har godkjent som pant, og reglene for verdifastsettelse og avkorting, er tilgjengelige på Norges Banks internettsider. Det samme gjelder krav som Norges Bank har fastsatt i medhold av tredje ledd i denne bestemmelsen.</article></article><article class="legalArticle" data-lovdata-URL="LTI/forskrift/2009-02-25-240/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Grensekryssende virksomhet</span></h2><article class="legalP" id="paragraf-10-ledd-1">Banker og andre kredittinstitusjoner med hovedsete en annen stat, og som driver grensekryssende virksomhet i Norge slik det er beskrevet i § 1, kan ta opp D-lån gjennom dagen og plassere innskudd i Norges Bank gjennom dagen og over natten. Innskuddene er ikke rentebærende.</article><article class="legalP" id="paragraf-10-ledd-2">Banker og kredittinstitusjoner som er nevnt i første ledd, har ikke adgang til å ta opp D-lån over natten og kan ikke ta opp F-lån eller plassere F-innskudd i Norges Bank.</article><article class="legalP" id="paragraf-10-ledd-3">Norges Bank kan kreve at filialer av banker med hovedsete utenfor EØS legger fram en bekreftelse på at det ikke er knyttet juridisk risiko til pantet banken stiller for lån i Norges Bank.</article></article><article class="legalArticle" data-lovdata-URL="LTI/forskrift/2009-02-25-240/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Begrensing og suspensjon av låneadgangen</span></h2><article class="legalP" id="paragraf-11-ledd-1">Norges Bank kan begrense eller suspendere adgangen til å ta opp lån hvis:<ul class="defaultList"><li data-li-identifier="a)" data-name="a)"><article class="listArticle" id="paragraf-11-ledd-1-punkt-1"><article class="legalP" id="paragraf-11-ledd-1-punkt-1-ledd-1">denne forskrift eller andre lånevilkår er overtrådt,</article></article></li><li data-li-identifier="b)" data-name="b)"><article class="listArticle" id="paragraf-11-ledd-1-punkt-2"><article class="legalP" id="paragraf-11-ledd-1-punkt-2-ledd-1">en bank har mottatt, søkt om eller antas å få behov for lån på spesielle vilkår etter sentralbanklovens § 19 tredje ledd,</article></article></li><li data-li-identifier="c)" data-name="c)"><article class="listArticle" id="paragraf-11-ledd-1-punkt-3"><article class="legalP" id="paragraf-11-ledd-1-punkt-3-ledd-1">en banks økonomiske situasjon tilsier det, eller</article></article></li><li data-li-identifier="d)" data-name="d)"><article class="listArticle" id="paragraf-11-ledd-1-punkt-4"><article class="legalP" id="paragraf-11-ledd-1-punkt-4-ledd-1">den økonomiske situasjonen til en kredittinstitusjon som driver med grensekryssende virksomhet i Norge, tilsier det.</article></article></li></ul></article></article><article class="legalArticle" data-lovdata-URL="LTI/forskrift/2009-02-25-240/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttredelse</span></h2><article class="legalP" id="paragraf-12-ledd-1">Denne forskriften trer i kraft fra det tidspunkt Norges Bank fastsetter.</article><article class="legalP" id="paragraf-12-ledd-2">Forskrift 25. april 2001 nr. 473 om bankers adgang til lån og innskudd i Norges Bank mv. oppheves fra det tidspunkt denne forskriften trer i kraft.</article></article><section class="section" id="kapittel-1" data-lovdata-URL="LTI/forskrift/2009-02-25-240/KAPITTEL_1"><h2>Rettelser</h2><article class="defaultP" data-text-size="small"><strong>Publisert:</strong> I 2009 hefte 4 (Rettelse)</article><article class="defaultP" data-text-size="small">Det som er rettet er satt i kursiv.</article> <article class="defaultP" margin-top="true">§ 10 første ledd første punktum skal lyde:</article><article class="legalP" id="kapittel-1-ledd-1">Banker og andre kredittinstitusjoner med hovedsete <i>i</i> en annen stat, og som driver grensekryssende virksomhet i Norge slik det er beskrevet i § 1, kan ta opp D-lån gjennom dagen og plassere innskudd i Norges Bank gjennom dagen og over natten.</article></section></main></body></html>