<!DOCTYPE html><html lang="no"><head><title>Lov om Husbanken</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2009-05-29-30</dd><dt class="dokid">DokumentID</dt><dd class="dokid">LTI/lov/2009-05-29-30</dd><dt class="ministry">Departement</dt><dd class="ministry"><ul><li>Kommunal- og regionaldepartementet</li></ul></dd><dt class="publishedIn">Publisert i</dt><dd class="publishedIn">I 2009 hefte 6 s 821</dd><dt class="dateInForce">I kraft fra</dt><dd class="dateInForce">Kongen fastset.</dd><dt class="changesToDocuments">Endrer</dt><dd class="changesToDocuments"><ul><li>lov/1946-03-01-3</li></ul></dd><dt class="dateOfPublication">Kunngjort</dt><dd class="dateOfPublication">2009-05-29 14:35</dd><dt class="journalNumber">Journalnummer</dt><dd class="journalNumber">2009-0288</dd><dt class="titleShort">Korttittel</dt><dd class="titleShort">Husbankloven 2009</dd><dt class="title">Tittel</dt><dd class="title">Lov om Husbanken</dd><dt class="miscInformation">Annet om dokumentet</dt><dd class="miscInformation">Ot.prp.nr.6 (2008–2009), Innst.O.nr.53 (2008–2009) og Besl.O.nr.69 (2008–2009). Odels- og lagtingsvedtak hv. 17. og 24. mars 2009. Fremja av Kommunal- og regionaldepartementet.</dd><dt class="refid">RefID</dt><dd class="refid">lov/2009-05-29-30</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om Husbanken<ul class="tocSubUl"><li>§ 1. Oppgåver</li><li>§ 2. Verkeområde</li><li>§ 3. Tilknyting til staten</li><li>§ 4. Leiing og organisering</li><li>§ 5. Partsevne</li><li>§ 6. Klage</li><li>§ 7. Finansiering</li><li>§ 8. Utlån</li><li>§ 9. Ettergjeving av krav</li><li>§ 10. Rett til statleg bustønad</li><li>§ 11. Overføring av krav på bustønad</li><li>§ 12. Utlevering av opplysingar</li><li>§ 13. Ikraftsetjing o.a.</li></ul></li></ul></dd></dl></header><main class="documentBody" data-lovdata-URL="LTI/lov/2009-05-29-30" id="dokument"><h1>Lov om Husbanken</h1><article class="defaultP" data-text-size="small">Følgjande lov vert oppheva:<ul class="defaultList" data-text-size="small"><li><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 1. mars 1946 nr. 3 om Den Norske Stats Husbank.</article></article></li></ul></article><article class="legalArticle" data-lovdata-URL="LTI/lov/2009-05-29-30/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Oppgåver</span></h2><article class="legalP" id="paragraf-1-ledd-1">Husbanken skal fremja bustadføremål i samsvar med overordna retningsliner.</article><article class="legalP" id="paragraf-1-ledd-2">Husbanken skal forvalta bustønad og låne- og tilskotsordningar og medverka til å utvikla og formidla kunnskap om mål, metodar og resultat innanfor sitt saksområde.</article><article class="legalP" id="paragraf-1-ledd-3">Departementet kan gje Husbanken andre oppgåver, medrekna å forvalta ordningar på andre område.</article><article class="legalP" id="paragraf-1-ledd-4">Departementet kan gje forskrifter om verksemda og verkemidla til Husbanken.</article></article><article class="legalArticle" data-lovdata-URL="LTI/lov/2009-05-29-30/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Verkeområde</span></h2><article class="legalP" id="paragraf-2-ledd-1">Lova gjeld på Svalbard. Departementet kan fastsetja særlege reglar ut ifrå tilhøva på staden.</article></article><article class="legalArticle" data-lovdata-URL="LTI/lov/2009-05-29-30/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Tilknyting til staten</span></h2><article class="legalP" id="paragraf-3-ledd-1">Husbanken er eit statleg forvaltningsorgan underlagt departementet.</article></article><article class="legalArticle" data-lovdata-URL="LTI/lov/2009-05-29-30/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Leiing og organisering</span></h2><article class="legalP" id="paragraf-4-ledd-1">Husbanken vert leidd av ein administrerande direktør som vert utnemnd av Kongen i statsråd.</article><article class="legalP" id="paragraf-4-ledd-2">Husbanken skal ha eit hovudkontor.</article><article class="legalP" id="paragraf-4-ledd-3">Departementet kan fastsetja at Husbanken skal ha regionkontor og kor dei skal liggja.</article><article class="legalP" id="paragraf-4-ledd-4">Departementet kan utnemna eit regionalt råd for kvart regionkontor. Det kan opprettast eit sentralt råd med representantar frå dei regionale råda. Departementet fastset mandat for råda.</article></article><article class="legalArticle" data-lovdata-URL="LTI/lov/2009-05-29-30/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Partsevne</span></h2><article class="legalP" id="paragraf-5-ledd-1">Husbanken opptrer som part på vegner av staten i søksmål som er knytte til verksemda.</article><article class="legalP" id="paragraf-5-ledd-2">Departementet kan i enkelte saker overta utøving av partsstillinga.</article></article><article class="legalArticle" data-lovdata-URL="LTI/lov/2009-05-29-30/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Klage</span></h2><article class="legalP" id="paragraf-6-ledd-1">Departementet kan fastsetja forskrift om særskild klageinstans for enkeltvedtaka til Husbanken.</article></article><article class="legalArticle" data-lovdata-URL="LTI/lov/2009-05-29-30/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Finansiering</span></h2><article class="legalP" id="paragraf-7-ledd-1">Verksemda og verkemidla til Husbanken vert finansierte ved løyvingar over statsbudsjettet og ved lån frå staten.</article></article><article class="legalArticle" data-lovdata-URL="LTI/lov/2009-05-29-30/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Utlån</span></h2><article class="legalP" id="paragraf-8-ledd-1">Lån i Husbanken vert forrenta etter føresegner som Stortinget fastset.</article><article class="legalP" id="paragraf-8-ledd-2">Departementet gjev forskrifter om tilbakebetaling av lån, rentesatsar, gebyr, o.l. Departementet kan òg fastsetja føresegner om gebyr i tilknyting til etablering og forvaltning av lån.</article><article class="legalP" id="paragraf-8-ledd-3">Husbanken kan gje utsetjing av betaling av renter og avdrag. Husbanken kan delta i gjeldsforhandlingar.</article></article><article class="legalArticle" data-lovdata-URL="LTI/lov/2009-05-29-30/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ettergjeving av krav</span></h2><article class="legalP" id="paragraf-9-ledd-1">Husbanken kan ettergje krav om å betala tilbake lån, tilskot eller stønad, som ein må rekna med at det ikkje er mogleg å driva inn.</article></article><article class="legalArticle" data-lovdata-URL="LTI/lov/2009-05-29-30/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Rett til statleg bustønad</span></h2><article class="legalP" id="paragraf-10-ledd-1">Etter retningsliner som vert fastsette av Stortinget, skal det gjevast bustønad til personar som bur i visse grupper av bustader og som buutgiftene verkar særleg tyngjande for.</article><article class="legalP" id="paragraf-10-ledd-2">Utgiftene til bustønad vert dekte av staten og eventuelt av kommunane etter retningsliner som Stortinget fastset.</article><article class="legalP" id="paragraf-10-ledd-3">Stønadsordninga vert administrert av Husbanken og kommunane, om ikkje anna er fastsett av departementet. Departementet kan gje føresegner om at huseigarar skal medverka ved søknadshandsaming, kontroll og utbetaling.</article></article><article class="legalArticle" data-lovdata-URL="LTI/lov/2009-05-29-30/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Overføring av krav på bustønad</span></h2><article class="legalP" id="paragraf-11-ledd-1">Uforfallen fordring på bustønad kan berre overførast til kommunal styresmakt. Føresetnaden er at det vert gjeve tilskot til dekning av buutgifter for same tidsrom. Det same gjeld overføring av bustønad til dekning av lån eller avdrag og renter på lån som skal dekkja buutgifter.</article><article class="legalP" id="paragraf-11-ledd-2">Når særlege grunnar tilseier det, kan departementet samtykkja i at ein kommune trer inn i retten til bustønad, utan at det vert henta inn erklæring om overføring frå den som har rett til stønad. Føresetnaden er at kommunen gjev ytingar lik dei som er nemnde ovanfor.</article></article><article class="legalArticle" data-lovdata-URL="LTI/lov/2009-05-29-30/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Utlevering av opplysingar</span></h2><article class="legalP" id="paragraf-12-ledd-1">Når allmenne interesser tilseier det, kan departementet ved forskrift eller ved samtykke i dei enkelte tilfella fastsetja at opplysingane i bustønadregisteret kan brukast av anna offentleg styresmakt. Føresegna om teieplikt i forvaltningslova gjeld elles.</article></article><article class="legalArticle" data-lovdata-URL="LTI/lov/2009-05-29-30/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Ikraftsetjing o.a.</span></h2><article class="legalP" id="paragraf-13-ledd-1">Lova gjeld frå den tida Kongen fastset.</article><article class="legalP" id="paragraf-13-ledd-2">Frå same tid vert lov 1. mars 1946 nr. 3 om Den Norske Stats Husbank oppheva.</article><article class="legalP" id="paragraf-13-ledd-3">Forskrifter gjevne i medhald av lov 1. mars 1946 nr. 3 om Den Norske Stats Husbank gjeld òg etter at lova her tek til å gjelda.</article></article></main></body></html>