<!DOCTYPE html><html lang="no"><head><title>Forskrift om særskilte krav til akvakulturrelatert virksomhet i eller ved nasjonale laksevassdrag og nasjonale laksefjorder</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2009-06-22-961</dd><dt class="dokid">DokumentID</dt><dd class="dokid">LTI/forskrift/2009-06-22-961</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">I 2009 hefte 9 s 1464</dd><dt class="dateInForce">I kraft fra</dt><dd class="dateInForce">2009-08-01, 2010-08-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-06-17-79/§9</li><li>lov/2005-06-17-79/§14</li><li>lov/2005-06-17-79/§21</li><li>lov/2005-06-17-79/§27</li><li>lov/2005-06-17-79/§28</li><li>lov/2005-06-17-79/§29</li><li>lov/2005-06-17-79/§30</li><li>lov/2005-06-17-79/§31</li><li>lov/2003-12-19-124/§7</li><li>lov/2003-12-19-124/§19</li><li>lov/2003-12-19-124/§23</li><li>lov/2003-12-19-124/§24</li><li>lov/2003-12-19-124/§25</li><li>lov/2003-12-19-124/§26</li><li>lov/2003-12-19-124/§28</li><li>lov/2003-12-19-124/§32</li><li>forskrift/2003-12-19-1790</li></ul></dd><dt class="dateOfPublication">Kunngjort</dt><dd class="dateOfPublication">2009-07-07 14:00</dd><dt class="journalNumber">Journalnummer</dt><dd class="journalNumber">2009-0758</dd><dt class="titleShort">Korttittel</dt><dd class="titleShort">Forskrift om beskyttelse av laksebestander</dd><dt class="title">Tittel</dt><dd class="title">Forskrift om særskilte krav til akvakulturrelatert virksomhet i eller ved nasjonale laksevassdrag og nasjonale laksefjorder</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Fiskeri- og kystdepartementet 22. juni 2009 med hjemmel i lov 17. juni 2005 nr. 79 om akvakultur (akvakulturloven) § 9, § 14, § 21, § 27, § 28, § 29, § 30 og § 31 og lov 19. desember 2003 nr. 124 om matproduksjon og mattrygghet mv. (matloven) § 7, § 19, § 23, § 24, § 25, § 26, § 28 og § 32, jf. delegeringsvedtak 19. desember 2003 nr. 1790.</dd><dt class="refid">RefID</dt><dd class="refid">forskrift/2009-06-22-961</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om særskilte krav til akvakulturrelatert virksomhet i eller ved nasjonale laksevassdrag og nasjonale laksefjorder<ul class="tocSubUl"><li>Kapittel 1. Formål og virkeområde<ul class="tocSubUl"><li>§ 1. Formål</li><li>§ 2. Forskriftens virkeområde</li></ul></li><li>Kapittel 2. Særskilte krav til etablering og drift innenfor nasjonale laksefjorder og nasjonale laksevassdrag.<ul class="tocSubUl"><li>§ 3. Etablering og flytting av akvakulturanlegg m.m.</li><li>§ 4. Etablering og flytting av slakterier og tilvirkningsanlegg m.m.</li><li>§ 5. Nasjonale laksefjorder – flytteplikt fra særskilte områder m.m.</li><li>§ 6. Nasjonale laksevassdrag – avstandskrav og flytteplikt</li><li>§ 7. Notvaskerier</li><li>§ 8. Avløp</li><li>§ 9. Klekkerier og settefisk av anadrome arter, samt kultiveringsfisk</li><li>§ 10. Forbud mot flytting av fisk</li><li>§ 11. Transport av fisk til slakteri</li><li>§ 12. Slaktemerder</li><li>§ 13. Kontroll av nøter</li><li>§ 14. Utvidet sykdomskontroll</li><li>§ 15. Særskilte tiltak mot lakselus</li></ul></li><li>Kapittel 3. Avsluttende bestemmelser.<ul class="tocSubUl"><li>§ 16. Tilsyn og vedtak</li><li>§ 17. Dispensasjon</li><li>§ 18. Pålegg og tvangsmulkt mv.</li><li>§ 19. Straff</li><li>§ 20. Ikrafttredelse</li></ul></li><li>Vedlegg 1. Nasjonale laksefjorder</li><li>Vedlegg 2. Nasjonale laksevassdrag</li></ul></li></ul></dd></dl></header><main class="documentBody" data-lovdata-URL="LTI/forskrift/2009-06-22-961" id="dokument"><h1>Forskrift om særskilte krav til akvakulturrelatert virksomhet i eller ved nasjonale laksevassdrag og nasjonale laksefjorder</h1><section class="section" data-name="kap1" id="kapittel-1" data-lovdata-URL="LTI/forskrift/2009-06-22-961/KAPITTEL_1"><h2>Kapittel 1. Formål og virkeområde</h2><article class="legalArticle" data-lovdata-URL="LTI/forskrift/2009-06-22-961/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Forskriften skal bidra til at et utvalg av de viktigste laksebestandene gis en særlig beskyttelse ved å stille særskilte krav til akvakulturrelatert virksomhet i eller ved nasjonale laksevassdrag og nasjonale laksefjorder.</article></article><article class="legalArticle" data-lovdata-URL="LTI/forskrift/2009-06-22-961/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Forskriftens virkeområde</span></h3><article class="legalP" id="kapittel-1-paragraf-2-ledd-1">Forskriften gjelder innenfor nasjonale laksefjorder og laksevassdrag beskrevet i vedlegg 1 og 2, og i områdene inntil 5 km utenfor nasjonale laksevassdrag som ikke er tilknyttet nasjonale laksefjorder.</article><article class="legalP" id="kapittel-1-paragraf-2-ledd-2">Forskriften retter seg mot enhver som har eller skal ha tillatelse etter lov 17. juni 2005 nr. 79 om akvakultur § 4, eller godkjenning etter forskrift 17. juni 2008 nr. 823 om etablering og utvidelse av akvakulturanlegg, zoobutikker m.m. § 5.</article><article class="legalP" id="kapittel-1-paragraf-2-ledd-3">Forskriften retter seg også mot enhver som har eller skal ha godkjenning etter forskrift 30. oktober 2006 nr. 1250 om slakterier og tilvirkingsanlegg for akvakulturdyr § 4, samt ansvarlig for drift av notvaskerier.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2009-06-22-961/KAPITTEL_2"><h2>Kapittel 2. Særskilte krav til etablering og drift innenfor nasjonale laksefjorder og nasjonale laksevassdrag.</h2><article class="legalArticle" data-lovdata-URL="LTI/forskrift/2009-06-22-961/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Etablering og flytting av akvakulturanlegg m.m.</span></h3><article class="legalP" id="kapittel-2-paragraf-1-ledd-1">Det er ikke tillatt å etablerere nye akvakulturanlegg for:<ul class="defaultList"><li data-li-identifier="1." data-name="1."><article class="listArticle" id="kapittel-2-paragraf-1-ledd-1-punkt-1"><article class="legalP" id="kapittel-2-paragraf-1-ledd-1-punkt-1-ledd-1">produksjon av matfisk og stamfisk av anadrom fisk, med unntak av kultiveringsanlegg eller genbank for vill anadrom laksefisk</article></article></li><li data-li-identifier="2." data-name="2."><article class="listArticle" id="kapittel-2-paragraf-1-ledd-1-punkt-2"><article class="legalP" id="kapittel-2-paragraf-1-ledd-1-punkt-2-ledd-1">virksomhet med forsøks-, forsknings- og undervisningsformål, eller</article></article></li><li data-li-identifier="3." data-name="3."><article class="listArticle" id="kapittel-2-paragraf-1-ledd-1-punkt-3"><article class="legalP" id="kapittel-2-paragraf-1-ledd-1-punkt-3-ledd-1">produksjon av ål i sjø.</article></article></li></ul></article><article class="legalP" id="kapittel-2-paragraf-1-ledd-2">Eksisterende virksomheter nevnt i første ledd 1. og 2. kan gis tillatelser til etablering av nye akvakulturanlegg dersom dette er nødvendig for å gjennomføre fullstendig årsklasseskille eller brakklegging. Slike akvakulturanlegg må etableres minst 30 km fra nasjonale laksevassdrag.</article><article class="legalP" id="kapittel-2-paragraf-1-ledd-3">Det er ikke tillatt å flytte akvakulturanlegg nevnt i første ledd nærmere nasjonale laksevassdrag.</article><article class="legalP" id="kapittel-2-paragraf-1-ledd-4">Det er ikke tillatt å øke produksjonskapasiteten på allerede etablerte lokaliteter, eller overføre kapasitet fra akvakulturtillatelser eller felles biomassetak utenfra og inn i en nasjonal laksefjord.</article></article><article class="legalArticle" data-lovdata-URL="LTI/forskrift/2009-06-22-961/§4" data-name="§4" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Etablering og flytting av slakterier og tilvirkningsanlegg m.m.</span></h3><article class="legalP" id="kapittel-2-paragraf-2-ledd-1">Det er ikke tillatt å etablere nye slakterier eller tilvirkingsanlegg for anadrom fisk.</article><article class="legalP" id="kapittel-2-paragraf-2-ledd-2">Det er ikke tillatt å flytte allerede etablerte slakterier for anadrom fisk.</article><article class="legalP" id="kapittel-2-paragraf-2-ledd-3">Mattilsynet kan fastsette tak for maksimalt tillatt slaktevolum for eksisterende anlegg.</article></article><article class="legalArticle" data-lovdata-URL="LTI/forskrift/2009-06-22-961/§5" data-name="§5" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Nasjonale laksefjorder – flytteplikt fra særskilte områder m.m.</span></h3><article class="legalP" id="kapittel-2-paragraf-3-ledd-1">Etablerte akvakulturanlegg for produksjon av matfisk og stamfisk av anadrom fisk, samt ål, skal innen 1. august 2011 flytte ut av følgende nasjonale laksefjorder:<p class="leddfortsettelse"><i>Svennerbassenget:</i> Sandøy-Strømtangen</p><p class="leddfortsettelse"><i>Kysten Jæren-Dalane:</i> Tungenes fyr-Åna-Sira</p><p class="leddfortsettelse"><i>Sognefjorden:</i> Ortmark-Nessane</p><p class="leddfortsettelse"><i>Nordfjord:</i> Stårheim-Hamnes, Finnvika-Åseneset</p><p class="leddfortsettelse"><i>Sunndalsfjorden:</i> Fjøseid-Merraberget</p><p class="leddfortsettelse"><i>Romsdalsfjorden:</i> Hamneneset-Okseneset</p><p class="leddfortsettelse"><i>Halsafjorden:</i> Aksnes-Flesa</p><p class="leddfortsettelse"><i>Trondheimsfjorden:</i> Agdenes Fyr – Brekstad</p><p class="leddfortsettelse"><i>Namsfjorden:</i> Kårbringeskjær-Knappholman, Husvika-Kaldklauv og Fosnes-Namsos kommuner</p><p class="leddfortsettelse"><i>Neidenfjorden/Bøkfjorden:</i> Skoalaidvakki rundt Kjøøya til Geresgåppi og Bøkfjord fyr-Raigebakti</p><p class="leddfortsettelse"><i>Kvænangen:</i> smalt sund vest for Balderselva</p><p class="leddfortsettelse"><i>Altafjorden:</i> Altnesset-Isnestoften</p><p class="leddfortsettelse"><i>Porsanger:</i> Ytre Veidnes-Kjerringsvikneset</p><p class="leddfortsettelse"><i>Tanafjorden:</i> Russevik-Skarveneset.</p></article><article class="legalP" id="kapittel-2-paragraf-3-ledd-2">Plan for flytting skal være fremlagt for Fiskeridirektoratets regionkontor innen 1. august 2010.</article><article class="legalP" id="kapittel-2-paragraf-3-ledd-3">Det er ikke tillatt å etablere tilleggslokaliteter for anadrom fisk i nasjonale laksefjorder som nevnes i første ledd.</article><article class="legalP" id="kapittel-2-paragraf-3-ledd-4">Første ledd gjelder ikke eksisterende forsøks-, forsknings- og undervisningsanlegg, eller kultiveringsanlegg eller genbank for vill anadrom laksefisk.</article></article><article class="legalArticle" data-lovdata-URL="LTI/forskrift/2009-06-22-961/§6" data-name="§6" id="kapittel-2-paragraf-4"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Nasjonale laksevassdrag – avstandskrav og flytteplikt</span></h3><article class="legalP" id="kapittel-2-paragraf-4-ledd-1">Akvakulturanlegg med produksjon av anadrom og marin fisk i sjø, samt nye slakterier og tilvirkningsanlegg for marin fisk, skal lokaliseres minst 5 km fra nasjonalt laksevassdrag. Tilsvarende gjelder anlegg med settefisk av marine arter i sjø og landbaserte akvakulturanlegg for ål.</article><article class="legalP" id="kapittel-2-paragraf-4-ledd-2">Akvakulturanlegg som nevnt i første ledd, som er nærmere enn 5 km fra nasjonalt vassdrag, skal flyttes innen 1. august 2011. Plan for dette skal fremlegges Fiskeridirektoratets regionkontor innen 1. august 2010.</article><article class="legalP" id="kapittel-2-paragraf-4-ledd-3">Første ledd gjelder ikke kultiveringsanlegg eller genbank for vill anadrom laksefisk.</article></article><article class="legalArticle" data-lovdata-URL="LTI/forskrift/2009-06-22-961/§7" data-name="§7" id="kapittel-2-paragraf-5"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Notvaskerier</span></h3><article class="legalP" id="kapittel-2-paragraf-5-ledd-1">Brukte oppdrettsnøter fra akvakulturanlegg skal transporteres i tett beholder, og avrenningsvann fra noten skal samles opp på notvaskeriet og behandles. Nøter fra akvakulturanlegg fra nasjonale laksefjorder skal holdes atskilt fra nøter med opprinnelse fra akvakulturanlegg utenfor sonen.</article><article class="legalP" id="kapittel-2-paragraf-5-ledd-2">Nøter må være merket med navn på opprinnelseslokalitet og lokalitetsnummer.</article><article class="legalP" id="kapittel-2-paragraf-5-ledd-3">Ved rengjøring og desinfeksjon av nøter fra akvakulturanlegg med mistanke om, eller påvist listeført sykdom, skal alt avløpsvann samles opp, filtreres og desinfiseres før utslipp.</article></article><article class="legalArticle" data-lovdata-URL="LTI/forskrift/2009-06-22-961/§8" data-name="§8" id="kapittel-2-paragraf-6"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Avløp</span></h3><article class="legalP" id="kapittel-2-paragraf-6-ledd-1">Mattilsynet kan for å forhindre spredning av smittsomme sykdommer fastsette krav til behandling av avløp fra:<ul class="defaultList"><li data-li-identifier="1." data-name="1."><article class="listArticle" id="kapittel-2-paragraf-6-ledd-1-punkt-1"><article class="legalP" id="kapittel-2-paragraf-6-ledd-1-punkt-1-ledd-1">landbaserte matfisk og stamfiskanlegg for anadrom fisk, herunder kultiveringsanlegg eller genbank for vill anadrom laksefisk</article></article></li><li data-li-identifier="2." data-name="2."><article class="listArticle" id="kapittel-2-paragraf-6-ledd-1-punkt-2"><article class="legalP" id="kapittel-2-paragraf-6-ledd-1-punkt-2-ledd-1">landbaserte matfiskanlegg for marin fisk</article></article></li><li data-li-identifier="3." data-name="3."><article class="listArticle" id="kapittel-2-paragraf-6-ledd-1-punkt-3"><article class="legalP" id="kapittel-2-paragraf-6-ledd-1-punkt-3-ledd-1">klekkerier og settefiskanlegg for anadrom og marin fisk</article></article></li><li data-li-identifier="4." data-name="4."><article class="listArticle" id="kapittel-2-paragraf-6-ledd-1-punkt-4"><article class="legalP" id="kapittel-2-paragraf-6-ledd-1-punkt-4-ledd-1">anlegg med forsøks-, forsknings- og undervisningsformål</article></article></li><li data-li-identifier="5." data-name="5."><article class="listArticle" id="kapittel-2-paragraf-6-ledd-1-punkt-5"><article class="legalP" id="kapittel-2-paragraf-6-ledd-1-punkt-5-ledd-1">slakteri, tilvirkingsanlegg og notvaskerier, samt</article></article></li><li data-li-identifier="6." data-name="6."><article class="listArticle" id="kapittel-2-paragraf-6-ledd-1-punkt-6"><article class="legalP" id="kapittel-2-paragraf-6-ledd-1-punkt-6-ledd-1">anlegg for produksjon av ål.</article></article></li></ul></article><article class="legalP" id="kapittel-2-paragraf-6-ledd-2">Dersom eksisterende klekkerier og settefiskanlegg for laksefisk, samt landbaserte matfisk- og settefiskanlegg for marine arter ikke kan oppfylle Mattilsynets krav, skal avløpet plasseres med utslippspunkt minst 5 km fra nasjonalt laksevassdrag.</article><article class="legalP" id="kapittel-2-paragraf-6-ledd-3">Nye klekkerier og settefiskanlegg for laksefisk, samt landbaserte matfisk- og settefiskanlegg for marine arter, skal ha avløp som er plassert med utslippspunktet minst 5 km fra nasjonalt laksevassdrag.</article></article><article class="legalArticle" data-lovdata-URL="LTI/forskrift/2009-06-22-961/§9" data-name="§9" id="kapittel-2-paragraf-7"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Klekkerier og settefisk av anadrome arter, samt kultiveringsfisk</span></h3><article class="legalP" id="kapittel-2-paragraf-7-ledd-1">Rogn som tas inn til produksjon av settefisk og kultiveringsfisk skal være desinfisert.</article><article class="legalP" id="kapittel-2-paragraf-7-ledd-2">Det er ikke tillatt å ta inn fisk til akvakulturanlegg for produksjon av settefisk eller kultiveringsfisk av anadrome arter uten særskilt tillatelse fra Mattilsynet.</article></article><article class="legalArticle" data-lovdata-URL="LTI/forskrift/2009-06-22-961/§10" data-name="§10" id="kapittel-2-paragraf-8"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Forbud mot flytting av fisk</span></h3><article class="legalP" id="kapittel-2-paragraf-8-ledd-1">Det er ikke tillatt å flytte sjøsatt fisk ut av, inn til eller mellom akvakulturanlegg innenfor nasjonale laksevassdrag og nasjonale laksefjorder.</article></article><article class="legalArticle" data-lovdata-URL="LTI/forskrift/2009-06-22-961/§11" data-name="§11" id="kapittel-2-paragraf-9"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Transport av fisk til slakteri</span></h3><article class="legalP" id="kapittel-2-paragraf-9-ledd-1">Det er forbudt å ta inn levende fisk fra akvakulturanlegg utenfor nasjonale laksefjorder eller nasjonale laksevassdrag, som er underlagt restriksjoner som følge av mistanke om eller påvisning av listeført sykdom, til slakterier innenfor nasjonale laksefjorder og nasjonale vassdrag.</article></article><article class="legalArticle" data-lovdata-URL="LTI/forskrift/2009-06-22-961/§12" data-name="§12" id="kapittel-2-paragraf-10"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Slaktemerder</span></h3><article class="legalP" id="kapittel-2-paragraf-10-ledd-1">Det er ikke tillatt å slepe slaktemerder med fisk innenfor eller over grensene for en nasjonal laksefjord.</article><article class="legalP" id="kapittel-2-paragraf-10-ledd-2">Det er ikke tillatt med etablering av nye eller utvidelse av slaktemerder ved eksisterende slakterier innenfor en nasjonal laksefjord eller nasjonalt laksevassdrag.</article></article><article class="legalArticle" data-lovdata-URL="LTI/forskrift/2009-06-22-961/§13" data-name="§13" id="kapittel-2-paragraf-11"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Kontroll av nøter</span></h3><article class="legalP" id="kapittel-2-paragraf-11-ledd-1">Nøter som skal brukes i akvakulturanlegg skal kontrolleres før de tas i bruk, og regelmessig under driften.</article><article class="legalP" id="kapittel-2-paragraf-11-ledd-2">Dersom maskebrudd påvises under drift skal dette utbedres snarest. Dersom maskebruddene er så små at fisken likevel ikke kan rømme, skal maskebruddene utbedres innen 30 dager.</article><article class="legalP" id="kapittel-2-paragraf-11-ledd-3">Kontroll av not skal journalføres i driftsjournalen.</article></article><article class="legalArticle" data-lovdata-URL="LTI/forskrift/2009-06-22-961/§14" data-name="§14" id="kapittel-2-paragraf-12"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Utvidet sykdomskontroll</span></h3><article class="legalP" id="kapittel-2-paragraf-12-ledd-1">I tillegg til de helsekontrollene som er påkrevet etter forskrift 17. juni 2008 nr. 822 om drift av akvakulturanlegg (akvakulturdriftsforskriften) § 50 og § 62, skal det på akvakulturanlegg med stamfisk, matfisk, settefisk eller kultiveringsfisk gjennomføres ytterligere helsekontroller.</article><article class="legalP" id="kapittel-2-paragraf-12-ledd-2">Akvakulturanlegg med stamfisk, matfisk, settefisk eller kultiveringsfisk, skal ha minst 12 rutinemessige helsekontroller per år. Disse skal fordeles slik at det er maksimum 8 uker mellom hver helsekontroll.</article></article><article class="legalArticle" data-lovdata-URL="LTI/forskrift/2009-06-22-961/§15" data-name="§15" id="kapittel-2-paragraf-13"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Særskilte tiltak mot lakselus</span></h3><article class="legalP" id="kapittel-2-paragraf-13-ledd-1">Mattilsynet kan i nasjonale laksefjorder gjennomføre særskilte tiltak mot lakselus, herunder:<ul class="defaultList"><li data-li-identifier="1." data-name="1."><article class="listArticle" id="kapittel-2-paragraf-13-ledd-1-punkt-1"><article class="legalP" id="kapittel-2-paragraf-13-ledd-1-punkt-1-ledd-1">avlusing ved lavere tiltaksgrenser enn de som er nevnt i forskrift av 9. juli 2008 nr. 797 om bekjempelse av lus i akvakulturanlegg § 5, første ledd</article></article></li><li data-li-identifier="2." data-name="2."><article class="listArticle" id="kapittel-2-paragraf-13-ledd-1-punkt-2"><article class="legalP" id="kapittel-2-paragraf-13-ledd-1-punkt-2-ledd-1">samordnet avlusning i et nærmere angitt tidsrom</article></article></li><li data-li-identifier="3." data-name="3."><article class="listArticle" id="kapittel-2-paragraf-13-ledd-1-punkt-3"><article class="legalP" id="kapittel-2-paragraf-13-ledd-1-punkt-3-ledd-1">samordnet utsett og brakklegging som en del av tiltakene mot lakselus</article></article></li><li data-li-identifier="4." data-name="4."><article class="listArticle" id="kapittel-2-paragraf-13-ledd-1-punkt-4"><article class="legalP" id="kapittel-2-paragraf-13-ledd-1-punkt-4-ledd-1">sette spesifikke krav hvilket middel mot lakselus som skal brukes</article></article></li><li data-li-identifier="5." data-name="5."><article class="listArticle" id="kapittel-2-paragraf-13-ledd-1-punkt-5"><article class="legalP" id="kapittel-2-paragraf-13-ledd-1-punkt-5-ledd-1">sette krav til avlusningsmetodikk, herunder bruk av presenning eller brønnbåt</article></article></li><li data-li-identifier="6." data-name="6."><article class="listArticle" id="kapittel-2-paragraf-13-ledd-1-punkt-6"><article class="legalP" id="kapittel-2-paragraf-13-ledd-1-punkt-6-ledd-1">andre påbud, forbud og tiltak i tråd med forskriftens formål.</article></article></li></ul></article></article></section><section class="section" data-name="kap3" id="kapittel-3" data-lovdata-URL="LTI/forskrift/2009-06-22-961/KAPITTEL_3"><h2>Kapittel 3. Avsluttende bestemmelser.</h2><article class="legalArticle" data-lovdata-URL="LTI/forskrift/2009-06-22-961/§16" data-name="§16" id="kapittel-3-paragraf-1"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Tilsyn og vedtak</span></h3><article class="legalP" id="kapittel-3-paragraf-1-ledd-1">Fiskeridirektoratet fører tilsyn og fatter vedtak for å gjennomføre bestemmelsene gitt i forskriftens § 3, § 5, § 6, § 10, § 12 og § 13.</article><article class="legalP" id="kapittel-3-paragraf-1-ledd-2">Mattilsynet fører tilsyn og fatter vedtak for å gjennomføre bestemmelsene gitt i denne forskriftens § 4, § 6, § 7, § 8, § 9, § 10, § 11, § 12, § 14 og § 15.</article></article><article class="legalArticle" data-lovdata-URL="LTI/forskrift/2009-06-22-961/§17" data-name="§17" id="kapittel-3-paragraf-2"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Dispensasjon</span></h3><article class="legalP" id="kapittel-3-paragraf-2-ledd-1">Fiskeridirektoratet kan i særlige tilfeller dispensere fra bestemmelsene nevnt i § 16 første ledd, med unntak av § 3 første ledd, § 5 og § 6.</article><article class="legalP" id="kapittel-3-paragraf-2-ledd-2">Mattilsynet kan i særlige tilfeller dispensere fra bestemmelsene nevnt i § 16 annet ledd, med unntak av § 4 første ledd og § 6.</article><article class="legalP" id="kapittel-3-paragraf-2-ledd-3">Departementet er klageinstans i saker om dispensasjon fra forbud mot flytting av etablert virksomhet etter § 3 tredje ledd og § 4 annet ledd.</article><article class="legalP" id="kapittel-3-paragraf-2-ledd-4">Det er en forutsetning for dispensasjon etter denne bestemmelse at tiltak som tillates skal medføre redusert risiko for vill laks og at det ikke vil stride mot Norges internasjonale forpliktelser, herunder EØS-avtalen.</article></article><article class="legalArticle" data-lovdata-URL="LTI/forskrift/2009-06-22-961/§18" data-name="§18" id="kapittel-3-paragraf-3"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Pålegg og tvangsmulkt mv.</span></h3><article class="legalP" id="kapittel-3-paragraf-3-ledd-1">Det organ som er gitt myndighet etter § 16 kan fatte vedtak for å gjennomføre bestemmelsene gitt i eller i medhold av denne forskriften.</article><article class="legalP" id="kapittel-3-paragraf-3-ledd-2">Det kan fattes vedtak etter:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-3-ledd-2-punkt-1"><article class="legalP" id="kapittel-3-paragraf-3-ledd-2-punkt-1-ledd-1">lov 19. desember 2003 nr. 124 om matproduksjon og mattrygghet mv. § 23 om tilsyn og vedtak, § 24 – § 26 om særskilt smittesanering, stenging og virksomhetskarantene og tvangsmulkt</article></article></li><li data-li-identifier="b)" data-name="b)"><article class="listArticle" id="kapittel-3-paragraf-3-ledd-2-punkt-2"><article class="legalP" id="kapittel-3-paragraf-3-ledd-2-punkt-2-ledd-1">lov 17. juni 2005 nr. 79 om akvakultur § 9 om endring og tilbaketrekking av tillatelse, § 27 om pålegg om tiltak, § 28 om tvangsmulkt, § 29 om iverksetting av tiltak for den ansvarliges regning og § 30 om overtredelsesgebyr</article></article></li><li data-li-identifier="c)" data-name="c)"><article class="listArticle" id="kapittel-3-paragraf-3-ledd-2-punkt-3"><article class="legalP" id="kapittel-3-paragraf-3-ledd-2-punkt-3-ledd-1">forskrift 29. mars 2007 nr. 361 om reaksjoner ved overtredelse av akvakulturloven.</article></article></li></ul></article></article><article class="legalArticle" data-lovdata-URL="LTI/forskrift/2009-06-22-961/§19" data-name="§19" id="kapittel-3-paragraf-4"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Straff</span></h3><article class="legalP" id="kapittel-3-paragraf-4-ledd-1">Forsettlig eller uaktsom overtredelse av bestemmelser som er hjemlet i lov 19. desember 2003 nr. 124 om matproduksjon og mattrygghet, eller vedtak gjort i medhold av den, er straffbart i henhold til samme lovs § 28.</article><article class="legalP" id="kapittel-3-paragraf-4-ledd-2">Forsettlig eller grov uaktsom overtredelse av bestemmelser som er hjemlet i lov 17. juni 2005 nr. 79 om akvakultur, eller vedtak gitt i medhold av den, er straffbart i henhold til samme lovs § 31.</article></article><article class="legalArticle" data-lovdata-URL="LTI/forskrift/2009-06-22-961/§20" data-name="§20" id="kapittel-3-paragraf-5"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Ikrafttredelse</span></h3><article class="legalP" id="kapittel-3-paragraf-5-ledd-1">Denne forskrift trer i kraft 1. august 2009.</article><article class="legalP" id="kapittel-3-paragraf-5-ledd-2">Bestemmelsene i § 10 trer i kraft 1. august 2010.</article></article></section><section class="section" data-name="vedlegg1" id="kapittel-4" data-lovdata-URL="LTI/forskrift/2009-06-22-961/KAPITTEL_4"><h2>Vedlegg 1. Nasjonale laksefjorder</h2><article class="defaultP"><table><tbody><tr><td data-text-align="left" data-vertical-align="top"><i>Svennerbassenget:</i> Sandøy-Strømtangen</td><td data-text-align="left" data-vertical-align="top">Vestfold og Telemark</td></tr><tr><td data-text-align="left" data-vertical-align="top"><i>Lindesnes-Mannefjorden:</i> (Lindesnes-Fugløya, grense mot åpent hav følger grunnlinjen)</td><td data-text-align="left" data-vertical-align="top">Vest-Agder</td></tr><tr><td data-text-align="left" data-vertical-align="top"><i>Kysten Jæren – Dalane:</i> Tungenes fyr-Åna-Sira</td><td data-text-align="left" data-vertical-align="top">Rogaland</td></tr><tr><td data-text-align="left" data-vertical-align="top"><i>Sandsfjorden:</i> Austbø-Jelsa og Vardnes-Breidvik</td><td data-text-align="left" data-vertical-align="top">Rogaland</td></tr><tr><td data-text-align="left" data-vertical-align="top"><i>Etnefjorden-Ølsfjorden:</i> Rossaneset-Notaneset</td><td data-text-align="left" data-vertical-align="top">Hordaland</td></tr><tr><td data-text-align="left" data-vertical-align="top"><i>Fjordene ved Osterøy:</i> Molviki-Tysso og Skreaneset-Olsnessnipa</td><td data-text-align="left" data-vertical-align="top">Hordaland</td></tr><tr><td data-text-align="left" data-vertical-align="top"><i>Sognefjorden:</i> Ortmark-Nessane</td><td data-text-align="left" data-vertical-align="top">Sogn og Fjordane</td></tr><tr><td data-text-align="left" data-vertical-align="top"><i>Dalsfjorden</i>: (Holmedal-Strømsnes)</td><td data-text-align="left" data-vertical-align="top">Sogn og Fjordane</td></tr><tr><td data-text-align="left" data-vertical-align="top"><i>Førdefjorden:</i> Flokenes-Horneneset</td><td data-text-align="left" data-vertical-align="top">Sogn og Fjordane</td></tr><tr><td data-text-align="left" data-vertical-align="top"><i>Nordfjord:</i> Stårheim-Hamnes, Finnvika-Åseneset</td><td data-text-align="left" data-vertical-align="top">Sogn og Fjordane</td></tr><tr><td data-text-align="left" data-vertical-align="top"><i>Sunndalsfjorden:</i> Fjøseid-Merraberget</td><td data-text-align="left" data-vertical-align="top">Møre og Romsdal</td></tr><tr><td data-text-align="left" data-vertical-align="top"><i>Romsdalsfjorden:</i> Hamneneset-Okseneset</td><td data-text-align="left" data-vertical-align="top">Møre og Romsdal</td></tr><tr><td data-text-align="left" data-vertical-align="top"><i>Halsafjorden:</i> Aksnes-Flesa</td><td data-text-align="left" data-vertical-align="top">Møre og Romsdal</td></tr><tr><td data-text-align="left" data-vertical-align="top"><i>Ørstafjorden:</i> Grønvikskjær-Pålskjær</td><td data-text-align="left" data-vertical-align="top">Møre og Romsdal</td></tr><tr><td data-text-align="left" data-vertical-align="top"><i>Trondheimsfjorden:</i> Agdenes Fyr-Brekstad</td><td data-text-align="left" data-vertical-align="top">Sør- og Nord-Trøndelag</td></tr><tr><td data-text-align="left" data-vertical-align="top"><i>Namsfjorden:</i> Kårbringeskjær-Knappholman, Husvika-Kaldklauv og Fosnes-Namsos kommuner</td><td data-text-align="left" data-vertical-align="top">Nord-Trøndelag</td></tr><tr><td data-text-align="left" data-vertical-align="top"><i>Åfjorden:</i> Langhaugan-Hestneset</td><td data-text-align="left" data-vertical-align="top">Sør-Trøndelag</td></tr><tr><td data-text-align="left" data-vertical-align="top"><i>Vefsnfjorden:</i> Leinesodden-Sandnessjøen og Hamnes-Bjørga</td><td data-text-align="left" data-vertical-align="top">Nordland</td></tr><tr><td data-text-align="left" data-vertical-align="top"><i>Ranafjorden:</i> Leirholmen-Velsvåg</td><td data-text-align="left" data-vertical-align="top">Nordland</td></tr><tr><td data-text-align="left" data-vertical-align="top"><i>Beiarfjorden</i> Kvarsnes-Hamnes og Røsnes-Nordsandnes</td><td data-text-align="left" data-vertical-align="top">Nordland</td></tr><tr><td data-text-align="left" data-vertical-align="top"><i>Malangen:</i> Tennskjer-Ansnes</td><td data-text-align="left" data-vertical-align="top">Troms</td></tr><tr><td data-text-align="left" data-vertical-align="top"><i>Reisafjorden</i> Maurnes-Meiland</td><td data-text-align="left" data-vertical-align="top">Troms</td></tr><tr><td data-text-align="left" data-vertical-align="top"><i>Kvænangen:</i> smalt sund vest for Balderselva</td><td data-text-align="left" data-vertical-align="top">Troms</td></tr><tr><td data-text-align="left" data-vertical-align="top"><i>Neidenfjorden/Bøkfjorden:</i> Skoalaidvakki rundt Kjøøya til Geresgåppi og Bøkfjord fyr-Raigebakti</td><td data-text-align="left" data-vertical-align="top">Finnmark</td></tr><tr><td data-text-align="left" data-vertical-align="top"><i>Repparfjorden:</i> Tappen-Klubbukt</td><td data-text-align="left" data-vertical-align="top">Finnmark</td></tr><tr><td data-text-align="left" data-vertical-align="top"><i>Altafjorden:</i> Altnesset-Isnestoften</td><td data-text-align="left" data-vertical-align="top">Finnmark</td></tr><tr><td data-text-align="left" data-vertical-align="top"><i>Porsangen:</i> Ytre Veidnes-Kjerringsvikneset</td><td data-text-align="left" data-vertical-align="top">Finnmark</td></tr><tr><td data-text-align="left" data-vertical-align="top"><i>Tanafjorden:</i> Russevik-Skarveneset</td><td data-text-align="left" data-vertical-align="top">Finnmark</td></tr><tr><td data-text-align="left" data-vertical-align="top"><i>Kongsfjorden:</i> Nålneset-Vesterneset, grense mot åpent hav følger grunnlinjen</td><td data-text-align="left" data-vertical-align="top">Finnmark</td></tr></tbody></table></article></section><section class="section" data-name="vedlegg2" id="kapittel-5" data-lovdata-URL="LTI/forskrift/2009-06-22-961/KAPITTEL_5"><h2>Vedlegg 2. Nasjonale laksevassdrag</h2><article class="defaultP"><table><tbody><tr><td data-text-align="left" data-vertical-align="top">Enningsdalselva</td><td data-text-align="left" data-vertical-align="top">Østfold</td></tr><tr><td data-text-align="left" data-vertical-align="top">Numedalslågen</td><td data-text-align="left" data-vertical-align="top">Vestfold</td></tr><tr><td data-text-align="left" data-vertical-align="top">Mandalselva</td><td data-text-align="left" data-vertical-align="top">Vest-Agder</td></tr><tr><td data-text-align="left" data-vertical-align="top">Bjerkreimselva</td><td data-text-align="left" data-vertical-align="top">Rogaland</td></tr><tr><td data-text-align="left" data-vertical-align="top">Suldalslågen</td><td data-text-align="left" data-vertical-align="top">Rogaland</td></tr><tr><td data-text-align="left" data-vertical-align="top">Ogna</td><td data-text-align="left" data-vertical-align="top">Rogaland</td></tr><tr><td data-text-align="left" data-vertical-align="top">Håelva</td><td data-text-align="left" data-vertical-align="top">Rogaland</td></tr><tr><td data-text-align="left" data-vertical-align="top">Figgjo</td><td data-text-align="left" data-vertical-align="top">Rogaland</td></tr><tr><td data-text-align="left" data-vertical-align="top">Etneelva</td><td data-text-align="left" data-vertical-align="top">Hordaland</td></tr><tr><td data-text-align="left" data-vertical-align="top">Vosso</td><td data-text-align="left" data-vertical-align="top">Hordaland</td></tr><tr><td data-text-align="left" data-vertical-align="top">Nærøydalselva</td><td data-text-align="left" data-vertical-align="top">Sogn og Fjordane</td></tr><tr><td data-text-align="left" data-vertical-align="top">Lærdalselva</td><td data-text-align="left" data-vertical-align="top">Sogn og Fjordane</td></tr><tr><td data-text-align="left" data-vertical-align="top">Nausta</td><td data-text-align="left" data-vertical-align="top">Sogn og Fjordane</td></tr><tr><td data-text-align="left" data-vertical-align="top">Vikja</td><td data-text-align="left" data-vertical-align="top">Sogn og Fjordane</td></tr><tr><td data-text-align="left" data-vertical-align="top">Flåmselva</td><td data-text-align="left" data-vertical-align="top">Sogn og Fjordane</td></tr><tr><td data-text-align="left" data-vertical-align="top">Årøyelva</td><td data-text-align="left" data-vertical-align="top">Sogn og Fjordane</td></tr><tr><td data-text-align="left" data-vertical-align="top">Oldenelva</td><td data-text-align="left" data-vertical-align="top">Sogn og Fjordane</td></tr><tr><td data-text-align="left" data-vertical-align="top">Stryneelva</td><td data-text-align="left" data-vertical-align="top">Sogn og Fjordane</td></tr><tr><td data-text-align="left" data-vertical-align="top">Gaula</td><td data-text-align="left" data-vertical-align="top">Sogn og Fjordane</td></tr><tr><td data-text-align="left" data-vertical-align="top">Eidselva</td><td data-text-align="left" data-vertical-align="top">Sogn og Fjordane</td></tr><tr><td data-text-align="left" data-vertical-align="top">Rauma</td><td data-text-align="left" data-vertical-align="top">Møre og Romsdal</td></tr><tr><td data-text-align="left" data-vertical-align="top">Ørstaelva</td><td data-text-align="left" data-vertical-align="top">Møre og Romsdal</td></tr><tr><td data-text-align="left" data-vertical-align="top">Driva</td><td data-text-align="left" data-vertical-align="top">Møre og Romsdal</td></tr><tr><td data-text-align="left" data-vertical-align="top">Surna</td><td data-text-align="left" data-vertical-align="top">Møre og Romsdal</td></tr><tr><td data-text-align="left" data-vertical-align="top">Stordalselva-Norddalselva</td><td data-text-align="left" data-vertical-align="top">Sør-Trøndelag</td></tr><tr><td data-text-align="left" data-vertical-align="top">Gaula</td><td data-text-align="left" data-vertical-align="top">Sør-Trøndelag</td></tr><tr><td data-text-align="left" data-vertical-align="top">Orkla</td><td data-text-align="left" data-vertical-align="top">Sør-Trøndelag</td></tr><tr><td data-text-align="left" data-vertical-align="top">Nidelva</td><td data-text-align="left" data-vertical-align="top">Sør-Trøndelag</td></tr><tr><td data-text-align="left" data-vertical-align="top">Stjørdalselva</td><td data-text-align="left" data-vertical-align="top">Nord-Trøndelag</td></tr><tr><td data-text-align="left" data-vertical-align="top">Figga</td><td data-text-align="left" data-vertical-align="top">Nord-Trøndelag</td></tr><tr><td data-text-align="left" data-vertical-align="top">Steinkjervassdraget</td><td data-text-align="left" data-vertical-align="top">Nord-Trøndelag</td></tr><tr><td data-text-align="left" data-vertical-align="top">Årgårdsvassdraget</td><td data-text-align="left" data-vertical-align="top">Nord-Trøndelag</td></tr><tr><td data-text-align="left" data-vertical-align="top">Verdalselva</td><td data-text-align="left" data-vertical-align="top">Nord-Trøndelag</td></tr><tr><td data-text-align="left" data-vertical-align="top">Namsen</td><td data-text-align="left" data-vertical-align="top">Nord-Trøndelag</td></tr><tr><td data-text-align="left" data-vertical-align="top">Roksdalsvassdraget</td><td data-text-align="left" data-vertical-align="top">Nordland</td></tr><tr><td data-text-align="left" data-vertical-align="top">Vefsna</td><td data-text-align="left" data-vertical-align="top">Nordland</td></tr><tr><td data-text-align="left" data-vertical-align="top">Ranaelva</td><td data-text-align="left" data-vertical-align="top">Nordland</td></tr><tr><td data-text-align="left" data-vertical-align="top">Beiarelva</td><td data-text-align="left" data-vertical-align="top">Nordland</td></tr><tr><td data-text-align="left" data-vertical-align="top">Reisaelva</td><td data-text-align="left" data-vertical-align="top">Troms</td></tr><tr><td data-text-align="left" data-vertical-align="top">Målselva</td><td data-text-align="left" data-vertical-align="top">Troms</td></tr><tr><td data-text-align="left" data-vertical-align="top">Kvænangselva</td><td data-text-align="left" data-vertical-align="top">Troms</td></tr><tr><td data-text-align="left" data-vertical-align="top">Altaelva</td><td data-text-align="left" data-vertical-align="top">Finnmark</td></tr><tr><td data-text-align="left" data-vertical-align="top">Repparfjordelva</td><td data-text-align="left" data-vertical-align="top">Finnmark</td></tr><tr><td data-text-align="left" data-vertical-align="top">Stabburselva</td><td data-text-align="left" data-vertical-align="top">Finnmark</td></tr><tr><td data-text-align="left" data-vertical-align="top">Lakselva</td><td data-text-align="left" data-vertical-align="top">Finnmark</td></tr><tr><td data-text-align="left" data-vertical-align="top">Børselva</td><td data-text-align="left" data-vertical-align="top">Finnmark</td></tr><tr><td data-text-align="left" data-vertical-align="top">Langfjordvassdraget</td><td data-text-align="left" data-vertical-align="top">Finnmark</td></tr><tr><td data-text-align="left" data-vertical-align="top">Tana</td><td data-text-align="left" data-vertical-align="top">Finnmark</td></tr><tr><td data-text-align="left" data-vertical-align="top">Komagelva</td><td data-text-align="left" data-vertical-align="top">Finnmark</td></tr><tr><td data-text-align="left" data-vertical-align="top">Vestre Jakobselv</td><td data-text-align="left" data-vertical-align="top">Finnmark</td></tr><tr><td data-text-align="left" data-vertical-align="top">Neidenelva</td><td data-text-align="left" data-vertical-align="top">Finnmark</td></tr><tr><td data-text-align="left" data-vertical-align="top">Kongsfjordelva</td><td data-text-align="left" data-vertical-align="top">Finnmark</td></tr></tbody></table></article></section></main></body></html>