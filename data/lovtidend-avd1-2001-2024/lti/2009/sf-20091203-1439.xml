<!DOCTYPE html><html lang="no"><head><title>Forskrift om endring i forskrift til forsikringsloven (livsforsikring mv.)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2009-12-03-1439</dd><dt class="dokid">DokumentID</dt><dd class="dokid">LTI/forskrift/2009-12-03-1439</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2009 hefte 13 s 2025</dd><dt class="dateInForce">I kraft fra</dt><dd class="dateInForce">2009-12-03, 2010-06-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2006-06-30-869</li><li>forskrift/1995-05-26-583</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-06-10-44/§9-23</li><li>lov/2005-06-10-44/§10-16</li></ul></dd><dt class="dateOfPublication">Kunngjort</dt><dd class="dateOfPublication">2009-12-04 14:15</dd><dt class="journalNumber">Journalnummer</dt><dd class="journalNumber">2009-1115</dd><dt class="titleShort">Korttittel</dt><dd class="titleShort">Endr. i forskrift om livsforsikring</dd><dt class="title">Tittel</dt><dd class="title">Forskrift om endring i forskrift til forsikringsloven (livsforsikring mv.)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Finansdepartementet 3. desember 2009 med hjemmel i lov 10. juni 2005 nr. 44 om forsikringsselskaper, pensjonsforetak og deres virksomhet mv. (forsikringsvirksomhetsloven) § 9-23 og § 10-16.</dd><dt class="refid">RefID</dt><dd class="refid">forskrift/2009-12-03-1439</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift til forsikringsloven (livsforsikring mv.)<ul class="tocSubUl"><li>I<ul class="tocSubUl"><li>§ 8-1. Anvendelsesområde</li><li>§ 8-2. Forsikringstakers rett til kontoutskrift</li><li>§ 8-3. Generelle krav til opplysninger i kontoutskriften</li><li>§ 8-4. Tilleggsopplysninger for kommunale pensjonsordninger som inngår i fellesordninger</li><li>§ 8-5. Tilleggsopplysninger for fripoliser og pensjonskapitalbevis</li><li>§ 8-6. Tilleggsopplysninger om pensjons- og forsikringsbeløp</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2009-12-03-1439" id="dokument"><h1>Forskrift om endring i forskrift til forsikringsloven (livsforsikring mv.)</h1><section class="section" data-name="kapI" id="kapittel-1" data-lovdata-URL="LTI/forskrift/2009-12-03-1439/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 30. juni 2006 nr. 869 til forsikringsloven (livsforsikring mv.) gjøres følgende endring:</article> <article class="defaultP" margin-top="true">Kapittel 8 skal lyde:</article><article class="futureLegalArticle" data-name="§8-1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 8-1</span>. <span class="legalArticleTitle">Anvendelsesområde</span></span><article class="legalP" id="kapittel-1-foreslåttparagraf-1-ledd-1">Dette kapitlet gjelder for livsforsikringsselskaper, innskuddspensjonsforetak, samt pensjonskasser som har overtatt pensjonsordninger for mer enn ett foretak eller én institusjon, jf. forsikringsvirksomhetsloven § 9-23 og § 10-16.</article><article class="legalP" id="kapittel-1-foreslåttparagraf-1-ledd-2">Kapitlet gjelder ikke for døds- og uførerisikoforsikringer uten rett til overskudd.</article><article class="legalP" id="kapittel-1-foreslåttparagraf-1-ledd-3">Kapitlet gjelder ikke for pensjonsavtaler som omfattes av lov 27. juni 2008 nr. 62 om individuell pensjonsordning og for innskuddspensjonsordninger som omfattes av forskrift 30. juni 2006 nr. 870 om innskuddspensjonsordninger som skal oppfylle minstekravene i lov om obligatorisk tjenestepensjon.</article><article class="legalP" id="kapittel-1-foreslåttparagraf-1-ledd-4">For et livsforsikringsselskap som har skilt ut samtlige individuelle livsforsikringskontrakter med kontraktsfastsatte forpliktelser inngått før 1. januar 2008 til forvaltning som egen portefølje, jf. forsikringsvirksomhetsloven § 9-2 annet ledd med forskrift, gjelder bestemmelsene i kapitlet her så langt de passer for kontraktene i denne porteføljen.</article></article><article class="futureLegalArticle" data-name="§8-2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 8-2</span>. <span class="legalArticleTitle">Forsikringstakers rett til kontoutskrift</span></span><article class="legalP" id="kapittel-1-foreslåttparagraf-2-ledd-1">Kontoutskrift skal sendes forsikringstakeren senest tre måneder etter utløpet av året. For forsikringskontrakter med rett til overskudd, er fristen fem måneder. Er det flere forsikringstakere under samme forsikring, sendes særskilt kontoutskrift til hver av dem. Hvis det er flere grupper under en kollektiv rente- og pensjonsforsikring, skal det sendes kontoutskrift for hver enkelt gruppe.</article><article class="legalP" id="kapittel-1-foreslåttparagraf-2-ledd-2">Opplysningene i kontoutskriften skal gis på norsk, men kan gis på et annet språk hvis forsikringstakeren ber om dette.</article></article><article class="futureLegalArticle" data-name="§8-3" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 8-3</span>. <span class="legalArticleTitle">Generelle krav til opplysninger i kontoutskriften</span></span><article class="legalP" id="kapittel-1-foreslåttparagraf-3-ledd-1">Det skal i kontoutskriften gis særskilt opplysning om de midler som er knyttet til kontrakten, herunder premiereserve, pensjonskapital, tilleggsavsetninger, premiefond, innskuddsfond, pensjonistenes overskuddsfond og bufferavsetning.</article><article class="legalP" id="kapittel-1-foreslåttparagraf-3-ledd-2">Kontoutskriften skal vise saldoen ved utgangen av foregående år og utgangen av året, samt alle bevegelser som er relevante for saldoens utvikling, inkludert:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-3-ledd-2-punkt-1"><article class="legalP" id="kapittel-1-foreslåttparagraf-3-ledd-2-punkt-1-ledd-1">Årets premie eller innskudd.</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-3-ledd-2-punkt-2"><article class="legalP" id="kapittel-1-foreslåttparagraf-3-ledd-2-punkt-2-ledd-1">Årets vederlag for dekning av henholdsvis risiko, administrative tjenester og forvaltning av midlene knyttet til kontrakten, samt eventuelt vederlag som er avregnet i avkastning av forvaltning av midlene.</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-3-ledd-2-punkt-3"><article class="legalP" id="kapittel-1-foreslåttparagraf-3-ledd-2-punkt-3-ledd-1">Årets belastning av kontraktens administrasjonsreserver.</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-3-ledd-2-punkt-4"><article class="legalP" id="kapittel-1-foreslåttparagraf-3-ledd-2-punkt-4-ledd-1">Årets avkastning på midler knyttet til kontrakten, herunder eventuell avkastning som er benyttet til å dekke vederlag for forvaltning av midlene. I tillegg skal det opplyses om årets overskudd på avkastning tilordnet midlene og fordeling av overskuddet til henholdsvis premiereserve, pensjonskapital, tilleggsavsetninger, premiefond, innskuddsfond, pensjonistenes overskuddsfond og bufferavsetning. Hvis årets avkastning ikke er tilstrekkelig til å dekke avsetning etter kontraktens beregningsgrunnlag, skal bruk av tilleggsavsetninger og bufferavsetning samt tilførte midler fra selskapet fremgå.</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-3-ledd-2-punkt-5"><article class="legalP" id="kapittel-1-foreslåttparagraf-3-ledd-2-punkt-5-ledd-1">Årets overskudd på risikoresultatet tilordnet kontrakten og fordeling av overskuddet til henholdsvis premiereserve, premiefond og pensjonistenes overskuddsfond. Hvis årets risikoresultat er negativt, skal bruk av risikoutjevningsfond og tilførte midler fra selskapet fremgå.</article></article></li></ul></article><article class="legalP" id="kapittel-1-foreslåttparagraf-3-ledd-3">Kontoutskriften skal opplyse om kontraktens betingede andel av kursreserven ved utgangen av året. Det skal opplyses om at eventuell andel av kollektivporteføljens kursreserve vil inngå som del av flytteverdien dersom forsikringskontrakten flyttes til annet forsikringsselskap. Det skal samtidig opplyses om at kursreservens størrelse endres gjennom året som følge av endring i markedsverdien på finansielle omløpsmidler.</article><article class="legalP" id="kapittel-1-foreslåttparagraf-3-ledd-4">Kontoutskriften skal opplyse om risikoutjevningsfondets størrelse ved utgangen av året. Størrelsen skal oppgis både i kroner og i prosent av forsikringsmessige avsetninger. Det skal også opplyses om kontraktens andel av årets avsetning til risikoutjevningsfondet. Andelen beregnes ved at det etter at avsetningen til risikoutjevningsfondet er fordelt mellom de enkelte grupper av kontrakter iht. § 5-7 annet ledd annet punktum i forskriften her, foretas en fordeling på de enkelte kontrakter i gruppen etter forholdet mellom de risikopremier som er betalt for den enkelte kontrakt.</article><article class="legalP" id="kapittel-1-foreslåttparagraf-3-ledd-5">Kontoutskriften skal også opplyse om bokført kapitalavkastningsrente for regnskapsåret for den portefølje kontrakten inngår i, beregnet etter forskrift fastsatt av Kredittilsynet. Institusjonen kan eventuelt opplyse om den kapitalavkastningsrente som er benyttet i forbindelse med tildeling av årets overskudd på den enkelte kontrakt dersom dette gir et riktigere bilde av tilført avkastning.</article></article><article class="futureLegalArticle" data-name="§8-4" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 8-4</span>. <span class="legalArticleTitle">Tilleggsopplysninger for kommunale pensjonsordninger som inngår i fellesordninger</span></span><article class="legalP" id="kapittel-1-foreslåttparagraf-4-ledd-1">Kontoutskriften for kommunale pensjonsordninger som inngår i fellesordninger skal opplyse om den premie forsikringstaker har betalt og den forsikringsteknisk beregnede premie som er tilført pensjonsordningen.</article></article><article class="futureLegalArticle" data-name="§8-5" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 8-5</span>. <span class="legalArticleTitle">Tilleggsopplysninger for fripoliser og pensjonskapitalbevis</span></span><article class="legalP" id="kapittel-1-foreslåttparagraf-5-ledd-1">For fripoliser og pensjonskapitalbevis med kontraktsfastsatte forpliktelser, jf. forsikringsvirksomhetsloven § 9-12, skal kontoutskriften opplyse om selskapets prosentvise andel av overskuddet på avkastningsresultatet som er tilordnet kontrakten. Hvis negativt risikoresultat er dekket ved fradrag i overskudd på avkastningsresultatet tilordnet kontrakten, skal dette fremgå.</article></article><article class="futureLegalArticle" data-name="§8-6" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 8-6</span>. <span class="legalArticleTitle">Tilleggsopplysninger om pensjons- og forsikringsbeløp</span></span><article class="legalP" id="kapittel-1-foreslåttparagraf-6-ledd-1">Kontoutskriften for individuelle rente- og pensjonsavtaler, herunder fripoliser og pensjonskapitalbevis med kontraktsfastsatte forpliktelser, skal vise sikrede og opptjente pensjonsbeløp ved utgangen av foregående år og ved utgangen av året.</article><article class="legalP" id="kapittel-1-foreslåttparagraf-6-ledd-2">Kontoutskriften for andre individuelle livsforsikringer skal vise forsikringsbeløp ved utgangen av foregående år og ved utgangen av året.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2009-12-03-1439/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringen trer i kraft straks.</article><article class="legalP" id="kapittel-2-ledd-2">Forsikringsselskapene og pensjonsforetakene har adgang til å benytte bestemmelsene i forskrift 26. mai 1995 nr. 583 om kontoføring og kontoutskrift i livs- og pensjonsforsikring ved føring av konto og utsendelse av kontoutskrift for regnskapsåret 2009.</article><article class="legalP" id="kapittel-2-ledd-3">Forskrift 26. mai 1995 nr. 583 om kontoføring og kontoutskrift i livs- og pensjonsforsikring oppheves med virkning fra 1. juni 2010.</article></section></main></body></html>