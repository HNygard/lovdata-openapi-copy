<!DOCTYPE html><html lang="no"><head><title>Forskrift om produksjonstilskudd til dagsaviser</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2009-11-26-1409</dd><dt class="dokid">DokumentID</dt><dd class="dokid">LTI/forskrift/2009-11-26-1409</dd><dt class="ministry">Departement</dt><dd class="ministry"><ul><li>Kultur- og kirkedepartementet</li></ul></dd><dt class="publishedIn">Publisert i</dt><dd class="publishedIn">I 2009 hefte 13 s 1993</dd><dt class="dateInForce">I kraft fra</dt><dd class="dateInForce">2010-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1996-11-07-1015</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2009-12-01 13:40</dd><dt class="journalNumber">Journalnummer</dt><dd class="journalNumber">2009-1069</dd><dt class="titleShort">Korttittel</dt><dd class="titleShort">Forskrift om produksjonstilskudd til dagsaviser</dd><dt class="title">Tittel</dt><dd class="title">Forskrift om produksjonstilskudd til dagsaviser</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kultur- og kirkedepartementet 26. november 2009 med hjemmel i Stortingets årlige budsjettvedtak.</dd><dt class="refid">RefID</dt><dd class="refid">forskrift/2009-11-26-1409</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om produksjonstilskudd til dagsaviser<ul class="tocSubUl"><li>§ 1. Formål</li><li>§ 2. Definisjoner</li><li>§ 3. Generelle krav</li><li>§ 4. Krav til opplag, utgivelseshyppighet og konkurranseposisjon</li><li>§ 5. Krav til organisering, drift og bruk av tilskuddsmidler</li><li>§ 6. Opplagsfastsettelse mv.</li><li>§ 7. Beregning av tilskudd</li><li>§ 8. Redaksjonelt samarbeid</li><li>§ 9. Avkortningsordninger</li><li>§ 10. Kompensasjon</li><li>§ 11. Satser og faste tilskudd</li><li>§ 12. Overgangsordninger</li><li>§ 13. Saksbehandling</li><li>§ 14. Støtteutvalget for dagsavisene</li><li>§ 15. Opplysningsplikt</li><li>§ 16. Utbetaling av tilskudd</li><li>§ 17. Nærmere bestemmelser</li><li>§ 18. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2009-11-26-1409" id="dokument"><h1>Forskrift om produksjonstilskudd til dagsaviser</h1><article class="legalArticle" data-lovdata-URL="LTI/forskrift/2009-11-26-1409/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Denne forskriften gir regler for fordeling av produksjonstilskudd til dagsaviser over Kultur- og kirkedepartementets budsjett Kap. 335, Post 71 «Produksjonstilskudd».</article><article class="legalP" id="paragraf-1-ledd-2">Produksjonstilskuddet skal tilgodese økonomisk vanskeligstilte aviser og aviser med små opplag.</article></article><article class="legalArticle" data-lovdata-URL="LTI/forskrift/2009-11-26-1409/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" id="paragraf-2-ledd-1">Med <i>aleneavis</i> menes i denne forskriften avis som kommer ut på et utgiversted uten konkurrerende aviser.</article><article class="legalP" id="paragraf-2-ledd-2">Med <i>nr. 1-avis</i> menes i denne forskriften avis som kommer ut på et utgiversted med to eller flere konkurrerende aviser og har det største opplaget på stedet.</article><article class="legalP" id="paragraf-2-ledd-3">Med <i>nr. 2-avis</i> menes i denne forskriften avis som kommer ut på et utgiversted med to eller flere konkurrerende aviser og ikke har det største opplaget på stedet.</article><article class="legalP" id="paragraf-2-ledd-4">Med <i>bydelsaviser</i> menes i denne forskriften aviser som utgis innenfor en bykommune og som redaksjonelt har sin dekning konsentrert til en begrenset del av denne.</article><article class="legalP" id="paragraf-2-ledd-5">Med <i>utgiversted</i> menes i denne forskriften den kommune der avisen utkommer. En avis som flytter sin hovedredaksjon fra en kommune til en annen, vil ikke uten videre få endret sin status etter denne forskriften.</article></article><article class="legalArticle" data-lovdata-URL="LTI/forskrift/2009-11-26-1409/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Generelle krav</span></h2><article class="legalP" id="paragraf-3-ledd-1">Tilskudd etter denne forskriften gis bare til aviser som<ul class="defaultList"><li data-li-identifier="1." data-name="1."><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">inneholder nyhets- og aktualitetsstoff av dagspressekarakter som gjør at avisen klart skiller seg fra andre typer publikasjoner,</article></article></li><li data-li-identifier="2." data-name="2."><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">har en ansvarlig redaktør med status som svarer til bestemmelsene i Redaktørplakaten,</article></article></li><li data-li-identifier="3." data-name="3."><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">tar reell betaling for abonnement, løssalg og annonser etter en offentlig tilgjengelig prisliste,</article></article></li><li data-li-identifier="4." data-name="4."><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1">ikke sender ut gratiseksemplarer ut over det som tillates etter retningslinjer fastsatt av Medietilsynet,</article></article></li><li data-li-identifier="5." data-name="5."><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1">selger minst halvparten av sitt godkjente netto opplag gjennom abonnement og</article></article></li><li data-li-identifier="6." data-name="6."><article class="listArticle" id="paragraf-3-ledd-1-punkt-6"><article class="legalP" id="paragraf-3-ledd-1-punkt-6-ledd-1">i gjennomsnitt ikke har hatt mer enn 50 prosent annonser av det totale volum i siste kalenderår.</article></article></li></ul></article><article class="legalP" id="paragraf-3-ledd-2">Vilkårene ovenfor må ha vært oppfylt i minst ett kalenderår før tilskudd ytes.</article></article><article class="legalArticle" data-lovdata-URL="LTI/forskrift/2009-11-26-1409/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Krav til opplag, utgivelseshyppighet og konkurranseposisjon</span></h2><article class="legalP" id="paragraf-4-ledd-1">Tilskudd etter denne forskriften gis bare til<ul class="defaultList"><li data-li-identifier="1." data-name="1."><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">nr. 1- og aleneaviser som utkommer regelmessig med minst en utgave i uken, har et nettoopplag på mellom 1000 og 6000 og selger minst halvparten av opplaget i eget fylke,</article></article></li><li data-li-identifier="2." data-name="2."><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">bydelsaviser som utkommer regelmessig med minst en utgave i uken og har et nettoopplag på mellom 1000 og 80&#xa0;000,</article></article></li><li data-li-identifier="3." data-name="3."><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">nr. 2-aviser som <ul class="defaultList"><li data-li-identifier="a)" data-name="a)"><article class="listArticle" id="paragraf-4-ledd-1-punkt-3-ledd-1-punkt-1"><article class="legalP" id="paragraf-4-ledd-1-punkt-3-ledd-1-punkt-1-ledd-1">enten utkommer regelmessig med minst tre utgaver i uken med et nettoopplag på mellom 2000 og 80&#xa0;000,</article></article></li><li data-li-identifier="b)" data-name="b)"><article class="listArticle" id="paragraf-4-ledd-1-punkt-3-ledd-1-punkt-2"><article class="legalP" id="paragraf-4-ledd-1-punkt-3-ledd-1-punkt-2-ledd-1">utkommer regelmessig med minst to utgaver i uken med et nettoopplag på mellom 2000 og 80&#xa0;000 og selger minst halvparten av opplaget i eget fylke eller</article></article></li><li data-li-identifier="c)" data-name="c)"><article class="listArticle" id="paragraf-4-ledd-1-punkt-3-ledd-1-punkt-3"><article class="legalP" id="paragraf-4-ledd-1-punkt-3-ledd-1-punkt-3-ledd-1">utkommer regelmessig med minst en utgave i uken med et opplag på mellom 1000 og 80&#xa0;000 og selger minst halvparten av opplaget i eget fylke.</article></article></li></ul></article></article></li></ul></article><article class="legalP" id="paragraf-4-ledd-2">Aviser som utkommer to ganger ukentlig må ha minst 96 utgaver per år. Aviser som utkommer én gang i uken må ha minst 48 utgaver per år.</article></article><article class="legalArticle" data-lovdata-URL="LTI/forskrift/2009-11-26-1409/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Krav til organisering, drift og bruk av tilskuddsmidler</span></h2><article class="legalP" id="paragraf-5-ledd-1">Tilskudd etter denne forskriften gis bare til avis som er organisert som aksjeselskap. Aviser der offentlige institusjoner eller myndigheter har reell styringsrett, økonomisk ansvar eller innehar mer enn 49 prosent av eierandelene, er ikke tilskuddsberettiget. Driver selskapet utover avisdriften tilleggsvirksomhet som utgjør mer enn 1/3 av selskapets omsetning, må tilleggsvirksomheten organiseres i eget aksjeselskap.</article><article class="legalP" id="paragraf-5-ledd-2">Tilskuddsmidlene skal benyttes til utgivelse av den avis det søkes tilskudd for.</article><article class="legalP" id="paragraf-5-ledd-3">Det gis ikke tilskudd hvis avisens årsoverskudd etter skatt i henhold til aksjeloven eksklusiv tilskudd etter denne forskriften utgjør mer enn to millioner kroner siste regnskapsår, eller mer enn seks millioner kroner i løpet av de siste tre regnskapsår.</article><article class="legalP" id="paragraf-5-ledd-4">Det gis ikke tilskudd til aviser som har betalt utbytte til aksjonærene i tilskuddsåret. For aviser som inngår i konserndannelser, skal konsernbidrag regnes som utbytte. Aviser i konsernforhold kan betale sin del av morselskapets driftskostnader, begrenset oppad til 1 prosent av avisens driftsinntekter eksklusiv tilskudd etter denne forskriften. Medietilsynet har anledning til å be om nærmere dokumentasjon av hvordan administrasjonsavgiften er framkommet.</article><article class="legalP" id="paragraf-5-ledd-5">Avis som etter aksjeloven § 1-3 eller allmennaksjeloven § 1-3 er del av et konsern, skal på forespørsel fra Medietilsynet gi en spesifikasjon over alle vesentlige transaksjoner med andre selskaper i konsernet. Avisens forretningsmessige leder, styreformann og eksterne revisor skal samtidig avgi en bekreftelse på at ingen transaksjoner mellom avisen og dennes mor- og søsterselskaper har avveket fra markedsvilkår til skade for tilskuddsmottakeren. Tilsvarende gjelder der morselskapet ikke er organisert som aksjeselskap.</article><article class="legalP" id="paragraf-5-ledd-6">Aviser som mister retten til tilskudd etter denne paragraf første ledd går ut av tilskuddsordningen uten overgangstilskudd etter § 12. Aviser som mister retten til tilskudd etter fjerde eller femte ledd i denne paragrafen, går ut av tilskuddordningen uten overgangstilskudd etter § 12 og utelukkes fra tilskuddsordningen for en periode på tre år.</article></article><article class="legalArticle" data-lovdata-URL="LTI/forskrift/2009-11-26-1409/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Opplagsfastsettelse mv.</span></h2><article class="legalP" id="paragraf-6-ledd-1">Foregående års kontrollerte gjennomsnittlige nettoopplag legges til grunn ved bedømmelsen av om det skal ytes produksjonstilskudd. Opplagsfastsettelsen foregår etter retningslinjer fastsatt av Medietilsynet.</article></article><article class="legalArticle" data-lovdata-URL="LTI/forskrift/2009-11-26-1409/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Beregning av tilskudd</span></h2><article class="legalP" id="paragraf-7-ledd-1">Nr. 1-, aleneaviser og bydelsaviser<ul class="defaultList"><li data-li-identifier="1." data-name="1."><article class="listArticle" id="paragraf-7-ledd-1-punkt-1"><article class="legalP" id="paragraf-7-ledd-1-punkt-1-ledd-1">får et fast tilskudd hvis de utkommer med én utgave per uke,</article></article></li><li data-li-identifier="2." data-name="2."><article class="listArticle" id="paragraf-7-ledd-1-punkt-2"><article class="legalP" id="paragraf-7-ledd-1-punkt-2-ledd-1">får et fast tilskudd for hver utgave utover ukentlig utgivelse,</article></article></li><li data-li-identifier="3." data-name="3."><article class="listArticle" id="paragraf-7-ledd-1-punkt-3"><article class="legalP" id="paragraf-7-ledd-1-punkt-3-ledd-1">får tilskudd etter dobbelt sats dersom de er lokalaviser utgitt i Nordland, Troms eller Finnmark fylker,</article></article></li><li data-li-identifier="4." data-name="4."><article class="listArticle" id="paragraf-7-ledd-1-punkt-4"><article class="legalP" id="paragraf-7-ledd-1-punkt-4-ledd-1">kan i tillegg få et ekstra tilskudd dersom de har opplag mellom 1000 og 4000.</article></article></li></ul></article><article class="legalP" id="paragraf-7-ledd-2">Nr. 2-aviser<ul class="defaultList"><li data-li-identifier="1." data-name="1."><article class="listArticle" id="paragraf-7-ledd-2-punkt-1"><article class="legalP" id="paragraf-7-ledd-2-punkt-1-ledd-1">får tilskudd beregnet ut fra nettoopplag multiplisert med utgivelseshyppighet og en sats for storbyaviser (Oslo, Bergen, Trondheim og Stavanger) og en lavere sats for øvrige nr. 2-aviser,</article></article></li><li data-li-identifier="2." data-name="2."><article class="listArticle" id="paragraf-7-ledd-2-punkt-2"><article class="legalP" id="paragraf-7-ledd-2-punkt-2-ledd-1">får tilskudd etter første ledd hvis de kommer ut med én utgave per uke. Det samme gjelder aviser med høyere utgivelseshyppighet dersom de har mellom 1000 og 2000 i nettoopplag.</article></article></li><li data-li-identifier="3." data-name="3."><article class="listArticle" id="paragraf-7-ledd-2-punkt-3"><article class="legalP" id="paragraf-7-ledd-2-punkt-3-ledd-1">kan få et ekstra tilskudd for de første 20&#xa0;000 eksemplarene av nettoopplaget dersom avisen er en riksspredt meningsbærende avis og kommer ut i Oslo eller Bergen.</article></article></li><li data-li-identifier="4." data-name="4."><article class="listArticle" id="paragraf-7-ledd-2-punkt-4"><article class="legalP" id="paragraf-7-ledd-2-punkt-4-ledd-1">får ikke mindre enn maksimaltilskudd etter første ledd nr. 2 dersom nr. 1-avisen har et nettoopplag på over 6000 eksemplarer og minst fem utgaver per uke,</article></article></li><li data-li-identifier="5." data-name="5."><article class="listArticle" id="paragraf-7-ledd-2-punkt-5"><article class="legalP" id="paragraf-7-ledd-2-punkt-5-ledd-1">får maksimaltilskudd etter første ledd nr. 2 dersom nr. 1-avisen har opplag over 6000 og færre enn fem utgaver per uke,</article></article></li><li data-li-identifier="6." data-name="6."><article class="listArticle" id="paragraf-7-ledd-2-punkt-6"><article class="legalP" id="paragraf-7-ledd-2-punkt-6-ledd-1">får ikke tilskudd for den delen av opplaget som overstiger 60&#xa0;000 eksemplarer.</article></article></li></ul></article><article class="legalP" id="paragraf-7-ledd-3">På utgiversteder med flere enn én avis, hvor alle avisene har opplag mellom 2000 og 6000 og minst to ukentlige utgaver, får alle avisene maksimaltilskudd etter første ledd nr. 2.</article><article class="legalP" id="paragraf-7-ledd-4">Nyetablerte aviser får det første året i tilskuddsordningen et ekstra tilskudd som tilsvarer minimumsbeløpet etter første ledd nr. 1. Aviser i Nordland, Troms og Finnmark omfattes ikke av denne bestemmelsen.</article></article><article class="legalArticle" data-lovdata-URL="LTI/forskrift/2009-11-26-1409/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Redaksjonelt samarbeid</span></h2><article class="legalP" id="paragraf-8-ledd-1">To eller flere aviser som har mer enn 50 prosent av det redaksjonelle stoffet felles<ul class="defaultList"><li data-li-identifier="1." data-name="1."><article class="listArticle" id="paragraf-8-ledd-1-punkt-1"><article class="legalP" id="paragraf-8-ledd-1-punkt-1-ledd-1">skal regnes som én avis dersom de ikke har forskjellige ansvarlige redaktører med status som svarer til bestemmelsene i Redaktørplakaten og i noen grad framtrer som selvstendige aviser. Medietilsynet avgjør tvilstilfeller.</article></article></li><li data-li-identifier="2." data-name="2."><article class="listArticle" id="paragraf-8-ledd-1-punkt-2"><article class="legalP" id="paragraf-8-ledd-1-punkt-2-ledd-1">kan bare ytes tilskudd for alle utgaver dersom hver av avisene har oppfylt vilkårene i første ledd i minst ett kalenderår og i noen grad har framtrådt som selvstendige aviser.</article></article></li></ul></article></article><article class="legalArticle" data-lovdata-URL="LTI/forskrift/2009-11-26-1409/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Avkortningsordninger</span></h2><article class="legalP" id="paragraf-9-ledd-1">Nr. 2-aviser med opplag på 10&#xa0;000 eller mer, får sitt tilskudd redusert dersom avisens opplag utgjør 45 prosent eller mer av opplaget til nr. 1-avisen. Tilskuddet reduseres med 2,25 prosent for hvert prosentpoeng avisens opplag overstiger 45 prosent av nr. 1-avisens opplag.</article><article class="legalP" id="paragraf-9-ledd-2">Tilskuddet per netto opplagseksemplar til en avis skal ikke overstige avisens gjennomsnittlige abonnementspris året før tilskudd ytes.</article></article><article class="legalArticle" data-lovdata-URL="LTI/forskrift/2009-11-26-1409/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Kompensasjon</span></h2><article class="legalP" id="paragraf-10-ledd-1">Aviser som var tilskuddsberettiget i 2002 mottar kompensasjon for inntektstap som følge av endrede retningslinjer for statlig annonsering av ledige stillinger.</article><article class="legalP" id="paragraf-10-ledd-2">Kompensasjonen beregnes ut fra godkjent netto opplag multiplisert med antall utgivelser per kalenderår og fire ulike tilskuddssatser. Avisene i Oslo får tilskudd etter sats 1, avisene i Bergen etter sats 2, avisene i Stavanger og Tromsø etter sats 3 og øvrige nr. 2-aviser i landet etter sats 4. Kompensasjonen gis for de første 8000 eksemplarer av avisenes opplag. Det fastsettes et minstebeløp for avisene som mottar kompensasjon etter sats 1 og 2 og et annet minstebeløp etter sats 3 og 4.</article><article class="legalP" id="paragraf-10-ledd-3">I særlige tilfelle kan tilskudd etter denne paragrafen gis til aviser som ikke faller inn under første ledd, men som kan dokumentere vesentlige inntekter av statlige stillingsannonser i 2001. Slike saker forelegges for Støtteutvalget for dagsavisene til uttalelse.</article></article><article class="legalArticle" data-lovdata-URL="LTI/forskrift/2009-11-26-1409/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Satser og faste tilskudd</span></h2><article class="legalP" id="paragraf-11-ledd-1">Satser og faste tilskudd etter denne forskrift fastsettes av Kultur- og kirkedepartementet ut fra bevilgningene for det enkelte år.</article></article><article class="legalArticle" data-lovdata-URL="LTI/forskrift/2009-11-26-1409/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Overgangsordninger</span></h2><article class="legalP" id="paragraf-12-ledd-1">Avis som har mottatt produksjonstilskudd og som mister retten til dette, skal i en overgangsperiode ytes tilskudd etter følgende retningslinjer:<ul class="defaultList"><li data-li-identifier="1." data-name="1."><article class="listArticle" id="paragraf-12-ledd-1-punkt-1"><article class="legalP" id="paragraf-12-ledd-1-punkt-1-ledd-1">Det første året etter at endring har skjedd, får avisen et tilskudd som tilsvarer 2/3 av tilskuddet avisen mottok siste år den var tilskuddsberettiget.</article></article></li><li data-li-identifier="2." data-name="2."><article class="listArticle" id="paragraf-12-ledd-1-punkt-2"><article class="legalP" id="paragraf-12-ledd-1-punkt-2-ledd-1">Det andre året etter at endring har skjedd, får avisen et tilskudd som tilsvarer 1/2 av tilskuddet avisen mottok siste år den var tilskuddsberettiget.</article></article></li><li data-li-identifier="3." data-name="3."><article class="listArticle" id="paragraf-12-ledd-1-punkt-3"><article class="legalP" id="paragraf-12-ledd-1-punkt-3-ledd-1">Det tredje året etter at endring har skjedd, får avisen et tilskudd som tilsvarer 1/3 av tilskuddet avisen mottok siste år den var tilskuddsberettiget.</article></article></li></ul></article></article><article class="legalArticle" data-lovdata-URL="LTI/forskrift/2009-11-26-1409/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Saksbehandling</span></h2><article class="legalP" id="paragraf-13-ledd-1">Tilskuddsordningen forvaltes av Medietilsynet. Før Medietilsynet treffer avgjørelse om tildeling av tilskudd etter denne forskriften, innhentes innstilling fra Støtteutvalget for dagsavisene. Dersom redaktørens stilling i forhold til første ledd nr. 2 eller andre ledd nr. 1 er uklar, skal Medietilsynet innhente en vurdering fra Norsk Redaktørforening. I særlige tilfeller kan Medietilsynet gi dispensasjon fra bestemmelsene i forskriften.</article><article class="legalP" id="paragraf-13-ledd-2">Forvaltningsloven kommer til anvendelse på Medietilsynets saksbehandling etter denne forskriften. Enkeltvedtak truffet av Medietilsynet i henhold til denne forskriften kan påklages til Kultur- og kirkedepartementet.</article></article><article class="legalArticle" data-lovdata-URL="LTI/forskrift/2009-11-26-1409/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Støtteutvalget for dagsavisene</span></h2><article class="legalP" id="paragraf-14-ledd-1">Til støtte for Medietilsynet i saksbehandlingen etter § 13 opprettes et støtteutvalg for dagsavisene. Utvalgets medlemmer oppnevnes av Kultur- og kirkedepartementet for fire år av gangen. Støtteutvalget for dagsavisene skal, foruten de oppgaver som er nevnt i § 13, bistå ved vurderingen av dagsavisenes søknader om tilskudd og de opplysningene avisene gir som grunnlag for søknadene og ellers gi uttalelse i saker etter denne forskriften. Kultur- og kirkedepartementet fastsetter nærmere regler om utvalgets virksomhet og sammensetning.</article></article><article class="legalArticle" data-lovdata-URL="LTI/forskrift/2009-11-26-1409/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Opplysningsplikt</span></h2><article class="legalP" id="paragraf-15-ledd-1">Avis som søker tilskudd, plikter å gi tjenestemann i Medietilsynet eller statsautorisert revisor, oppnevnt av departementet, innsyn i alle forretningspapirer og ellers andre opplysninger som finnes nødvendig til gjennomføring av og kontroll med tilskuddsordningen og til utarbeidelse av statistikk over den økonomiske utviklingen i dagspressen. Unnlatelse av å meddele slike opplysninger eller meddelelse av uriktige opplysninger, kan medføre at avisen fratas retten til tilskudd for bestemte tidsrom.</article><article class="legalP" id="paragraf-15-ledd-2">Midler som ikke nyttes etter forutsetningene skal tilbakebetales. Tilskudd mottatt for en periode hvor avisen ikke kommer ut skal også tilbakebetales.</article><article class="legalP" id="paragraf-15-ledd-3">Riksrevisjonen har i samsvar med § 17 i Stortingets bevilgningsreglement adgang til å iverksette kontroll med at tilskuddsmidlene benyttes etter forutsetningene. Også Kultur- og kirkedepartementet har slik kontrolladgang.</article></article><article class="legalArticle" data-lovdata-URL="LTI/forskrift/2009-11-26-1409/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Utbetaling av tilskudd</span></h2><article class="legalP" id="paragraf-16-ledd-1">Tilskuddet gjelder for ett kalenderår (tilskuddsåret) og opphører fra det tidspunkt avisen slutter å komme ut eller går over til å bli gratisavis. Beregning av tilskuddet skjer på grunnlag av oppgaver over konkurranseposisjon, antall utgivelsesdager, spredning og gjennomsnittlig netto opplag i året før tilskuddsåret. Normalt skal tilskuddet utbetales kvartalsvis.</article></article><article class="legalArticle" data-lovdata-URL="LTI/forskrift/2009-11-26-1409/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Nærmere bestemmelser</span></h2><article class="legalP" id="paragraf-17-ledd-1">Medietilsynet fastsetter retningslinjer om opplagsfastsettelse, utbetaling av tilskudd og hvilke oppgaver avisene skal sende inn, om attestasjon og kontroll av skjemaer og om regnskapsføring.</article></article><article class="legalArticle" data-lovdata-URL="LTI/forskrift/2009-11-26-1409/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Ikrafttredelse</span></h2><article class="legalP" id="paragraf-18-ledd-1">Denne forskrift trer i kraft 1. januar 2010 og gjelder for behandling av søknader om produksjonstilskudd fra og med 2010. Fra samme tidspunkt oppheves forskrift 7. november 1996 nr. 1015 om produksjonstilskudd til dagsaviser.</article></article></main></body></html>