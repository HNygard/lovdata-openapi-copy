<!DOCTYPE html><html lang="no"><head><title>Lov om endringar i skattelova</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2009-02-27-9</dd><dt class="dokid">DokumentID</dt><dd class="dokid">LTI/lov/2009-02-27-9</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2009 hefte 3 s 411</dd><dt class="dateInForce">I kraft fra</dt><dd class="dateInForce">2009-02-27, Departementet bestemmer.</dd><dt class="changesToDocuments">Endrer</dt><dd class="changesToDocuments"><ul><li>lov/1999-03-26-14</li></ul></dd><dt class="dateOfPublication">Kunngjort</dt><dd class="dateOfPublication">2009-02-27 14:55</dd><dt class="journalNumber">Journalnummer</dt><dd class="journalNumber">2009-0183</dd><dt class="titleShort">Korttittel</dt><dd class="titleShort">Endringslov til skatteloven</dd><dt class="title">Tittel</dt><dd class="title">Lov om endringar i skattelova</dd><dt class="miscInformation">Annet om dokumentet</dt><dd class="miscInformation">Ot.prp.nr.30 (2008–2009), Innst.O.nr.43 (2008–2009) og Besl.O.nr.58 (2008–2009). Odels- og lagtingsvedtak hhv. 13. og 19. februar 2009. Fremmet av Finansdepartementet.</dd><dt class="refid">RefID</dt><dd class="refid">lov/2009-02-27-9</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringar i skattelova<ul class="tocSubUl"><li>I</li><li>II</li><li>III<ul class="tocSubUl"><li>§ 16-60. Anvendelsesområde for bestemmelsene om skattefradrag for underskudd for inntektsårene 2008 og 2009</li><li>§ 16-61. Skattefradrag for underskudd for inntektsårene 2008 og 2009</li><li>§ 16-62. Maksimalt fradragsbeløp</li><li>§ 16-63. Skatteavregning, endring av ligning mv.</li><li>§ 16-64. Forskrift</li></ul></li><li>IV</li></ul></li></ul></dd></dl></header><main class="documentBody" data-lovdata-URL="LTI/lov/2009-02-27-9" id="dokument"><h1>Lov om endringar i skattelova</h1><article class="defaultP" data-text-size="small">Endringer i følgende lov:<ul class="defaultList" data-text-size="small"><li><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 26. mars 1999 nr. 14 om skatt av formue og inntekt (skatteloven).</article></article></li></ul></article><article class="legalP" id="ledd-1">I lov 26. mars 1999 nr. 14 om skatt av formue og inntekt (skatteloven) gjøres følgende endringer:</article><section class="section" data-name="kapI" id="kapittel-1" data-lovdata-URL="LTI/lov/2009-02-27-9/KAPITTEL_1"><h2 data-text-align="center">I</h2><article class="defaultP">§ 14-43 nytt tredje ledd skal lyde:</article><article class="numberedLegalP" data-numerator="3" id="kapittel-1-nummer-1">(3) Driftsmiddel som nevnt i saldogruppe d og som er ervervet i 2009, kan i ervervsåret, i tillegg til avskrivning etter første ledd, avskrives med inntil 10 prosent av kostpris. TIlsvarende gjelder påkostning på driftsmiddel i saldogruppe d foretatt i 2009, jf. § 14-40 tredje ledd.</article></section><section class="section" data-name="kapII" id="kapittel-2" data-lovdata-URL="LTI/lov/2009-02-27-9/KAPITTEL_2"><h2 data-text-align="center">II</h2><article class="defaultP">§ 16-40 annet ledd skal lyde:</article><article class="numberedLegalP" data-numerator="2" id="kapittel-2-nummer-1">(2) Følgende kostnader gir grunnlag for fradrag, dersom de også er fradragsberettiget etter kapittel 6:<ul class="defaultList"><li data-li-identifier="a." data-name="a."><article class="listArticle" id="kapittel-2-nummer-1-punkt-1"><article class="legalP" id="kapittel-2-nummer-1-punkt-1-ledd-1">Skattyters kostnader til egenutført forsknings- og utviklingsprosjekt, begrenset til 5,5 millioner kroner i inntektsåret. Prosjektet må være godkjent av Norges forskningsråd.</article></article></li><li data-li-identifier="b." data-name="b."><article class="listArticle" id="kapittel-2-nummer-1-punkt-2"><article class="legalP" id="kapittel-2-nummer-1-punkt-2-ledd-1">Skattyters kostnader til forsknings- og utviklingsprosjekt utført av forskningsinstitusjoner godkjent av Norges forskningsråd, begrenset til 11 millioner kroner i inntektsåret. Prosjektet må være godkjent av Norges forskningsråd. Samlet fradragsgrunnlag etter bokstav a og b skal ikke overstige 11 millioner kroner i inntektsåret.</article></article></li></ul></article></section><section class="section" data-name="kapIII" id="kapittel-3" data-lovdata-URL="LTI/lov/2009-02-27-9/KAPITTEL_3"><h2 data-text-align="center">III</h2><article class="defaultP">Nye §§ 16-60 til 16-64 med deloverskrift skal lyde:</article><span class="futuretitle" id="kapittel-3-foreslåttittel-1">Fradrag i skatt for underskudd for inntektsårene 2008 og 2009</span><article class="futureLegalArticle" data-name="§16-60" id="kapittel-3-foreslåttparagraf-1"><span class="futureLegalArticleHeader">§ 16-60. <span class="legalArticleTitle">Anvendelsesområde for bestemmelsene om skattefradrag for underskudd for inntektsårene 2008 og 2009</span></span><article class="numberedLegalP" data-numerator="1" id="kapittel-3-foreslåttparagraf-1-nummer-1">(1) Bestemmelsene i §§ 16-61 til 16-64 gjelder for selskap mv. som nevnt i § 2-2 første ledd.</article><article class="numberedLegalP" data-numerator="2" id="kapittel-3-foreslåttparagraf-1-nummer-2">(2) Bestemmelsene gjelder også for selskap mv. som tilsvarer selskap mv. som nevnt i § 2-2 første ledd, og som er skattepliktig etter § 2-3 første ledd bokstav b eller etter petroleumsskatteloven § 2, jf. § 1.</article><article class="numberedLegalP" data-numerator="3" id="kapittel-3-foreslåttparagraf-1-nummer-3">(3) Bestemmelsene gjelder ikke for selskap som er stiftet i inntektsåret etter bestemmelsene om skattefri omdanning av virksomhet, jf. § 11-20.</article><article class="numberedLegalP" data-numerator="4" id="kapittel-3-foreslåttparagraf-1-nummer-4">(4) Bestemmelsene gjelder ikke for selskap mv. som er oppløst i inntektsåret.</article></article><article class="futureLegalArticle" data-name="§16-61" id="kapittel-3-foreslåttparagraf-2"><span class="futureLegalArticleHeader">§ 16-61. <span class="legalArticleTitle">Skattefradrag for underskudd for inntektsårene 2008 og 2009</span></span><article class="numberedLegalP" data-numerator="1" id="kapittel-3-foreslåttparagraf-2-nummer-1">(1) Det gis fradrag i skatt for 28 prosent av udekket underskudd for inntektsårene 2008 og 2009 som omfattes av § 6-3 første ledd, dersom skattyter ikke krever unntak fra denne bestemmelsen.</article><article class="numberedLegalP" data-numerator="2" id="kapittel-3-foreslåttparagraf-2-nummer-2">(2) Hvis skattyter åpner offentlig akkordforhandling eller oppnår underhåndsakkord med en eller flere av sine kreditorer, skal skattefradrag som nevnt i første ledd bare gis for den del av underskuddet som overstiger det ettergitte gjeldsbeløpet.</article><article class="numberedLegalP" data-numerator="3" id="kapittel-3-foreslåttparagraf-2-nummer-3">(3) Det gis ikke fradrag i skatt som nevnt i første ledd for underskudd fastsatt etter bestemmelsene i § 10-65.</article><article class="numberedLegalP" data-numerator="4" id="kapittel-3-foreslåttparagraf-2-nummer-4">(4) Det gis ikke fradrag i skatt som nevnt i første ledd for udekket underskudd i virksomhet som er oppstått i året for opphør av denne virksomheten.</article><article class="numberedLegalP" data-numerator="5" id="kapittel-3-foreslåttparagraf-2-nummer-5">(5) Denne paragraf gjelder ikke for inntekt av skogbruk, jf. § 14-81.</article></article><article class="futureLegalArticle" data-name="§16-62" id="kapittel-3-foreslåttparagraf-3"><span class="futureLegalArticleHeader">§ 16-62. <span class="legalArticleTitle">Maksimalt fradragsbeløp</span></span><article class="numberedLegalP" data-numerator="1" id="kapittel-3-foreslåttparagraf-3-nummer-1">(1) Det gis ikke fradrag i skatt for udekket underskudd som overstiger alminnelig inntekt for det forutgående året og det nest forutgående året. Ved beregning av maksimalt skattefradrag etter forrige punktum skal korreksjonsinntekt etter § 10-5 ikke inngå i alminnelig inntekt. Samlet underskudd som gir grunnlag for fradrag i skatt for inntektsårene 2008 og 2009 kan ikke overstige samlet inntekt for perioden 2006 til 2008.</article><article class="numberedLegalP" data-numerator="2" id="kapittel-3-foreslåttparagraf-3-nummer-2">(2) Det gis ikke fradrag i skatt for udekket underskudd som overstiger 20 millioner kroner. Beløpsgrensen gjelder for hvert av inntektsårene 2008 og 2009.</article><article class="numberedLegalP" data-numerator="3" id="kapittel-3-foreslåttparagraf-3-nummer-3">(3) Når fusjon er gjennomført i inntektsåret, skal det ved beregning av beløpsgrensen etter første ledd gjøres tillegg for det overdragende selskapets alminnelige inntekt for det forutgående året og det nest forutgående året. Når fusjon er gjennomført i året forut for inntektsåret, skal det ved beregning av beløpsgrensen etter første ledd gjøres tillegg for det overdragende selskapets alminnelige inntekt for det nest forutgående året.</article><article class="numberedLegalP" data-numerator="4" id="kapittel-3-foreslåttparagraf-3-nummer-4">(4) Når fisjon er gjennomført i inntektsåret, foretas en fordeling av det overdragende selskapets alminnelige inntekt for det forutgående året og det nest forutgående året ved beregning av beløpsgrensen etter første ledd. Inntekten fordeles i samme forhold som nominell og innbetalt selskapskapital er fordelt mellom selskapene. Beløpsgrensen for tilbakeføring på 20 millioner kroner per underskuddsår, jf. annet ledd, fordeles mellom selskapene i samme forhold.</article><article class="numberedLegalP" data-numerator="5" id="kapittel-3-foreslåttparagraf-3-nummer-5">(5) Når fisjon er gjennomført i året forut for inntektsåret, foretas en fordeling av det overdragende selskapets alminnelige inntekt for det nest forutgående året i samme forhold som nominell og innbetalt selskapskapital er fordelt mellom selskapene.</article></article><article class="futureLegalArticle" data-name="§16-63" id="kapittel-3-foreslåttparagraf-4"><span class="futureLegalArticleHeader">§ 16-63. <span class="legalArticleTitle">Skatteavregning, endring av ligning mv.</span></span><article class="numberedLegalP" data-numerator="1" id="kapittel-3-foreslåttparagraf-4-nummer-1">(1) Fastsatt fradrag skal utbetales ved avregningsoppgjøret etter skattebetalingsloven. Fradraget likestilles med tilbakebetalt skatt etter skattebetalingsloven § 11-5 annet ledd.</article><article class="numberedLegalP" data-numerator="2" id="kapittel-3-foreslåttparagraf-4-nummer-2">(2) Underskudd til fremføring fra 2008 og 2009 til senere år, jf. § 14-6, reduseres med et beløp tilsvarende det beløpet som ligger til grunn for skattefradraget.</article><article class="numberedLegalP" data-numerator="3" id="kapittel-3-foreslåttparagraf-4-nummer-3">(3) Ved beregning av maksimalt kreditfradrag, jf. § 16-21, for inntektsårene fra og med 2009 til og med 2012, skal det ses bort fra reduksjon av underskudd til fremføring etter annet ledd.</article><article class="numberedLegalP" data-numerator="4" id="kapittel-3-foreslåttparagraf-4-nummer-4">(4) Det kan ikke tas opp spørsmål om endring av ligning, jf. ligningsloven kapittel 9, som gjelder skattefradrag for underskudd i 2008 og 2009, i tilfeller der skattyter som følge av endring av ligning for et år forut for inntektsåret får redusert eller økt grunnlag for skattefradrag, jf. § 16-62 første ledd.</article></article><article class="futureLegalArticle" data-name="§16-64" id="kapittel-3-foreslåttparagraf-5"><span class="futureLegalArticleHeader">§ 16-64. <span class="legalArticleTitle">Forskrift</span></span><article class="legalP" id="kapittel-3-foreslåttparagraf-5-ledd-1">Departementet kan gi forskrift til utfylling og gjennomføring av §§ 16-60 til 16-63.</article></article></section><section class="section" data-name="kapIV" id="kapittel-4" data-lovdata-URL="LTI/lov/2009-02-27-9/KAPITTEL_4"><h2 data-text-align="center">IV</h2><article class="legalP" id="kapittel-4-ledd-1">Endringen under I trer i kraft straks med virkning for inntektsåret 2009, og oppheves med virkning fra og med inntektsåret 2010.</article><article class="legalP" id="kapittel-4-ledd-2">Endringen under II trer i kraft fra den tid departementet bestemmer.</article><article class="legalP" id="kapittel-4-ledd-3">Endringene under III trer i kraft straks med virkning for inntektsårene 2008 og 2009, likevel slik at bestemmelsen i § 16-63 tredje ledd skal gjelde ved beregning av maksimalt kreditfradrag for inntektsårene fra og med 2009 til og med 2012.</article></section></main></body></html>