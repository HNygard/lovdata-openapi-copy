<!DOCTYPE html><html lang="no"><head><title>Forskrift om Forbrukerombudets og Markedsrådets saksbehandling mv.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2009-06-05-588</dd><dt class="dokid">DokumentID</dt><dd class="dokid">LTI/forskrift/2009-06-05-588</dd><dt class="ministry">Departement</dt><dd class="ministry"><ul><li>Barne- og likestillingsdepartementet</li></ul></dd><dt class="publishedIn">Publisert i</dt><dd class="publishedIn">I 2009 hefte 6 s 868</dd><dt class="dateInForce">I kraft fra</dt><dd class="dateInForce">2009-06-05</dd><dt class="changesToDocuments">Endrer</dt><dd class="changesToDocuments"><ul><li>forskrift/1972-12-15-22</li><li>forskrift/1978-03-17-4</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2009-01-09-2/§32</li></ul></dd><dt class="dateOfPublication">Kunngjort</dt><dd class="dateOfPublication">2009-06-05 14:50</dd><dt class="journalNumber">Journalnummer</dt><dd class="journalNumber">2009-0481</dd><dt class="titleShort">Korttittel</dt><dd class="titleShort">Forskrift om Forbrukerombudet og Markedsrådet</dd><dt class="title">Tittel</dt><dd class="title">Forskrift om Forbrukerombudets og Markedsrådets saksbehandling mv.</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 5. juni 2009 med hjemmel i lov 9. januar 2009 nr. 2 om kontroll med markedsføring og avtalevilkår mv. (markedsføringsloven) § 32 fjerde ledd. Fremmet av Barne- og likestillingsdepartementet.</dd><dt class="refid">RefID</dt><dd class="refid">forskrift/2009-06-05-588</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om Forbrukerombudets og Markedsrådets saksbehandling mv.<ul class="tocSubUl"><li>Kapittel I – Forbrukerombudet<ul class="tocSubUl"><li>§ 1.</li><li>§ 2.</li><li>§ 3.</li></ul></li><li>Kapittel II – Markedsrådet<ul class="tocSubUl"><li>§ 4.</li><li>§ 5.</li><li>§ 6.</li><li>§ 7.</li><li>§ 8.</li><li>§ 9.</li><li>§ 10.</li><li>§ 11.</li><li>§ 12.</li><li>§ 13.</li><li>§ 14.</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2009-06-05-588" id="dokument"><h1>Forskrift om Forbrukerombudets og Markedsrådets saksbehandling mv.</h1><section class="section" data-name="kapI" id="kapittel-1" data-lovdata-URL="LTI/forskrift/2009-06-05-588/KAPITTEL_1"><h2>Kapittel I – Forbrukerombudet</h2><article class="legalArticle" data-lovdata-URL="LTI/forskrift/2009-06-05-588/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>.</h3><article class="legalP" id="kapittel-1-paragraf-1-ledd-1">Til Forbrukerombudet er knyttet en stab for å forberede sakene. Staben tilsettes av Forbrukerombudets tilsettingsråd. Forbrukerombudet utpeker hvem av de ansatte som skal være fast stedfortreder og som skal tre inn i ombudets sted ved fravær.</article></article><article class="legalArticle" data-lovdata-URL="LTI/forskrift/2009-06-05-588/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>.</h3><article class="legalP" id="kapittel-1-paragraf-2-ledd-1">Forbrukerombudets vedtak etter markedsføringsloven skal meddeles den det retter seg mot. Forbrukerombudet kan bestemme at vedtaket skal forkynnes for den det retter seg mot.</article><article class="legalP" id="kapittel-1-paragraf-2-ledd-2">For øvrig behandles sakene etter reglene i markedsføringsloven og lov 10. februar 1967 om behandlingsmåten i forvaltningssaker (forvaltningsloven). Den som klager en sak inn for Forbrukerombudet regnes ikke som part etter forvaltningsloven i saken mellom den innklagede og Forbrukerombudet. En klager skal underrettes om resultatet av henvendelsen.</article><article class="legalP" id="kapittel-1-paragraf-2-ledd-3">Markedsrådet er Forbrukerombudets overordnede organ i saker om anvendelsen av markedsføringsloven. For andre saker, for eksempel saker om innsyn og klager på saksbehandling, er Barne- og likestillingsdepartementet klageinstans.</article></article><article class="legalArticle" data-lovdata-URL="LTI/forskrift/2009-06-05-588/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>.</h3><article class="legalP" id="kapittel-1-paragraf-3-ledd-1">Forbrukerombudet skal legge vekt på å gjøre institusjonen kjent blant publikum og på å informere publikum og de næringsdrivende om lovens bestemmelser og om institusjonens praksis. Normalt skal Forbrukerombudet ikke gi forhåndsuttalelser eller på annen måte ta forhåndsstandpunkt til konkrete tiltak som aktes satt i verk. Ved henvendelser fra næringsdrivende kan imidlertid Forbrukerombudet gi uforpliktende råd, dersom ombudet finner grunn til det.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2009-06-05-588/KAPITTEL_2"><h2>Kapittel II – Markedsrådet</h2><article class="legalArticle" data-lovdata-URL="LTI/forskrift/2009-06-05-588/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>.</h3><article class="legalP" id="kapittel-2-paragraf-1-ledd-1">Markedsrådets møter berammes av lederen.</article><article class="legalP" id="kapittel-2-paragraf-1-ledd-2">Dersom et medlem av Markedsrådet mener at han eller hun er ugild i en sak, bør han eller hun si fra om dette snarest mulig etter innkallelsen til møtet. I dette tilfelle, og også når rådets leder mener det kan være spørsmål om at et medlem er ugild, skal varamedlemmet varsles.</article></article><article class="legalArticle" data-lovdata-URL="LTI/forskrift/2009-06-05-588/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>.</h3><article class="legalP" id="kapittel-2-paragraf-2-ledd-1">Markedsrådet kan bestemme at forhandlingene i en sak skal foregå i et offentlig møte når rådet finner at allmenne hensyn tilsier det og at saken egner seg for det. Markedsrådets leder kan, med forbehold om Markedsrådets godkjenning, foreløpig avgjøre at forhandlingene i en sak skal foregå i offentlig møte.</article><article class="legalP" id="kapittel-2-paragraf-2-ledd-2">Etter at en sak er tatt opp til avgjørelse, skal forhandlingene i rådet foregå i lukket møte.</article></article><article class="legalArticle" data-lovdata-URL="LTI/forskrift/2009-06-05-588/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>.</h3><article class="legalP" id="kapittel-2-paragraf-3-ledd-1">Markedsrådets avgjørelser skal grunngis. Det skal opplyses om avgjørelsen er enstemmig, eller, i motsatt fall, hvilke av rådets medlemmer som er uenige i avgjørelsen eller i begrunnelsen for den. Disse medlemmers standpunkt skal også grunngis.</article></article><article class="legalArticle" data-lovdata-URL="LTI/forskrift/2009-06-05-588/§7" data-name="§7" id="kapittel-2-paragraf-4"><h3 class="legalArticleHeader"><span class="legalArticleValue">§ 7</span>.</h3><article class="legalP" id="kapittel-2-paragraf-4-ledd-1">Over Markedsrådets forhandlinger føres protokoll som underskrives av medlemmene.</article><article class="legalP" id="kapittel-2-paragraf-4-ledd-2">Av protokollen skal framgå tid og sted for rådets møte, rådets sammensetning, hvilke saker som er behandlet og hva de gjelder, hvem som er varslet, hvem av de varslede som har møtt og avgitt forklaring eller uttalelse, hvilke dokumenter som er lagt fram, og Markedsrådets vedtak med grunngiving.</article></article><article class="legalArticle" data-lovdata-URL="LTI/forskrift/2009-06-05-588/§8" data-name="§8" id="kapittel-2-paragraf-5"><h3 class="legalArticleHeader"><span class="legalArticleValue">§ 8</span>.</h3><article class="legalP" id="kapittel-2-paragraf-5-ledd-1">Under saksforberedelsen legger Forbrukerombudet fram et skriftlig sammendrag av sitt standpunkt i saken. Sak som er brakt inn av annen enn Forbrukerombudet sendes Forbrukerombudet til utarbeidelse av sammendrag. Sammendraget forelegges den som er part i saken til uttalelse.</article><article class="legalP" id="kapittel-2-paragraf-5-ledd-2">Markedsrådet skal under forberedelsen innhente de opplysninger eller uttalelser fra Forbrukerombudet og parten som må anses nødvendige for å få saken klarlagt. Rådet kan også gi andre anledning til å uttale seg dersom de må anses å ha særlig interesse i sakens utfall eller de antas å kunne bidra til å belyse saken.</article><article class="legalP" id="kapittel-2-paragraf-5-ledd-3">Lederen kan utenom Markedsrådets møter treffe beslutning i medhold av annet ledd.</article></article><article class="legalArticle" data-lovdata-URL="LTI/forskrift/2009-06-05-588/§9" data-name="§9" id="kapittel-2-paragraf-6"><h3 class="legalArticleHeader"><span class="legalArticleValue">§ 9</span>.</h3><article class="legalP" id="kapittel-2-paragraf-6-ledd-1">Så snart saken er berammet for Markedsrådet, skal Forbrukerombudet og parten varsles om møtet og forespørres om de vil møte for å forklare seg for Markedsrådet.</article><article class="legalP" id="kapittel-2-paragraf-6-ledd-2">Forbrukerombudet og parten skal ha adgang til selv eller ved representant å komme i møtet og redegjøre for sitt syn på saken.</article><article class="legalP" id="kapittel-2-paragraf-6-ledd-3">Markedsrådet kan også varsle andre til møtet dersom det antas at de kan gi opplysninger av betydning for saken eller dersom de må anses for å ha en særlig interesse av å uttale seg i saken. § 8 tredje ledd får tilsvarende anvendelse.</article></article><article class="legalArticle" data-lovdata-URL="LTI/forskrift/2009-06-05-588/§10" data-name="§10" id="kapittel-2-paragraf-7"><h3 class="legalArticleHeader"><span class="legalArticleValue">§ 10</span>.</h3><article class="legalP" id="kapittel-2-paragraf-7-ledd-1">Etter at partsforhandlingene er avsluttet og de som har vært innkalt har forlatt møtet, opptas saken til avgjørelse. Om nødvendig kan rådslagning og avgjørelse utsettes til et senere møte. Markedsrådet kan utsette saken dersom den ikke er tilstrekkelig opplyst. I så fall skal rådet oppgi hvilke ytterligere opplysninger som anses påkrevet eller hvilke nye personer som ønskes innkalt for å gi forklaring. Dersom Markedsrådet finner det nødvendig med ytterligere opplysninger for å få et forsvarlig grunnlag for avgjørelse, skal det settes frister for dette, og motparten skal gis anledning til å kommentere eventuelle nye opplysninger.</article></article><article class="legalArticle" data-lovdata-URL="LTI/forskrift/2009-06-05-588/§11" data-name="§11" id="kapittel-2-paragraf-8"><h3 class="legalArticleHeader"><span class="legalArticleValue">§ 11</span>.</h3><article class="legalP" id="kapittel-2-paragraf-8-ledd-1">Finner Markedsrådets leder at dokumentene som er framlagt under saksforberedelsen er tilstrekkelige for avgjørelse av en sak, kan han eller hun med forbehold om Markedsrådets godkjenning bestemme at saken skal behandles uten muntlige forhandlinger.</article></article><article class="legalArticle" data-lovdata-URL="LTI/forskrift/2009-06-05-588/§12" data-name="§12" id="kapittel-2-paragraf-9"><h3 class="legalArticleHeader"><span class="legalArticleValue">§ 12</span>.</h3><article class="legalP" id="kapittel-2-paragraf-9-ledd-1">Markedsrådets vedtak skal meddeles den det retter seg mot. Markedsrådet kan bestemme at vedtaket skal forkynnes for den det retter seg mot.</article><article class="legalP" id="kapittel-2-paragraf-9-ledd-2">For øvrig behandles sakene etter reglene i markedsføringsloven og lov 10. februar 1967 om behandlingsmåten i forvaltningssaker (forvaltningsloven).</article><article class="legalP" id="kapittel-2-paragraf-9-ledd-3">Bestemmelsene i dette kapittel gjelder så langt de passer der Markedsrådet behandler klager på vedtak fra Helsedirektoratet og Medietilsynet.</article></article><article class="legalArticle" data-lovdata-URL="LTI/forskrift/2009-06-05-588/§13" data-name="§13" id="kapittel-2-paragraf-10"><h3 class="legalArticleHeader"><span class="legalArticleValue">§ 13</span>.</h3><article class="legalP" id="kapittel-2-paragraf-10-ledd-1">Næringsdrivende som vinner fram i sak for Markedsrådet kan tilkjennes sakskostnader ved at lov 10. februar 1967 om behandlingsmåten i forvaltningssaker (forvaltningsloven) § 36 gis tilsvarende anvendelse som ved endring av vedtak, i saker som Forbrukerombudet bringer inn for Markedsrådet.</article><article class="legalP" id="kapittel-2-paragraf-10-ledd-2">Kostnader som er pådratt etter at saken er brakt inn for Markedsrådet kan kreves dekket etter første ledd. I særlige tilfeller der den næringsdrivendes omkostninger anses å være en følge av Forbrukerombudets irregulære saksbehandling, kan også omkostninger pådratt på et tidligere tidspunkt tilkjennes.</article><article class="legalP" id="kapittel-2-paragraf-10-ledd-3">Saksomkostninger tilkjennes ikke i saker om Forbrukerombudets nedprioritering av enkeltsaker.</article><article class="legalP" id="kapittel-2-paragraf-10-ledd-4">Reglene i lov 17. juni 2005 nr. 90 om rettergang i sivile saker (tvisteloven) § 20-5 tredje ledd om kostnadsoppgave gjelder tilsvarende så langt de passer i saker for Markedsrådet.</article></article><article class="legalArticle" data-lovdata-URL="LTI/forskrift/2009-06-05-588/§14" data-name="§14" id="kapittel-2-paragraf-11"><h3 class="legalArticleHeader"><span class="legalArticleValue">§ 14</span>.</h3><article class="legalP" id="kapittel-2-paragraf-11-ledd-1">Denne forskrift trer i kraft straks. Fra samme tidspunkt oppheves forskrift 15. desember 1972 nr. 22 om Forbrukerombudets og Markedsrådets virksomhet og forskrift 17. mars 1978 nr. 4 om dekning av sakskostnader i sak for Markedsrådet.</article></article></section></main></body></html>