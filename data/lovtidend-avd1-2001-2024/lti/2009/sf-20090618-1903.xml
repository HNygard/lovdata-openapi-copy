<!DOCTYPE html><html lang="no"><head><title>Vedtak om endring i bestemmelser om stortingsrepresentanters godtgjørelser mv.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2009-06-18-1903</dd><dt class="dokid">DokumentID</dt><dd class="dokid">LTI/forskrift/2009-06-18-1903</dd><dt class="ministry">Departement</dt><dd class="ministry"><ul><li>Stortinget</li></ul></dd><dt class="publishedIn">Publisert i</dt><dd class="publishedIn">I 2011 hefte 1 s 3</dd><dt class="dateInForce">I kraft fra</dt><dd class="dateInForce">2009-10-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1966-11-10-4856</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">2011-01-14 14:50</dd><dt class="journalNumber">Journalnummer</dt><dd class="journalNumber">2011-0026</dd><dt class="titleShort">Korttittel</dt><dd class="titleShort">Endr. stortingsrepresentanters godtgjørelser mv.</dd><dt class="title">Tittel</dt><dd class="title">Vedtak om endring i bestemmelser om stortingsrepresentanters godtgjørelser mv.</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Vedtatt av Stortinget 18. juni 2009, jf. Innst.S.nr.373 (2008–2009).</dd><dt class="refid">RefID</dt><dd class="refid">forskrift/2009-06-18-1903</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Vedtak om endring i bestemmelser om stortingsrepresentanters godtgjørelser mv.<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2009-06-18-1903" id="dokument"><h1>Vedtak om endring i bestemmelser om stortingsrepresentanters godtgjørelser mv.</h1><section class="section" data-name="kapI" id="kapittel-1" data-lovdata-URL="LTI/forskrift/2009-06-18-1903/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I bestemmelser om stortingsrepresentanters godtgjørelser mv. fastsatt av Stortinget 10. november 1966 nr. 4856, gjøres følgende endringer:</article> <article class="defaultP" margin-top="true">§ 3 skal lyde:</article><article class="legalP" id="kapittel-1-ledd-2">Representanter som foretar reiser i sammenheng med utøvelsen av stortingsvervet, innenlands og utenlands, får dekket sine reiseutgifter etter reglene i statens reiseregulativer.</article><article class="legalP" id="kapittel-1-ledd-3">Alle reiser som foretas innenlands er å anse som tjenestereiser, med mindre de er av rent privat art og ikke har sammenheng med vervet som stortingsrepresentant.</article><article class="legalP" id="kapittel-1-ledd-4">Utenlandsreiser skal være forhåndsgodkjent. Reiser i forbindelse med de faste parlamentarikerdelegasjoners virksomhet skal være godkjent av delegasjonsleder, alle andre utenlandsreiser av Presidentskapet.</article><article class="legalP" id="kapittel-1-ledd-5">Stortinget er å anse som fast arbeidssted for representantene. Arbeidsreiser mellom Stortinget og bosted (tjenestebolig eller privat bolig) betraktes som privatreiser og dekkes i utgangspunktet av den enkelte.</article><article class="legalP" id="kapittel-1-ledd-6">Representanter som er på tjenestereise kan med Presidentskapets tillatelse få dekket nødvendige merutgifter til barnetilsyn, eventuelt reise- og oppholdsutgifter for en barnepasser, forutsatt at reisen er nødvendig for at representanten skal kunne opprettholde sine kjernefunksjoner som følger av stortingsvervet. Ordningen gjelder inntil barnet fyller ett år. Tapt arbeidsinntekt for ledsager dekkes ikke.</article> <article class="defaultP" margin-top="true">§ 4 skal lyde:</article><article class="legalP" id="kapittel-1-ledd-7">For reiser til og fra Stortinget ved tiltredelse og fratredelse, sesjonsåpning og avslutning, ferie av minst 14 dagers varighet og i forbindelse med helg, dekkes representantenes og den innkalte vararepresentants direkte transportkostnader. Diett og overnatting dekkes ikke. Ordningen gjelder representanter og innkalte vararepresentanter som bor mer enn 40 km fra Stortinget.</article><article class="legalP" id="kapittel-1-ledd-8">Representanter med barn i alderen 0–19 år boende på hjemstedet, får dekket inntil to hjemreiser pr. uke. Øvrige representanter får dekket utgifter til én hjemreise pr. uke.</article><article class="legalP" id="kapittel-1-ledd-9">Presidentskapet kan gi nærmere retningslinjer om utfylling og praktisering av bestemmelsene i denne og foregående paragraf.</article></section><section class="section" data-name="kapII" id="kapittel-2" data-lovdata-URL="LTI/forskrift/2009-06-18-1903/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene under I trer i kraft 1. oktober 2009.</article></section></main></body></html>