<!DOCTYPE html><html lang="no"><head><title>Forskrift om krav til førerprøvesensorer m.m. (sensorforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2011-03-09-261</dd><dt class="dokid">DokumentID</dt><dd class="dokid">LTI/forskrift/2011-03-09-261</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">I 2011 hefte 3 s 376</dd><dt class="dateInForce">I kraft fra</dt><dd class="dateInForce">2013-01-19</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1965-06-18-4/§24</li><li>forskrift/2003-09-29-1196</li></ul></dd><dt class="dateOfPublication">Kunngjort</dt><dd class="dateOfPublication">2011-03-11 15:30</dd><dt class="journalNumber">Journalnummer</dt><dd class="journalNumber">2011-0180</dd><dt class="titleShort">Korttittel</dt><dd class="titleShort">Sensorforskriften</dd><dt class="title">Tittel</dt><dd class="title">Forskrift om krav til førerprøvesensorer m.m. (sensorforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Vegdirektoratet 9. mars 2011 med hjemmel i vegtrafikklov 18. juni 1965 nr. 4 § 24, jf. delegeringsvedtak 29. september 2003 nr. 1196. <br /> <strong>EØS-henvisning:</strong> EØS-avtalen vedlegg XIII nr. 24a (direktiv 2006/126/EF).</dd><dt class="refid">RefID</dt><dd class="refid">forskrift/2011-03-09-261</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om krav til førerprøvesensorer m.m. (sensorforskriften)<ul class="tocSubUl"><li>§ 1. Virkeområde</li><li>§ 2. Definisjoner</li><li>§ 3. Generelle krav</li><li>§ 4. Krav til grunnutdanning</li><li>§ 5. Utvidelse av kompetanse</li><li>§ 6. Særlige krav til førerprøvesensorer i klassene A1 og A</li><li>§ 7. Særlige krav til førerprøvesensorer i klasse BE</li><li>§ 8. Særlige krav til førerprøvesensorer i klasse T</li><li>§ 9. Særlige krav til førerprøvesensorer i tunge klasser</li><li>§ 10. Særlige krav til utrykningssensorer (kode 160)</li><li>§ 11. Særlige krav til personer som skal gjennomføre kjørevurdering</li><li>§ 12. Særlige krav til personer som skal gjennomføre tilrettelagte teoretiske prøver</li><li>§ 13. Særlige krav til personer som skal konstruere førerprøveruter</li><li>§ 14. Krav til etterutdanning</li><li>§ 15. Kvalitetssikring</li><li>§ 16. Godkjenning</li><li>§ 17. Opprettholdelse av godkjenning</li><li>§ 18. Unntak</li><li>§ 19. Fradragsbestemmelse</li><li>§ 20. Opptjente rettigheter</li><li>§ 21. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2011-03-09-261" id="dokument"><h1>Forskrift om krav til førerprøvesensorer m.m. (sensorforskriften)</h1><article class="legalArticle" data-lovdata-URL="LTI/forskrift/2011-03-09-261/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Denne forskriften omhandler krav til personer som skal virke som førerprøvesensor ved praktiske førerprøver, utrykningsprøver og tilrettelagte teoretiske førerprøver. I tillegg omfatter den krav til personer som skal forestå kjørevurderinger og konstruere kjøreruter for den praktiske prøven.</article></article><article class="legalArticle" data-lovdata-URL="LTI/forskrift/2011-03-09-261/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" id="paragraf-2-ledd-1">I denne forskriften forstås med:<ul class="defaultList"><li data-li-identifier="a)" data-name="a)"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1"><i>Førerprøvesensor:</i> person som organiserer og gjennomfører teoretisk og/eller praktisk prøve der det inngår å vurdere teoretiske og praktiske prestasjoner som blir fremvist.</article></article></li><li data-li-identifier="b)" data-name="b)"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1"><i>Praktisk førerprøve:</i> prøve der kandidaten viser trafikal kompetanse ved å kjøre et kjøretøy, i hovedsak i samspill med andre i reell trafikk.</article></article></li><li data-li-identifier="c)" data-name="c)"><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1"><i>Tilrettelagt teoretisk førerprøve:</i> teoretisk prøve for de kandidatene som ikke behersker skriftlig norsk i tilstrekkelig grad til å kunne besvare spørsmålene, har lese- og skrivevansker eller tilsvarende. Om nødvendig kan prøven gjennomføres med tolk.</article></article></li><li data-li-identifier="d)" data-name="d)"><article class="listArticle" id="paragraf-2-ledd-1-punkt-4"><article class="legalP" id="paragraf-2-ledd-1-punkt-4-ledd-1"><i>Kjørevurdering:</i> vurdering av kjøreferdigheter for personer med funksjonshemming og personer som har eller kan ha helsesvekkelse.</article></article></li><li data-li-identifier="e)" data-name="e)"><article class="listArticle" id="paragraf-2-ledd-1-punkt-5"><article class="legalP" id="paragraf-2-ledd-1-punkt-5-ledd-1"><i>Tunge kjøretøy:</i> kjøretøy som krever førerett i klasse C1, C1E, D1, D1E, C, CE, D eller DE etter førerkortforskriften 19. januar 2004 nr. 298.</article></article></li><li data-li-identifier="f)" data-name="f)"><article class="listArticle" id="paragraf-2-ledd-1-punkt-6"><article class="legalP" id="paragraf-2-ledd-1-punkt-6-ledd-1"><i>Observasjon:</i> godkjent person er til stede og registrerer, vurderer og gir tilbakemelding på utført arbeid.</article></article></li></ul></article><article class="legalP" id="paragraf-2-ledd-2">Med mindre annet fremgår av denne forskriften, gjelder definisjonene og bestemmelsene i forskrift 1. oktober 2004 nr. 1339 om trafikkopplæring og førerprøve m.m.</article></article><article class="legalArticle" data-lovdata-URL="LTI/forskrift/2011-03-09-261/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Generelle krav</span></h2><article class="legalP" id="paragraf-3-ledd-1">Før en førerprøvesensor kan gjennomføre førerprøver må vedkommende godkjennes.</article><article class="legalP" id="paragraf-3-ledd-2">Vedkommende må oppfylle følgende vilkår for å ha godkjenning som førerprøvesensor:<ul class="defaultList"><li data-li-identifier="a)" data-name="a)"><article class="listArticle" id="paragraf-3-ledd-2-punkt-1"><article class="legalP" id="paragraf-3-ledd-2-punkt-1-ledd-1">ha hatt førerett i klasse B i minst 5 år,</article></article></li><li data-li-identifier="b)" data-name="b)"><article class="listArticle" id="paragraf-3-ledd-2-punkt-2"><article class="legalP" id="paragraf-3-ledd-2-punkt-2-ledd-1">ha fylt 25 år,</article></article></li><li data-li-identifier="c)" data-name="c)"><article class="listArticle" id="paragraf-3-ledd-2-punkt-3"><article class="legalP" id="paragraf-3-ledd-2-punkt-3-ledd-1">ha gjennomført utdanning på minimum videregående skoles nivå,</article></article></li><li data-li-identifier="d)" data-name="d)"><article class="listArticle" id="paragraf-3-ledd-2-punkt-4"><article class="legalP" id="paragraf-3-ledd-2-punkt-4-ledd-1">oppfylle krav til generell grunnutdanning i § 4, spesiell grunnutdanning for vedkommende klasse i § 6 til § 9 og etterutdanning i § 14,</article></article></li><li data-li-identifier="e)" data-name="e)"><article class="listArticle" id="paragraf-3-ledd-2-punkt-5"><article class="legalP" id="paragraf-3-ledd-2-punkt-5-ledd-1">må ikke samtidig være helt eller delvis aktiv i, eller har permisjon fra, stilling som innebærer arbeid i tilknytning til førerkortrettet opplæring, være kursarrangør eller ha eierskap til trafikkskole,</article></article></li><li data-li-identifier="f)" data-name="f)"><article class="listArticle" id="paragraf-3-ledd-2-punkt-6"><article class="legalP" id="paragraf-3-ledd-2-punkt-6-ledd-1">oppfylle de helsekrav som er fastsatt for å kunne få førerett i klasse D, jf. førerkortforskriften vedlegg 1.</article></article></li></ul></article></article><article class="legalArticle" data-lovdata-URL="LTI/forskrift/2011-03-09-261/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Krav til grunnutdanning</span></h2><article class="legalP" id="paragraf-4-ledd-1">Gjennom grunnutdanningen må førerprøvesensoren ha tilegnet seg den kompetansen som er nødvendig for å gjennomføre førerprøver i tråd med gjeldene retningslinjer, herunder personlig kjøreferdighet, kunnskap om trafikk, kundebehandling, fysikk, kjøretøyteknikk, økonomisk og miljøvennlig kjøring og kompetanse i vurdering av praktiske ferdigheter.</article><article class="legalP" id="paragraf-4-ledd-2">Grunnutdanningen avsluttes med prøve.</article><article class="legalP" id="paragraf-4-ledd-3">Personer som skal forestå grunnutdanning, skal være godkjent av Vegdirektoratet.</article><article class="legalP" id="paragraf-4-ledd-4">Vegdirektoratet fastsetter nærmere om innhold, omfang og gjennomføring i grunnutdanningen.</article></article><article class="legalArticle" data-lovdata-URL="LTI/forskrift/2011-03-09-261/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Utvidelse av kompetanse</span></h2><article class="legalP" id="paragraf-5-ledd-1">En person som er godkjent førerprøvesensor kan bli godkjent i en eller flere tilleggsklasser etter å ha gjennomført grunnutdanning og bestått prøve for den spesifikke klassen, jf. særlige krav til førerprøvesensorer i § 6 til § 9. Tilsvarende gjelder for godkjenning etter § 10 til § 13.</article></article><article class="legalArticle" data-lovdata-URL="LTI/forskrift/2011-03-09-261/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Særlige krav til førerprøvesensorer i klassene A1 og A</span></h2><article class="legalP" id="paragraf-6-ledd-1">For å bli godkjent førerprøvesensor i klasse A1 og A må vedkommende, i tillegg til kravene i § 3 og § 4, ha gjennomført grunnutdanning for førerprøvesensorer i klasse A.</article><article class="legalP" id="paragraf-6-ledd-2">Vedkommende må ha vært førerprøvesensor i klasse B i minst 3 år, hatt førerett i klasse A i minst 3 år og gjennomført minst 250 ordinære praktiske førerprøver i andre klasser.</article><article class="legalP" id="paragraf-6-ledd-3">Kravet om 3 års godkjenning som sensor kan fravikes hvis personen dokumenterer 5 års førerett klasse A.</article><article class="legalP" id="paragraf-6-ledd-4">Vegdirektoratet fastsetter nærmere om innhold, omfang og gjennomføring i grunnutdanningen for klasse A1/A.</article></article><article class="legalArticle" data-lovdata-URL="LTI/forskrift/2011-03-09-261/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Særlige krav til førerprøvesensorer i klasse BE</span></h2><article class="legalP" id="paragraf-7-ledd-1">For å bli godkjent førerprøvesensor i klasse BE må vedkommende, i tillegg til kravene i § 3 og § 4, ha gjennomført grunnutdanning for førerprøvesensorer i klasse BE.</article><article class="legalP" id="paragraf-7-ledd-2">Vedkommende må ha vært førerprøvesensor i klasse B i minst 3 år, hatt førerett i klasse BE i minst 3 år og gjennomført minst 250 ordinære praktiske førerprøver i andre klasser.</article><article class="legalP" id="paragraf-7-ledd-3">Kravet om 3 års godkjenning som sensor kan fravikes hvis personen dokumenterer 5 års førerett klasse BE.</article><article class="legalP" id="paragraf-7-ledd-4">Vegdirektoratet fastsetter nærmere om innhold, omfang og gjennomføring i grunnutdanningen for klasse BE.</article></article><article class="legalArticle" data-lovdata-URL="LTI/forskrift/2011-03-09-261/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Særlige krav til førerprøvesensorer i klasse T</span></h2><article class="legalP" id="paragraf-8-ledd-1">For å bli godkjent førerprøvesensor i klasse T må vedkommende, i tillegg til kravene i § 3 og § 4, ha gjennomført grunnutdanning for førerprøvesensorer i klasse T.</article><article class="legalP" id="paragraf-8-ledd-2">Vedkommende må ha vært førerprøvesensor i klasse B i minst 3 år, hatt førerett i klasse T i minst 3 år og gjennomført minst 250 ordinære praktiske førerprøver i andre klasser.</article><article class="legalP" id="paragraf-8-ledd-3">Kravet om 3 års godkjenning som sensor kan fravikes hvis personen dokumenterer 5 års førerett klasse T.</article><article class="legalP" id="paragraf-8-ledd-4">Vegdirektoratet fastsetter nærmere om innhold, omfang og gjennomføring i grunnutdanningen for klasse T.</article></article><article class="legalArticle" data-lovdata-URL="LTI/forskrift/2011-03-09-261/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Særlige krav til førerprøvesensorer i tunge klasser</span></h2><article class="legalP" id="paragraf-9-ledd-1">For å bli godkjent førerprøvesensor i tunge klasser må vedkommende, i tillegg til kravene i § 3 og § 4, ha gjennomført grunnutdanning for førerprøvesensorer i tunge klasser.</article><article class="legalP" id="paragraf-9-ledd-2">Vedkommende må ha vært førerprøvesensor i klasse B i minst 3 år, hatt førerett i klasse C, CE eller D i minst 3 år og gjennomført minst 250 ordinære praktiske førerprøver i andre klasser.</article><article class="legalP" id="paragraf-9-ledd-3">Kravet om 3 års godkjenning som sensor kan fravikes hvis personen dokumenterer 5 års førerett i klasse CE.</article><article class="legalP" id="paragraf-9-ledd-4">Vegdirektoratet fastsetter nærmere om innhold, omfang og gjennomføring i grunnutdanningen for tunge klasser.</article></article><article class="legalArticle" data-lovdata-URL="LTI/forskrift/2011-03-09-261/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Særlige krav til utrykningssensorer (kode 160)</span></h2><article class="legalP" id="paragraf-10-ledd-1">For å bli godkjent sensor for utrykningskjøring kode 160 må vedkommende, i tillegg til kravene i § 3 og § 4, ha gjennomført grunnutdanning for utrykningssensorer.</article><article class="legalP" id="paragraf-10-ledd-2">Vedkommende må ha vært førerprøvesensor i klasse B i minst 3 år og gjennomført minst 500 ordinære praktiske førerprøver i andre klasser. I tillegg må vedkommende ha hatt førerett i minst 3 år i minimum en av følgende klasser: A, C eller D.</article><article class="legalP" id="paragraf-10-ledd-3">Vegdirektoratet fastsetter nærmere om innhold, omfang og gjennomføring i grunnutdanningen for personer som skal utrykningssensor.</article></article><article class="legalArticle" data-lovdata-URL="LTI/forskrift/2011-03-09-261/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Særlige krav til personer som skal gjennomføre kjørevurdering</span></h2><article class="legalP" id="paragraf-11-ledd-1">For å bli godkjent til å gjennomføre kjørevurderinger må vedkommende, i tillegg til kravene i § 3 og § 4, ha gjennomført grunnutdanning for sensorer som skal gjennomføre kjørevurdering.</article><article class="legalP" id="paragraf-11-ledd-2">Vedkommende må ha vært førerprøvesensor i klasse B i minst 3 år, hatt førerett i aktuell klasse i minst 3 år og gjennomført minst 500 ordinære praktiske førerprøver.</article><article class="legalP" id="paragraf-11-ledd-3">Vegdirektoratet fastsetter nærmere om innhold, omfang og gjennomføring i grunnutdanningen for personer som skal gjennomføre kjørevurdering.</article></article><article class="legalArticle" data-lovdata-URL="LTI/forskrift/2011-03-09-261/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Særlige krav til personer som skal gjennomføre tilrettelagte teoretiske prøver</span></h2><article class="legalP" id="paragraf-12-ledd-1">For å bli godkjent til å gjennomføre tilrettelagte teoretiske prøver må vedkommende, i tillegg til kravene i § 3 og § 4, ha vært førerprøvesensor i klasse B i minst 1 år og ha gjennomført grunnutdanning for tilrettelagte teoretiske prøver.</article><article class="legalP" id="paragraf-12-ledd-2">Vedkommende skal ha godkjenning som sensor i den klassen prøven avlegges i. For teoretisk prøve i klasse M og S kreves førerett i henholdsvis klasse M og S, eller godkjenning som sensor i klasse A.</article><article class="legalP" id="paragraf-12-ledd-3">Vegdirektoratet fastsetter nærmere om innhold, omfang og gjennomføring i grunnutdanningen for personer som skal gjennomføre tilrettelagte teoretiske prøver.</article></article><article class="legalArticle" data-lovdata-URL="LTI/forskrift/2011-03-09-261/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Særlige krav til personer som skal konstruere førerprøveruter</span></h2><article class="legalP" id="paragraf-13-ledd-1">For å bli godkjent til å konstruere førerprøveruter må vedkommende, i tillegg til kravene i § 3 og § 4, ha vært førerprøvesensor i vedkommende klasse i minst 3 år og ha gjennomført grunnutdanning for konstruksjon av førerprøveruter.</article><article class="legalP" id="paragraf-13-ledd-2">Vegdirektoratet fastsetter nærmere om innhold, omfang og gjennomføring i grunnutdanningen for personer som skal konstruere førerprøveruter.</article></article><article class="legalArticle" data-lovdata-URL="LTI/forskrift/2011-03-09-261/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Krav til etterutdanning</span></h2><article class="legalP" id="paragraf-14-ledd-1">Etterutdanningen skal omhandle vedlikehold av praktiske kjøreferdigheter og ferdigheter i å avholde prøver. I tillegg skal utdanningen sikre likebehandling for publikum og utvikle ny kompetanse på området.</article><article class="legalP" id="paragraf-14-ledd-2">For å ha uavbrutt godkjenning, må sensor gjennomføre etterutdanningen i løpet av siste kalenderår før godkjenningen går ut.</article><article class="legalP" id="paragraf-14-ledd-3">Etterutdanningen for klasse B skal ha et omfang på minst 8 dager.</article><article class="legalP" id="paragraf-14-ledd-4">Førerprøvesensorer som har godkjenning i klasse A og tunge klasser må i tillegg gjennomføre 2 dager med etterutdanning for hver klasse eller gruppe av klasser.</article><article class="legalP" id="paragraf-14-ledd-5">Førerprøvesensorer som har godkjenning i klasse BE og T må i tillegg gjennomføre 1 dag med etterutdanning for hver klasse.</article><article class="legalP" id="paragraf-14-ledd-6">Førerprøvesensor som har gjennomført etterutdanning for tunge klasser er fritatt fra kravet om etterutdanning i klasse BE og T.</article><article class="legalP" id="paragraf-14-ledd-7">Førerprøvesensor som har gjennomført etterutdanning for klasse T er fritatt fra kravet om etterutdanning for klasse BE.</article><article class="legalP" id="paragraf-14-ledd-8">Utrykningssensor må i tillegg gjennomføre 2 dager med etterutdanning kode 160.</article><article class="legalP" id="paragraf-14-ledd-9">Sensor for kjørevurdering må i tillegg gjennomføre 2 dager med etterutdanning i dette tema.</article><article class="legalP" id="paragraf-14-ledd-10">Personer som skal forestå etterutdanning, skal være godkjent av Vegdirektoratet.</article><article class="legalP" id="paragraf-14-ledd-11">Vegdirektoratet fastsetter innhold i etterutdanningen.</article></article><article class="legalArticle" data-lovdata-URL="LTI/forskrift/2011-03-09-261/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Kvalitetssikring</span></h2><article class="legalP" id="paragraf-15-ledd-1">Kvalitetssikringsordningene omfatter kontroll av førerprøvesensorene i forbindelse med utførelse av deres arbeid, etterutdanning, fornyet godkjenning, løpende faglig utvikling og regelmessig kontroll av førerprøveresultatene.</article><article class="legalP" id="paragraf-15-ledd-2">Det skal minst én gang i året gjennomføres kontroll av at kvalitetssikringsordningene i første ledd er oppfylt for førerprøvevirksomheten på førerprøvestedet.</article><article class="legalP" id="paragraf-15-ledd-3">Hver førerprøvesensor skal minst hvert andre år observeres mens vedkommende gjennomfører førerprøver. Observasjonen skal strekke seg over minst en dag og omfatte minst to førerprøver.</article><article class="legalP" id="paragraf-15-ledd-4">Personer som skal observere førerprøver, skal være godkjent av Vegdirektoratet.</article><article class="legalP" id="paragraf-15-ledd-5">Dersom det gjennom kvalitetssikringen blir oppdaget at en førerprøvesensor har alvorlige mangler ved vurdering av førerprøver, skal dette umiddelbart meldes til Vegdirektoratet. Vegdirektoratet vurderer hvilken tilpasset opplæring vedkommende må gjennomgå for å opprettholde godkjenningen og om vedkommende fortsatt kan vurdere førerprøver før slik opplæring er gjennomført.</article></article><article class="legalArticle" data-lovdata-URL="LTI/forskrift/2011-03-09-261/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Godkjenning</span></h2><article class="legalP" id="paragraf-16-ledd-1">Etter fullført grunnutdanning og bestått prøve gis godkjenning som førerprøvesensor klasse B. Godkjenningen gjelder fra godkjenningstidspunktet og to år fra starten av påfølgende kalenderår.</article><article class="legalP" id="paragraf-16-ledd-2">Tilsvarende varighet gjelder ved utvidelse etter § 6 – § 11, men godkjenningen utløper samtidig som godkjenning klasse B.</article><article class="legalP" id="paragraf-16-ledd-3">Godkjenningen gjøres av Regionvegkontoret i den region vedkommende skal ha sin primære arbeidstilknytning, og registreres i Statens vegvesens register over førerprøvesensorer.</article></article><article class="legalArticle" data-lovdata-URL="LTI/forskrift/2011-03-09-261/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Opprettholdelse av godkjenning</span></h2><article class="legalP" id="paragraf-17-ledd-1">For å opprettholde godkjenningen må førerprøvesensoren tilfredsstille kravene til etterutdanning og kvalitetssikring som følger av § 14 og § 15 og ha gjennomført minst 150 førerprøver i løpet av de to siste kalenderår før ny godkjenning gis. Av dette må minimum 20 prøver avvikles i hver av de tilleggsklassene man er godkjent for, jf. § 6 – § 9. Tilsvarende gjelder for å opprettholde godkjenning for utrykningssensorer (kode 160), jf. § 10.</article><article class="legalP" id="paragraf-17-ledd-2">For å opprettholde godkjenningen må førerprøvesensoren i tillegg til kravene i første ledd, tilfredsstille kravene i § 3.</article><article class="legalP" id="paragraf-17-ledd-3">Når vilkårene i første og andre ledd er oppfylt gis fornyet godkjenning med to år fra starten av påfølgende kalenderår.</article></article><article class="legalArticle" data-lovdata-URL="LTI/forskrift/2011-03-09-261/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Unntak</span></h2><article class="legalP" id="paragraf-18-ledd-1">Vegdirektoratet kan gjøre unntak fra denne forskriften.</article></article><article class="legalArticle" data-lovdata-URL="LTI/forskrift/2011-03-09-261/§19" data-name="§19" id="paragraf-19"><h2 class="legalArticleHeader"><span class="legalArticleValue">§ 19</span>. <span class="legalArticleTitle">Fradragsbestemmelse</span></h2><article class="legalP" id="paragraf-19-ledd-1">Personer som kan dokumentere å ha gjennomført utdanning som tilsvarer hele eller deler av grunnutdanningen, jf. § 4, er fritatt for de delene som tidligere er gjennomført.</article><article class="legalP" id="paragraf-19-ledd-2">Vegdirektoratet godkjenner slike fradrag.</article></article><article class="legalArticle" data-lovdata-URL="LTI/forskrift/2011-03-09-261/§20" data-name="§20" id="paragraf-20"><h2 class="legalArticleHeader"><span class="legalArticleValue">§ 20</span>. <span class="legalArticleTitle">Opptjente rettigheter</span></h2><article class="legalP" id="paragraf-20-ledd-1">Personer som er i yrke som førerprøvesensor ved denne forskriftens ikrafttredelse kan godkjennes uten at kravene til grunnutdanning i § 4 er oppfylt. Det forutsettes at sensor har gjennomført Vegdirektoratets sentrale grunnkurs og oppfriskningskurs.</article><article class="legalP" id="paragraf-20-ledd-2">Godkjenningen gjelder også klasse A, klasse BE og klasse T hvis vedkommende har praktisert som førerprøvesensor i klassene etter 1. januar 2011.</article><article class="legalP" id="paragraf-20-ledd-3">Sensor som har praktisert som førerprøvesensor i klassene C, CE eller D etter 1. januar 2011 og fram til forskriftens ikrafttredelse godkjennes som sensor for tunge klasser.</article><article class="legalP" id="paragraf-20-ledd-4">Sensor som har praktisert som utrykningssensor, gjennomført kjørevurdering og tilrettelagte teoriprøver etter 1. januar 2011 får tilsvarende godkjenning.</article><article class="legalP" id="paragraf-20-ledd-5">Generelle krav, jf. § 3, krav til etterutdanning, jf. § 14, og krav til kvalitetssikring, jf. § 15 tredje og femte ledd, må være oppfylt.</article></article><article class="legalArticle" data-lovdata-URL="LTI/forskrift/2011-03-09-261/§21" data-name="§21" id="paragraf-21"><h2 class="legalArticleHeader"><span class="legalArticleValue">§ 21</span>. <span class="legalArticleTitle">Ikrafttredelse</span></h2><article class="legalP" id="paragraf-21-ledd-1">Forskriften trer i kraft 19. januar 2013.</article></article></main></body></html>