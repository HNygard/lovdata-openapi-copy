<?xml version="1.0"?>
<!DOCTYPE html>
<html lang="no">
  <head>
    <title>Vedtak etter merverdiavgiftsloven &#xA7; 19-3 om unntak fra merverdiavgiftsloven ved salg av fiske- og jaktkort &#x2013; Finnmarkseiendommen</title>
    <base href="https://lovdata.no/"/>
  </head>
  <body>
    <header class="documentHeader" id="hode">
      <dl class="data-document-key-info">
        <dt class="legacyID">Datokode</dt>
        <dd class="legacyID">FOR-2011-06-08-579</dd>
        <dt class="dokid">DokumentID</dt>
        <dd class="dokid">LTI/forskrift/2011-06-08-579</dd>
        <dt class="ministry">Departement</dt>
        <dd class="ministry">
          <ul>
            <li>Finansdepartementet</li>
          </ul>
        </dd>
        <dt class="publishedIn">Publisert i</dt>
        <dd class="publishedIn">I 2011 hefte 5 s 709</dd>
        <dt class="dateInForce">I kraft fra</dt>
        <dd class="dateInForce">2011-06-08</dd>
        <dt class="appliesTo">Gjelder for</dt>
        <dd class="appliesTo">Norge</dd>
        <dt class="basedOn">Hjemmel</dt>
        <dd class="basedOn">
          <ul>
            <li>lov/2009-06-19-58/&#xA7;19-3</li>
            <li>forskrift/2009-09-23-1214</li>
          </ul>
        </dd>
        <dt class="dateOfPublication">Kunngjort</dt>
        <dd class="dateOfPublication">2011-06-10 14:15</dd>
        <dt class="lastupdated">Rettet</dt>
        <dd class="lastupdated">2011-06-15 (siste tre ledd rettet til ett ledd, f&#xF8;rste punktum korrigert)</dd>
        <dt class="journalNumber">Journalnummer</dt>
        <dd class="journalNumber">2011-0415</dd>
        <dt class="titleShort">Korttittel</dt>
        <dd class="titleShort">Vedtak om mva-unntak &#x2013; Finnmarkseiendommen</dd>
        <dt class="title">Tittel</dt>
        <dd class="title">Vedtak etter merverdiavgiftsloven &#xA7; 19-3 om unntak fra merverdiavgiftsloven ved salg av fiske- og jaktkort &#x2013; Finnmarkseiendommen</dd>
        <dt class="miscInformation">Annet om dokumentet</dt>
        <dd class="miscInformation"><strong>Hjemmel:</strong> Fastsatt av Skattedirektoratet 8. juni 2011 med hjemmel i lov 19. juni 2009 nr. 58 om merverdiavgift (merverdiavgiftsloven) &#xA7; 19-3, jf. delegeringsvedtak 23. september 2009 nr. 1214.</dd>
        <dt class="refid">RefID</dt>
        <dd class="refid">forskrift/2011-06-08-579</dd>
        <dt class="table-of-contents">Innhold</dt>
        <dd class="table-of-contents">
          <ul class="tocTopUl">
            <li>Vedtak etter merverdiavgiftsloven &#xA7; 19-3 om unntak fra merverdiavgiftsloven ved salg av fiske- og jaktkort &#x2013; Finnmarkseiendommen</li>
          </ul>
        </dd>
      </dl>
    </header>
    <main class="documentBody" data-lovdata-URL="LTI/forskrift/2011-06-08-579" id="dokument">
      <h1>Vedtak etter merverdiavgiftsloven &#xA7; 19-3 om unntak fra merverdiavgiftsloven ved salg av fiske- og jaktkort &#x2013; Finnmarkseiendommen</h1>
      <article class="legalP" id="ledd-1">Vi viser til Deres s&#xF8;knad av 2. mars 2011 vedr&#xF8;rende sp&#xF8;rsm&#xE5;l om &#xE5; unnta omsetning av fiske- og jaktkort fra Finnmarkseiendommen fra merverdiavgiftsloven.</article>
      <article class="legalP" id="ledd-2">Finansdepartementet traff den 8. februar 2007 med hjemmel i merverdiavgiftsloven av 1969 &#xA7; 70 vedtak om &#xE5; unnta Finnmarkseiendommens omsetning av fiske- og jaktkort fra merverdiavgiftsloven.</article>
      <article class="legalP" id="ledd-3">P&#xE5; vegne av Finnmarkseiendommen s&#xF8;ker De n&#xE5; om nytt unntak fra merverdiavgiftsloven med hjemmel i mval &#xA7; 19-3.</article>
      <article class="legalP" id="ledd-4">Omsetning og utleie av fast eiendom og rettighet til fast eiendom er unntatt fra loven etter mval. &#xA7; 3-11 f&#xF8;rste ledd. Omsetning av rett til jakt og fiske er imidlertid avgiftspliktig etter samme paragrafs andre ledd pkt. h. I henhold til merverdiavgiftsforskriften &#xA7; 3-11-1 er omsetning av rett til jakt og fiske p&#xE5; statens grunn og i bygdeallmenninger unntatt fra loven.</article>
      <article class="legalP" id="ledd-5">Statens eiendommer i Finnmark ble overf&#xF8;rt fra Statskog til grunneierorganet Finnmarkseiendommen den 1. juli 2006, jf. lov 17. juni 2005 nr. 85 om rettsforhold og forvaltning av grunn og naturressurser i Finnmark fylke. Finnmarkseiendommen er opprettet som et eget rettsubjekt, og er derfor ikke omfattet av ordlyden i merverdiavgiftsforkriften &#xA7; 3-11-1 hvor det er omsetning fra statens grunn og bygdeallmenninger som er omfattet av unntaket.</article>
      <article class="legalP" id="ledd-6">Etter s&#xF8;knad av 26. mars 2006 fra Milj&#xF8;verndepartementet fant Finansdepartementet i vedtak 8. februar 2007 med hjemmel i merverdiavgiftsloven 1969 &#xA7; 70 &#xE5; kunne frita for merverdiavgift Finnmarkseiendommens omsetning av fiskekort og jaktkort for sm&#xE5;viltjakt.</article>
      <article class="defaultP" margin-top="true">
        <i>Fra Finansdepartementets vedtak hitsettes:</i>
      </article>
      <article class="legalP" id="ledd-7">&#xAB;Omsetning av fiskekort og jaktkort for sm&#xE5;vilt- og villreinjakt fra bygdeallmenninger, statsallmenninger og annen statlig grunn, blir etter forvaltningspraksis med hjemmel i merverdiavgiftslovens &#xA7; 70 ikke ilagt merverdiavgift. Begrunnelsen for disse unntakene har i hovedsak v&#xE6;rt at et vederlag som tas for &#xE5; f&#xE5; rett til jakt og fiske ikke er ansett som et vederlag for en overf&#xF8;ring av jakt- og fiskeretten.</article>
      <article class="legalP" id="ledd-8">Statens eiendommer i Finnmark ble 1. juli 2006 overf&#xF8;rt fra Statskog til den nyopprettede virksomheten Finnmarkseiendommen. Dette er n&#xE6;rmere regulert i lov 17. juni 2005 nr. 85 om rettsforhold og forvaltning av grunn og naturressurser i Finnmark fylke (finnmarksloven).</article>
      <article class="legalP" id="ledd-9">Finnmarkseiendommen er opprettet som et eget rettssubjekt. Rettslig sett har virksomheten dermed store likhetstrekk med en privat grunneier, og det forutsettes at virksomheten i de fleste sammenhenger vil ha samme forhold til kommunale og sentrale myndigheter som det andre private grunneiere har.</article>
      <article class="legalP" id="ledd-10">Finnmarkseiendommen vil av den grunn ikke uten videre v&#xE6;re omfattet av de gjeldende unntakene. Utgangspunktet vil derfor v&#xE6;re at Finnmarkseiendommen i likhet med private grunneiere m&#xE5; beregne og oppkreve merverdiavgift ved salg av jakt- og fiskekort, dersom dette skjer i n&#xE6;ring.</article>
      <article class="legalP" id="ledd-11">Selv om Finnmarkseiendommen juridisk sett har likhetstrekk med en privat grunneier, er det &#xE5;penbart ogs&#xE5; sider ved dette eierskapet som gj&#xF8;r det lite naturlig &#xE5; vurdere Finnmarkseiendommens salg av jakt- og fiskekort p&#xE5; lik linje med slikt salg fra andre private grunneiere. Finnmarkseiendommen ledes av et styre p&#xE5; seks personer, der tre medlemmer er oppnevnt av Sametinget og tre av Finnmarks fylkesting. Det er videre fastsatt i finnmarksloven at det skal v&#xE6;re allmen tilgang til visse former for jakt og fiske. Finnmarkseiendommen st&#xE5;r heller ikke fritt til &#xE5; forvalte jakt- og fiskeretter eller hente inntekter fra den. Det er i den forbindelse ogs&#xE5; tatt inn en bestemmelse om klagerett til departementet etter forvaltningsloven. Dette gj&#xF8;r at Finnmarkseiendommens eierskap har en slik offentlig karakter som gj&#xF8;r det naturlig &#xE5; sammenligne den med en stats- eller bygdeallmenning i denne sammenheng.</article>
      <article class="legalP" id="ledd-12">Saken har v&#xE6;rt forelagt Justis- og politidepartementets lovavdeling for s&#xE5; vidt gjelder sp&#xF8;rsm&#xE5;let om allemannsretten. Som for retten til sm&#xE5;viltjakt og fiske etter fjelloven, vurderer lovavdelingen det slik at det vederlag som tas i forbindelse med Finnmarkseiendommens omsetning av jakt- og fiskekort ikke kan anses som vederlag for overf&#xF8;ring av jakt- og fiskeretten.</article>
      <article class="legalP" id="ledd-13">Ut fra det regelverket og likebehandling i forhold til den dispensasjonspraksis vi i dag har mener vi derfor at Finnmarkseiendommens offentlige karakter tilsier at det ogs&#xE5; gis dispensasjon i dette tilfellet. Dette begrunnes i at de aktuelle bestemmelsene om jakt og fiske i finnmarksloven er sammenlignbare med tilsvarende bestemmelser i fjelloven, og at det derfor kan v&#xE6;re tale om en allemannsrett som ikke kan omsettes i merverdiavgiftslovens forstand. Det vil inneb&#xE6;re en videref&#xF8;ring av det tidligere avgiftsregime for omsetning av jakt- og fiskekort i Finnmark.</article>
      <article class="legalP" id="ledd-14">Finnmarkseiendommens omsetning av fiskekort og jaktkort for sm&#xE5;viltjakt unntas p&#xE5; denne bakgrunn merverdiavgiftsplikt med hjemmel i merverdiavgiftslovens &#xA7; 70. Det gj&#xF8;res oppmerksom p&#xE5; at det inneb&#xE6;rer at det ikke vil foreligge fradragsrett for inng&#xE5;ende avgift i tilknytning til denne omsetningen.&#xBB;</article>
      <article class="legalP" id="ledd-15">I Deres s&#xF8;knad av 2. mars 2011 anf&#xF8;res det at de forhold som Finansdepartementet vektla i sin vurdering da fritaket ble gitt i 2007 fortsatt er gjeldende.</article>
      <article class="legalP" id="ledd-16">Merverdiavgiftsloven 1969 &#xA7; 70 er videref&#xF8;rt i merverdiavgiftsloven 2009 &#xA7; 19-3 f&#xF8;rste ledd, og myndighet til &#xE5; treffe vedtak er ved Finansdepartementets brev av 23. september 2009 delegert til Skattedirektoratet. Delegasjonen inneb&#xE6;rer ingen endring av tidligere delegasjonspraksis under merverdiavgiftsloven 1969 &#xA7; 70. Skattedirektoratet er blant annen gitt myndighet til &#xE5; innvilge og avsl&#xE5; alle s&#xF8;knader om videref&#xF8;ring av tidligere gitt enkeltvedtak.</article>
      <article class="legalP" id="ledd-17">Skattedirektoratet finner med hjemmel i merverdiavgiftsloven &#xA7; 19-3 f&#xF8;rste ledd &#xE5; unnta Finnmarkseiendommens omsetning av fiskekort og jaktkort for merverdiavgiftsplikt. Det legges til grunn at Finansdepartementet har vurdert Finnmarkseiendommens avgiftsmessige status i 2007, og at det ikke foreligger opplysninger som tilsier at sp&#xF8;rsm&#xE5;let b&#xF8;r vurderes annerledes i dag. Det gj&#xF8;res oppmerksom p&#xE5; at dette inneb&#xE6;rer at det heller ikke foreligger fradragsrett for inng&#xE5;ende avgift i tilknytning til denne omsetningen.</article>
    </main>
  </body>
</html>
