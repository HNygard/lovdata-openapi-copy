<!DOCTYPE html><html lang="no"><head><title>Forskrift om årsregnskap m.m. for Folketrygdfondet</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2011-12-08-1217</dd><dt class="dokid">DokumentID</dt><dd class="dokid">LTI/forskrift/2011-12-08-1217</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2011 hefte 12 s 1714</dd><dt class="dateInForce">I kraft fra</dt><dd class="dateInForce">2012-01-01, med virkning for regnskapsår som begynner etter 31. desember 2011</dd><dt class="changesToDocuments">Endrer</dt><dd class="changesToDocuments"><ul><li>forskrift/2008-11-10-1264</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2007-06-29-44/§12</li></ul></dd><dt class="dateOfPublication">Kunngjort</dt><dd class="dateOfPublication">2011-12-15 14:20</dd><dt class="journalNumber">Journalnummer</dt><dd class="journalNumber">2011-0972</dd><dt class="titleShort">Korttittel</dt><dd class="titleShort">Forskrift om årsregnskap m.m. for Folketrygdfondet</dd><dt class="title">Tittel</dt><dd class="title">Forskrift om årsregnskap m.m. for Folketrygdfondet</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Finansdepartementet 8. desember 2011 med hjemmel i lov 29. juni 2007 nr. 44 om Folketrygdfondet § 12.</dd><dt class="refid">RefID</dt><dd class="refid">forskrift/2011-12-08-1217</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om årsregnskap m.m. for Folketrygdfondet<ul class="tocSubUl"><li>Kapittel 1. Alminnelige bestemmelser<ul class="tocSubUl"><li>§ 1-1. Forskriftens virkeområde</li><li>§ 1-2. Definisjoner</li></ul></li><li>Kapittel 2. Årsregnskap og årsberetning<ul class="tocSubUl"><li>§ 2-1. Plikt til å utarbeide årsregnskap og årsberetning</li><li>§ 2-2. Anvendelse av internasjonale regnskapsstandarder</li><li>§ 2-3. Unntak fra regnskapslovens bestemmelser</li><li>§ 2-4. Tillegg til resultat- og balanseoppstilling etter IFRS</li></ul></li><li>Kapittel 3. Regnskapsrapportering for investeringsportefølje SPN og investeringsportefølje SOF<ul class="tocSubUl"><li>§ 3-1. Regnskapsrapportering for investeringsportefølje SPN og investeringsportefølje SOF</li><li>§ 3-2. Opplysninger om finansielle eiendeler og finansiell gjeld som ikke er klassifisert til virkelig verdi over resultatet</li><li>§ 3-3. Gjengivelse av underskrifter i regnskapsrapporteringen for investeringsportefølje SPN og investeringsportefølje SOF</li></ul></li><li>Kapittel 4. Delårsregnskap<ul class="tocSubUl"><li>§ 4-1. Plikt til å utarbeide kvartalsregnskap</li></ul></li><li>Kapittel 5. Øvrige bestemmelser<ul class="tocSubUl"><li>§ 5-1. Innsending til Regnskapsregisteret</li></ul></li><li>Kapittel 6. Ikrafttredelse<ul class="tocSubUl"><li>§ 6-1. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2011-12-08-1217" id="dokument"><h1>Forskrift om årsregnskap m.m. for Folketrygdfondet</h1><section class="section" data-name="kap1" id="kapittel-1" data-lovdata-URL="LTI/forskrift/2011-12-08-1217/KAPITTEL_1"><h2>Kapittel 1. Alminnelige bestemmelser</h2><article class="legalArticle" data-lovdata-URL="LTI/forskrift/2011-12-08-1217/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Forskriftens virkeområde</span></h3><article class="legalP" id="kapittel-1-paragraf-1-ledd-1">Forskriften gjelder for Folketrygdfondet.</article></article><article class="legalArticle" data-lovdata-URL="LTI/forskrift/2011-12-08-1217/§1-2" data-name="§1-2" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-2-ledd-1">Med kapitalinnskudd SPN menes en bestemt del av statens formue som Finansdepartementet har plassert som kapitalinnskudd i Folketrygdfondet i henhold til lov 21. desember 2005 nr. 123 om Statens pensjonsfond § 2 tredje ledd.</article><article class="legalP" id="kapittel-1-paragraf-2-ledd-2">Med kapitalinnskudd SOF menes en bestemt del av statens formue som Finansdepartementet har plassert som kapitalinnskudd i Folketrygdfondet i henhold til lov 6. mars 2009 nr. 13 om Statens obligasjonsfond § 2 annet ledd.</article><article class="legalP" id="kapittel-1-paragraf-2-ledd-3">Med investeringsportefølje SPN menes motverdien av kapitalinnskuddet som Folketrygdfondet forvalter i medhold av lov 21. desember 2005 nr. 123 om Statens pensjonsfond § 2 tredje ledd, jf. mandat 21. desember 2010 nr. 1790 for forvaltningen av SPN fastsatt av Finansdepartementet.</article><article class="legalP" id="kapittel-1-paragraf-2-ledd-4">Med investeringsportefølje SOF mens motverdien av kapitalinnskuddet som Folketrygdfondet forvalter i medhold av lov 6. mars 2009 nr. 13 om Statens obligasjonsfond § 2 annet ledd, jf. mandat 21. desember 2010 nr. 1791 for forvaltningen av SOF fastsatt av Finansdepartementet.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2011-12-08-1217/KAPITTEL_2"><h2>Kapittel 2. Årsregnskap og årsberetning</h2><article class="legalArticle" data-lovdata-URL="LTI/forskrift/2011-12-08-1217/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Plikt til å utarbeide årsregnskap og årsberetning</span></h3><article class="legalP" id="kapittel-2-paragraf-1-ledd-1">Folketrygdfondet skal utarbeide årsregnskap etter regnskapslovens bestemmelser med de unntak og tillegg som følger av denne forskrift. Folketrygdfondet skal følge regnskapslovens bestemmelser for store foretak.</article><article class="legalP" id="kapittel-2-paragraf-1-ledd-2">Forslag til årsregnskapet og årsberetning skal vedtas av Folketrygdfondets styre senest 3 måneder etter regnskapsårets slutt.</article></article><article class="legalArticle" data-lovdata-URL="LTI/forskrift/2011-12-08-1217/§2-2" data-name="§2-2" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Anvendelse av internasjonale regnskapsstandarder</span></h3><article class="legalP" id="kapittel-2-paragraf-2-ledd-1">Folketrygdfondets selskapsregnskap og konsernregnskap skal utarbeides i samsvar med de internasjonale regnskapsstandardene som er vedtatt etter regnskapsloven § 3-9 annet ledd med de tillegg og unntak som følger av regnskapsloven og denne forskrift.</article></article><article class="legalArticle" data-lovdata-URL="LTI/forskrift/2011-12-08-1217/§2-3" data-name="§2-3" id="kapittel-2-paragraf-3"><h3 class="legalArticleHeader"><span class="legalArticleValue">§ 2-3</span>. <span class="legalArticleTitle">Unntak fra regnskapslovens bestemmelser</span></h3><article class="legalP" id="kapittel-2-paragraf-3-ledd-1">Kravene til årsberetningens innhold etter regnskapsloven § 3-3a sjuende ledd og § 3-3b gjelder ikke.</article></article><article class="legalArticle" data-lovdata-URL="LTI/forskrift/2011-12-08-1217/§2-4" data-name="§2-4" id="kapittel-2-paragraf-4"><h3 class="legalArticleHeader"><span class="legalArticleValue">§ 2-4</span>. <span class="legalArticleTitle">Tillegg til resultat- og balanseoppstilling etter IFRS</span></h3><article class="legalP" id="kapittel-2-paragraf-4-ledd-1">Verdien av kapitalinnskudd SPN skal svare til verdien av investeringsportefølje SPN som settes lik netto bokført verdi av de porteføljene av finansielle instrumenter, kontantinnskudd og andre eiendeler og finansielle forpliktelser som Folketrygdfondet forvalter i medhold av lov om Statens pensjonsfond § 2 tredje ledd, jf. mandat 21. desember 2010 nr. 1790 for forvaltningen av SPN fastsatt av Finansdepartementet.</article><article class="legalP" id="kapittel-2-paragraf-4-ledd-2">Verdien av kapitalinnskudd SOF skal svare til verdien av investeringsportefølje SOF som settes lik netto bokført verdi av de porteføljene av finansielle instrumenter, kontantinnskudd og andre eiendeler og finansielle forpliktelser som Folketrygdfondet forvalter i medhold av lov 6. mars 2009 nr. 13 om Statens obligasjonsfond § 2 annet ledd, jf. mandat 21. desember 2010 nr. 1791 for forvaltningen av SOF fastsatt av Finansdepartementet.</article><article class="legalP" id="kapittel-2-paragraf-4-ledd-3">Resultat investeringsportefølje SPN og resultat tilordnet SPNs kapital skal presenteres på egen linje i oppstilling av totalresultat.</article><article class="legalP" id="kapittel-2-paragraf-4-ledd-4">Resultat investeringsportefølje SOF og resultat tilordnet SOFs kapital skal presenteres på egen linje i oppstilling av totalresultat.</article><article class="legalP" id="kapittel-2-paragraf-4-ledd-5">Nettoverdi av investeringsportefølje SPN og saldo SPNs kapital skal presenteres på egen linje i oppstilling av finansiell stilling.</article><article class="legalP" id="kapittel-2-paragraf-4-ledd-6">Nettoverdi av investeringsportefølje SOF og saldo SOFs kapital skal presenteres på egen linje i oppstilling av finansiell stilling.</article><article class="legalP" id="kapittel-2-paragraf-4-ledd-7">Innskudd og uttak fra kapitalinnskudd SPN skal presenteres på egne linjer i oppstilling av kontantstrømmer.</article><article class="legalP" id="kapittel-2-paragraf-4-ledd-8">Innskudd og uttak fra kapitalinnskudd SOF skal presenteres på egne linjer i oppstilling av kontantstrømmer.</article><article class="legalP" id="kapittel-2-paragraf-4-ledd-9">Regnskapsrapportering for investeringsportefølje SPN og investeringsportefølje SOF i henhold til bestemmelsene i forskriftens kapittel 3 skal presenteres i hver sin note til årsregnskapet til Folketrygdfondet.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2011-12-08-1217/KAPITTEL_3"><h2>Kapittel 3. Regnskapsrapportering for investeringsportefølje SPN og investeringsportefølje SOF</h2><article class="legalArticle" data-lovdata-URL="LTI/forskrift/2011-12-08-1217/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Regnskapsrapportering for investeringsportefølje SPN og investeringsportefølje SOF</span></h3><article class="legalP" id="kapittel-3-paragraf-1-ledd-1">Folketrygdfondets regnskap skal omfatte regnskapsrapportering for investeringsportefølje SPN og investeringsportefølje SOF. Regnskapsrapportering for de to investeringsporteføljene skal utarbeides i samsvar med kravene som gjelder for selskapsregnskap eller i tilfelle for konsernregnskap, etter de internasjonale regnskapsstandardene som er vedtatt etter regnskapsloven § 3-9 annet ledd med de tillegg og unntak som følger av regnskapsloven og denne forskrift.</article><article class="legalP" id="kapittel-3-paragraf-1-ledd-2">Regnskapsrapporteringen for de to investeringsporteføljene kan offentliggjøres som utdrag fra Folketrygdfondets regnskap i egne rapporter i samsvar med bestemmelsene i kapittelet her. Dersom regnskapsrapporteringen for de to investeringsporteføljene offentliggjøres i egen rapport, skal det offentliggjøres en særskilt beretning fra Folketrygdfondets valgte revisor sammen med regnskapsrapporteringen. Beretningen skal avgis i samsvar med god revisjonsskikk for revisors beretninger om utdrag fra regnskap og revisorloven § 5-6 så langt bestemmelsen passer.</article></article><article class="legalArticle" data-lovdata-URL="LTI/forskrift/2011-12-08-1217/§3-2" data-name="§3-2" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">Opplysninger om finansielle eiendeler og finansiell gjeld som ikke er klassifisert til virkelig verdi over resultatet</span></h3><article class="legalP" id="kapittel-3-paragraf-2-ledd-1">Dersom bestanddeler i finansielle eiendeler eller finansiell gjeld helt eller delvis er gitt annen klassifisering enn virkelig verdi over resultatet, skal det for hver enkelt bestanddel opplyses særskilt om begrunnelsen for dette. Har klassifiseringen av flere bestanddeler samme begrunnelse, kan opplysningene likevel gis samlet for disse bestanddelenes del.</article></article><article class="legalArticle" data-lovdata-URL="LTI/forskrift/2011-12-08-1217/§3-3" data-name="§3-3" id="kapittel-3-paragraf-3"><h3 class="legalArticleHeader"><span class="legalArticleValue">§ 3-3</span>. <span class="legalArticleTitle">Gjengivelse av underskrifter i regnskapsrapporteringen for investeringsportefølje SPN og investeringsportefølje SOF</span></h3><article class="legalP" id="kapittel-3-paragraf-3-ledd-1">Regnskapsrapportering for investeringsportefølje SPN og investeringsportefølje SOF som også er tatt med som utdrag i egen rapport, skal inneholde en henvisning til at samtlige medlemmer av styret har underskrevet Folketrygdfondets årsregnskap, jf. regnskapsloven § 3-5. Påtegnede forbehold i Folketrygdfondets årsregnskap fra en eller flere av styrets medlemmer, jf. regnskapsloven § 3-5 annet ledd, som gjelder opplysninger gitt i note om regnskapsrapportering for de to investeringsporteføljene skal gjengis i sin helhet dersom utdrag er presentert i egen rapport.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2011-12-08-1217/KAPITTEL_4"><h2>Kapittel 4. Delårsregnskap</h2><article class="legalArticle" data-lovdata-URL="LTI/forskrift/2011-12-08-1217/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Plikt til å utarbeide kvartalsregnskap</span></h3><article class="legalP" id="kapittel-4-paragraf-1-ledd-1">Folketrygdfondet skal utarbeide kvartalsregnskap som minst skal omfatte kvartalsvis regnskapsrapportering for investeringsportefølje SPN. Folketrygdfondet kan likevel unnlate å utarbeide kvartalsregnskap for årets siste kvartal.</article><article class="legalP" id="kapittel-4-paragraf-1-ledd-2">Kvartalsregnskap skal utarbeides i samsvar med internasjonale regnskapsstandarder for delårsregnskap. Kapittel 3 gjelder tilsvarende for kvartalsvis regnskapsrapportering for investeringsporteføljen til SPN så langt bestemmelsene passer.</article><article class="legalP" id="kapittel-4-paragraf-1-ledd-3">Kvartalsregnskap skal undertegnes av samtlige av styrets medlemmer. Regnskapsloven § 3-5 gjelder tilsvarende.</article><article class="legalP" id="kapittel-4-paragraf-1-ledd-4">Kvartalsregnskap og uttalelse om forenklet revisorkontroll av den kvartalsvise regnskapsrapporteringen for investeringsportefølje SPN skal framlegges senest to måneder etter kvartalets slutt.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2011-12-08-1217/KAPITTEL_5"><h2>Kapittel 5. Øvrige bestemmelser</h2><article class="legalArticle" data-lovdata-URL="LTI/forskrift/2011-12-08-1217/§5-1" data-name="§5-1" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">Innsending til Regnskapsregisteret</span></h3><article class="legalP" id="kapittel-5-paragraf-1-ledd-1">Krav til innsending til Regnskapsregisteret etter regnskapsloven § 8-2 første ledd gjelder ikke.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2011-12-08-1217/KAPITTEL_6"><h2>Kapittel 6. Ikrafttredelse</h2><article class="legalArticle" data-lovdata-URL="LTI/forskrift/2011-12-08-1217/§6-1" data-name="§6-1" id="kapittel-6-paragraf-1"><h3 class="legalArticleHeader"><span class="legalArticleValue">§ 6-1</span>. <span class="legalArticleTitle">Ikrafttredelse</span></h3><article class="legalP" id="kapittel-6-paragraf-1-ledd-1">Denne forskrift trer i kraft 1. januar 2012 med virkning for regnskapsår som begynner etter 31. desember 2011. Forskrift 10. november 2008 nr. 1264 om årsregnskap m.m. for Folketrygdfondet inkludert Statens pensjonsfond Norge oppheves 1. januar 2012.</article></article></section></main></body></html>