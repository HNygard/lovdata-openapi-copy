<!DOCTYPE html><html lang="no"><head><title>Instruks for Statens vegvesen</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2011-03-15-386</dd><dt class="dokid">DokumentID</dt><dd class="dokid">LTI/forskrift/2011-03-15-386</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">I 2011 hefte 4 s 524</dd><dt class="dateInForce">I kraft fra</dt><dd class="dateInForce">2011-03-15</dd><dt class="changesToDocuments">Endrer</dt><dd class="changesToDocuments"><ul><li>forskrift/2005-05-27-473</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1963-06-21-23/§9</li><li>lov/1963-06-21-23/§10</li><li>forskrift/2005-05-27-472</li></ul></dd><dt class="dateOfPublication">Kunngjort</dt><dd class="dateOfPublication">2011-04-15 14:30</dd><dt class="journalNumber">Journalnummer</dt><dd class="journalNumber">2011-0275</dd><dt class="titleShort">Korttittel</dt><dd class="titleShort">Instruks for Statens vegvesen</dd><dt class="title">Tittel</dt><dd class="title">Instruks for Statens vegvesen</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Samferdselsdepartementet 15. mars 2011 med hjemmel i veglov 21. juni 1963 nr. 23 § 9 første ledd og § 10 tredje ledd, jf. delegeringsvedtak 27. mai 2005 nr. 472.</dd><dt class="refid">RefID</dt><dd class="refid">forskrift/2011-03-15-386</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Instruks for Statens vegvesen<ul class="tocSubUl"><li>1 Organisering</li><li>2 Formål og avgrensning</li><li>3 Arbeidsoppgaver</li><li>4 Daglig ledelse</li><li>5 Myndighet til å fastsette instruks</li><li>6 Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2011-03-15-386" id="dokument"><h1>Instruks for Statens vegvesen</h1><section class="section" data-name="kap1" id="kapittel-1" data-lovdata-URL="LTI/forskrift/2011-03-15-386/KAPITTEL_1"><h2>1 Organisering</h2><article class="legalP" id="kapittel-1-ledd-1">Statens vegvesen er et forvaltningsorgan underlagt Samferdselsdepartementet.</article><article class="legalP" id="kapittel-1-ledd-2">Driftsenhetene Vegdirektoratet og regionvegkontorene utgjør til sammen Statens vegvesen.</article><article class="legalP" id="kapittel-1-ledd-3">Vegdirektoratet er den sentrale enheten i Statens vegvesen. Vegdirektoratet ledes av en vegdirektør som har styringsansvaret og er sjef for Statens vegvesen.</article><article class="legalP" id="kapittel-1-ledd-4">Regionvegkontoret, under ledelse av regionvegsjefen, hører under fylkeskommunen i fylkesvegsaker, ellers under Vegdirektoratet. Regionvegsjefen i Region nord er ansvarlig for etatens oppgaver på Svalbard.</article></section><section class="section" data-name="kap2" id="kapittel-2" data-lovdata-URL="LTI/forskrift/2011-03-15-386/KAPITTEL_2"><h2>2 Formål og avgrensning</h2><article class="legalP" id="kapittel-2-ledd-1">Statens vegvesen skal arbeide for et sikkert, miljøvennlig, effektivt og universelt utformet transportsystem for å dekke samfunnets behov for transport og fremme regional utvikling. I samsvar med gjeldende rammebetingelser skal Statens vegvesen ivareta ansvar for riksveger, riksvegferjeforbindelser og vegtransport.</article><article class="legalP" id="kapittel-2-ledd-2">Statens vegvesen har ansvar for en kompetent og effektiv felles vegadministrasjon i samsvar med veglov § 10.</article><article class="legalP" id="kapittel-2-ledd-3">Statens vegvesen har et samlet ansvar for å følge opp nasjonale oppgaver for hele vegtransportsystemet (sektoransvar), herunder delansvar på miljøområdet og for fagkompetanse på helhetlig bypolitikk og kollektivtransport. Sektoransvar innebærer også å bidra til at det blir utviklet ny kunnskap og bidra til at utdanningsinstitusjonene gjennomfører programmer som sikrer faglig kvalitet og rekruttering til sektoren.</article><article class="legalP" id="kapittel-2-ledd-4">Gjennom sitt sektoransvar overtar ikke etaten ansvar som andre har, men skal ta initiativ, oppmuntre og støtte de primært ansvarlige slik at sektorens samfunnsbidrag blir best mulig. Kommuner og fylkeskommuner kan bare pålegges plikter og oppgaver i lov eller med hjemmel i lov fastsatt av Stortinget. Sektoransvaret til Statens vegvesen innebærer dermed ikke en instruksjonsrett overfor kommuner og fylkeskommuner.</article><article class="legalP" id="kapittel-2-ledd-5">Statens vegvesen skal i nødvendig utstrekning samarbeide med andre offentlige myndigheter, virksomheter og bransje- og brukerorganisasjoner der dette kan gi en gevinst ut fra effektiv ressursbruk og brukervennlighet.</article></section><section class="section" data-name="kap3" id="kapittel-3" data-lovdata-URL="LTI/forskrift/2011-03-15-386/KAPITTEL_3"><h2>3 Arbeidsoppgaver</h2><article class="defaultP"><i>Vegdirektoratet</i></article><article class="legalP" id="kapittel-3-ledd-1">I saker som ikke kreves forelagt overordnet myndighet treffer vegdirektøren eller den som vegdirektøren har gitt slik myndighet, avgjørelser.</article><article class="legalP" id="kapittel-3-ledd-2">Under vegdirektørens ledelse skal Vegdirektoratet bidra til etatens samlede oppgaveløsning ved bl.a. å:<ul class="defaultList"><li data-li-identifier="-" data-name="-"><article class="listArticle" id="kapittel-3-ledd-2-punkt-1"><article class="legalP" id="kapittel-3-ledd-2-punkt-1-ledd-1">utarbeide retningslinjer for utbygging, drift og vedlikehold av det offentlige vegnettet</article></article></li><li data-li-identifier="-" data-name="-"><article class="listArticle" id="kapittel-3-ledd-2-punkt-2"><article class="legalP" id="kapittel-3-ledd-2-punkt-2-ledd-1">utrede behovet for systemer og tiltak på riksvegnettet</article></article></li><li data-li-identifier="-" data-name="-"><article class="listArticle" id="kapittel-3-ledd-2-punkt-3"><article class="legalP" id="kapittel-3-ledd-2-punkt-3-ledd-1">utvikle kompetanse i etaten, bl.a. knyttet til å analysere og avveie virkemidler og tiltak innenfor transportområdet, inkludert lokal og regional kollektivtransport, opp mot andre virkemidler og tiltak innen drift, trafikkregulering og arealbruk</article></article></li><li data-li-identifier="-" data-name="-"><article class="listArticle" id="kapittel-3-ledd-2-punkt-4"><article class="legalP" id="kapittel-3-ledd-2-punkt-4-ledd-1">sørge for at den sams vegadministrasjonen får nødvendig bistand også i arbeidet for fylkeskommunene</article></article></li><li data-li-identifier="-" data-name="-"><article class="listArticle" id="kapittel-3-ledd-2-punkt-5"><article class="legalP" id="kapittel-3-ledd-2-punkt-5-ledd-1">ha oversikt over risiko-, trussel- og sårbarhetsbildet for vegnettet, samt arbeide tverrsektorielt med beredskapsplanlegging</article></article></li><li data-li-identifier="-" data-name="-"><article class="listArticle" id="kapittel-3-ledd-2-punkt-6"><article class="legalP" id="kapittel-3-ledd-2-punkt-6-ledd-1">sørge for nødvendig beredskap for å sikre best mulig fremkommelighet på det viktigste vegnettet under ulike påkjenninger</article></article></li><li data-li-identifier="-" data-name="-"><article class="listArticle" id="kapittel-3-ledd-2-punkt-7"><article class="legalP" id="kapittel-3-ledd-2-punkt-7-ledd-1">utarbeide nærmere bestemmelser for hvordan etatens arbeid med vegtrafikkoppgaver skal skje</article></article></li><li data-li-identifier="-" data-name="-"><article class="listArticle" id="kapittel-3-ledd-2-punkt-8"><article class="legalP" id="kapittel-3-ledd-2-punkt-8-ledd-1">utrede behovet for systemer og tiltak på trafikant- og kjøretøyområdet</article></article></li><li data-li-identifier="-" data-name="-"><article class="listArticle" id="kapittel-3-ledd-2-punkt-9"><article class="legalP" id="kapittel-3-ledd-2-punkt-9-ledd-1">fremme forslag til flerårige planer og til budsjetter</article></article></li><li data-li-identifier="-" data-name="-"><article class="listArticle" id="kapittel-3-ledd-2-punkt-10"><article class="legalP" id="kapittel-3-ledd-2-punkt-10-ledd-1">sørge for at vedtak blir gjennomført som forutsatt</article></article></li><li data-li-identifier="-" data-name="-"><article class="listArticle" id="kapittel-3-ledd-2-punkt-11"><article class="legalP" id="kapittel-3-ledd-2-punkt-11-ledd-1">bistå og sørge for at etaten følger opp sikkerhetstilrådninger fra Statens havarikommisjon for transport</article></article></li><li data-li-identifier="-" data-name="-"><article class="listArticle" id="kapittel-3-ledd-2-punkt-12"><article class="legalP" id="kapittel-3-ledd-2-punkt-12-ledd-1">forberede for Samferdselsdepartementet saker som skal legges fram for Kongen eller Stortinget eller avgjøres av departementet</article></article></li><li data-li-identifier="-" data-name="-"><article class="listArticle" id="kapittel-3-ledd-2-punkt-13"><article class="legalP" id="kapittel-3-ledd-2-punkt-13-ledd-1">avgi uttalelse i saker som forelegges av Samferdselsdepartementet og i den utstrekning Samferdselsdepartementet ber om det, bistå ved behandling av saker mv. samt ta saker opp på eget initiativ</article></article></li><li data-li-identifier="-" data-name="-"><article class="listArticle" id="kapittel-3-ledd-2-punkt-14"><article class="legalP" id="kapittel-3-ledd-2-punkt-14-ledd-1">følge opp internasjonal virksomhet knyttet til avtaler, bistandsarbeid, regelverksutvikling, forskningssamarbeid og utveksling av erfaringer m.m.</article></article></li><li data-li-identifier="-" data-name="-"><article class="listArticle" id="kapittel-3-ledd-2-punkt-15"><article class="legalP" id="kapittel-3-ledd-2-punkt-15-ledd-1">orientere Samferdselsdepartementet om viktige saker som berører etatens ansvarsområde</article></article></li><li data-li-identifier="-" data-name="-"><article class="listArticle" id="kapittel-3-ledd-2-punkt-16"><article class="legalP" id="kapittel-3-ledd-2-punkt-16-ledd-1">rapportere til Samferdselsdepartementet i løpet av året og i en egen årsrapport om virksomhetens resultater</article></article></li><li data-li-identifier="-" data-name="-"><article class="listArticle" id="kapittel-3-ledd-2-punkt-17"><article class="legalP" id="kapittel-3-ledd-2-punkt-17-ledd-1">bidra til samfunnsdebatten om samferdselsspørsmål gjennom faglige innspill slik at de demokratiske prosesser blir styrket.</article></article></li></ul></article> <article class="defaultP" margin-top="true"><i>Regionvegkontorene</i></article><article class="legalP" id="kapittel-3-ledd-3">I saker som ikke kreves forelagt overordnet myndighet treffer regionvegsjefen eller den som regionvegsjefen har gitt fullmakt, avgjørelser.</article><article class="legalP" id="kapittel-3-ledd-4">Under regionvegsjefens ledelse skal regionvegkontoret innenfor rammene av denne instruks og de beslutninger overordnet myndighet til enhver tid måtte treffe, bidra til etatens samlede oppgaveløsning ved bl.a. å:<ul class="defaultList"><li data-li-identifier="-" data-name="-"><article class="listArticle" id="kapittel-3-ledd-4-punkt-1"><article class="legalP" id="kapittel-3-ledd-4-punkt-1-ledd-1">sørge for en effektiv sams vegadministrasjon for riksvegsaker og andre statlige oppgaver og for fylkeskommunen i fylkesvegsaker</article></article></li><li data-li-identifier="-" data-name="-"><article class="listArticle" id="kapittel-3-ledd-4-punkt-2"><article class="legalP" id="kapittel-3-ledd-4-punkt-2-ledd-1">etter initiativ fra fylkeskommunen som sams vegadministrasjon bistå fylkeskommunen i dens rolle som regional utviklingsaktør med bl.a. analyser og vurderinger av ulike tiltak innenfor transportområdet</article></article></li><li data-li-identifier="-" data-name="-"><article class="listArticle" id="kapittel-3-ledd-4-punkt-3"><article class="legalP" id="kapittel-3-ledd-4-punkt-3-ledd-1">utrede behov for tiltak på riks- og fylkesvegnettet</article></article></li><li data-li-identifier="-" data-name="-"><article class="listArticle" id="kapittel-3-ledd-4-punkt-4"><article class="legalP" id="kapittel-3-ledd-4-punkt-4-ledd-1">forestå utbygging, drift, vedlikehold og forvaltning av riks- og fylkesvegnettet og følge opp den trafikkmessige bruk av det</article></article></li><li data-li-identifier="-" data-name="-"><article class="listArticle" id="kapittel-3-ledd-4-punkt-5"><article class="legalP" id="kapittel-3-ledd-4-punkt-5-ledd-1">forestå kontroll og godkjenning av ulike virksomheter, samt kontroll og godkjenning av kjøretøyer og motorvognførere</article></article></li><li data-li-identifier="-" data-name="-"><article class="listArticle" id="kapittel-3-ledd-4-punkt-6"><article class="legalP" id="kapittel-3-ledd-4-punkt-6-ledd-1">ha oversikt over risiko-, trussel- og sårbarhetsbildet for vegnettet i regionen, samt arbeide tverrsektorielt med beredskapsplanlegging</article></article></li><li data-li-identifier="-" data-name="-"><article class="listArticle" id="kapittel-3-ledd-4-punkt-7"><article class="legalP" id="kapittel-3-ledd-4-punkt-7-ledd-1">ha nødvendig beredskap for å sikre best mulig framkommelighet på det viktigste vegnettet under ulike former for påkjenning</article></article></li><li data-li-identifier="-" data-name="-"><article class="listArticle" id="kapittel-3-ledd-4-punkt-8"><article class="legalP" id="kapittel-3-ledd-4-punkt-8-ledd-1">fremme forslag til flerårige planer og budsjetter</article></article></li><li data-li-identifier="-" data-name="-"><article class="listArticle" id="kapittel-3-ledd-4-punkt-9"><article class="legalP" id="kapittel-3-ledd-4-punkt-9-ledd-1">sørge for at vedtak blir gjennomført som forutsatt</article></article></li><li data-li-identifier="-" data-name="-"><article class="listArticle" id="kapittel-3-ledd-4-punkt-10"><article class="legalP" id="kapittel-3-ledd-4-punkt-10-ledd-1">orientere fylkesmannen i viktige saker som kan ha betydning for fylkesmannens arbeid og ellers samhandle med fylkesmannen innen Statens vegvesens område</article></article></li><li data-li-identifier="-" data-name="-"><article class="listArticle" id="kapittel-3-ledd-4-punkt-11"><article class="legalP" id="kapittel-3-ledd-4-punkt-11-ledd-1">holde overordnet myndighet orientert om saker av betydning.</article></article></li></ul></article></section><section class="section" data-name="kap4" id="kapittel-4" data-lovdata-URL="LTI/forskrift/2011-03-15-386/KAPITTEL_4"><h2>4 Daglig ledelse</h2><article class="defaultP"><i>Vegdirektøren</i></article><article class="legalP" id="kapittel-4-ledd-1">Den daglige ledelse av Statens vegvesen utøves av vegdirektøren. Vegdirektøren beskikkes av Kongen etter innstilling fra samferdselsministeren.</article><article class="legalP" id="kapittel-4-ledd-2">Vegdirektøren skal:<ul class="defaultList"><li data-li-identifier="-" data-name="-"><article class="listArticle" id="kapittel-4-ledd-2-punkt-1"><article class="legalP" id="kapittel-4-ledd-2-punkt-1-ledd-1">påse at Statens vegvesen drives effektivt og brukerorientert i samsvar med lover, regler og god forvaltningsskikk ellers, og i henhold til de krav som fastsettes i styringsdialogen med Samferdselsdepartementet.</article></article></li><li data-li-identifier="-" data-name="-"><article class="listArticle" id="kapittel-4-ledd-2-punkt-2"><article class="legalP" id="kapittel-4-ledd-2-punkt-2-ledd-1">påse at nasjonale føringer og oppgaver på aktuelle områder følges opp både nasjonalt og regionalt.</article></article></li><li data-li-identifier="-" data-name="-"><article class="listArticle" id="kapittel-4-ledd-2-punkt-3"><article class="legalP" id="kapittel-4-ledd-2-punkt-3-ledd-1">sikre et effektivt styringssystem og tydelige styringslinjer som gir god styring av Statens vegvesen.</article></article></li><li data-li-identifier="-" data-name="-"><article class="listArticle" id="kapittel-4-ledd-2-punkt-4"><article class="legalP" id="kapittel-4-ledd-2-punkt-4-ledd-1">sørge for en kundeorientert forvaltning.</article></article></li><li data-li-identifier="-" data-name="-"><article class="listArticle" id="kapittel-4-ledd-2-punkt-5"><article class="legalP" id="kapittel-4-ledd-2-punkt-5-ledd-1">sørge for god kvalitet på de saker som legges fram for Samferdselsdepartementet.</article></article></li></ul></article><article class="legalP" id="kapittel-4-ledd-3">Vegdirektøren har ansvaret for at det fins dokumenterbare systemer for intern kontroll og risikostyring og at det gjennomføres evalueringer om egen effektivitet, måloppnåelse og resultater.</article><article class="legalP" id="kapittel-4-ledd-4">Videre har vegdirektøren ansvar for at etatens organisasjon, arbeidsmiljø og personalpolitikk er tjenlig og at kapasitet og kompetanse er tilpasset oppgavene og utnyttet effektivt, herunder fordele ressurser og fastsette at oppgaver for en driftsenhet skal utføres av en annen.</article> <article class="defaultP" margin-top="true"><i>Regionvegsjef</i></article><article class="legalP" id="kapittel-4-ledd-5">Regionvegsjefen skal:<ul class="defaultList"><li data-li-identifier="-" data-name="-"><article class="listArticle" id="kapittel-4-ledd-5-punkt-1"><article class="legalP" id="kapittel-4-ledd-5-punkt-1-ledd-1">sørge for at regionen drives effektivt og i samsvar med gjeldende lover og regler og i henhold til de krav som fastsettes i styringsdialogen med overordnet myndighet</article></article></li><li data-li-identifier="-" data-name="-"><article class="listArticle" id="kapittel-4-ledd-5-punkt-2"><article class="legalP" id="kapittel-4-ledd-5-punkt-2-ledd-1">påse at regionen har en kundeorientert forvaltning</article></article></li><li data-li-identifier="-" data-name="-"><article class="listArticle" id="kapittel-4-ledd-5-punkt-3"><article class="legalP" id="kapittel-4-ledd-5-punkt-3-ledd-1">sørge for god kvalitet på de saker som legges fram for overordnet myndighet.</article></article></li></ul></article><article class="legalP" id="kapittel-4-ledd-6">Regionvegsjefen har ansvar for at regionvegkontoret er hensiktsmessig organisert innenfor etatens retningslinjer for arbeidsmiljø og personalpolitikk, og at oppgavedeling, kapasitet og kompetanse er tilpasset oppgavene og utnyttet effektivt.</article><article class="legalP" id="kapittel-4-ledd-7">Vegdirektøren og regionvegsjefene er ansvarlig for at instruksen blir fulgt.</article></section><section class="section" data-name="kap5" id="kapittel-5" data-lovdata-URL="LTI/forskrift/2011-03-15-386/KAPITTEL_5"><h2>5 Myndighet til å fastsette instruks</h2><article class="legalP" id="kapittel-5-ledd-1">Samferdselsdepartementet har myndighet til å fastsette ny instruks eller foreta endringer i instruksen.</article></section><section class="section" data-name="kap6" id="kapittel-6" data-lovdata-URL="LTI/forskrift/2011-03-15-386/KAPITTEL_6"><h2>6 Ikrafttredelse</h2><article class="legalP" id="kapittel-6-ledd-1">Denne instruks trer i kraft 15. mars 2011.</article><article class="legalP" id="kapittel-6-ledd-2">Fra samme tidspunkt oppheves instruks 27. mai 2005 nr. 473 for Statens vegvesen fastsatt ved kronprinsregentens resolusjon.</article></section></main></body></html>