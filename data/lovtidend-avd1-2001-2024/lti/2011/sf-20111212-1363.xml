<!DOCTYPE html><html lang="no"><head><title>Forskrift om forsøk med funksjonsassistanse i arbeidslivet</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2011-12-12-1363</dd><dt class="dokid">DokumentID</dt><dd class="dokid">LTI/forskrift/2011-12-12-1363</dd><dt class="ministry">Departement</dt><dd class="ministry"><ul><li>Arbeidsdepartementet</li></ul></dd><dt class="publishedIn">Publisert i</dt><dd class="publishedIn">I 2011 hefte 14 s 2041</dd><dt class="dateInForce">I kraft fra</dt><dd class="dateInForce">2012-01-01 – 2013-12-31</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2004-12-10-76/§12</li><li>lov/2004-12-10-76/§13</li></ul></dd><dt class="dateOfPublication">Kunngjort</dt><dd class="dateOfPublication">2011-12-28 14:05</dd><dt class="journalNumber">Journalnummer</dt><dd class="journalNumber">2011-1081</dd><dt class="titleShort">Korttittel</dt><dd class="titleShort">Forskrift om forsøk med funksjonsassistanse</dd><dt class="title">Tittel</dt><dd class="title">Forskrift om forsøk med funksjonsassistanse i arbeidslivet</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Arbeidsdepartementet 12. desember 2011 med hjemmel i lov 10. desember 2004 nr. 76 om arbeidsmarkedstjenester (arbeidsmarkedsloven) § 12 og § 13.</dd><dt class="refid">RefID</dt><dd class="refid">forskrift/2011-12-12-1363</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om forsøk med funksjonsassistanse i arbeidslivet<ul class="tocSubUl"><li>§ 1. Formål og innhold</li><li>§ 2. Målgruppe</li><li>§ 3. Omfang og varighet</li><li>§ 4. Endringer i bistandsbehovet</li><li>§ 6. Tilskudd/anskaffelse</li><li>§ 7. Forholdet til tiltaksforskriften</li><li>§ 8. Støtte etter gruppeunntaksforordningen</li><li>§ 9. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2011-12-12-1363" id="dokument"><h1>Forskrift om forsøk med funksjonsassistanse i arbeidslivet</h1><article class="legalArticle" data-lovdata-URL="LTI/forskrift/2011-12-12-1363/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål og innhold</span></h2><article class="legalP" id="paragraf-1-ledd-1">Formålet med forsøket med funksjonsassistanse i arbeidslivet er å bidra til at den enkelte deltaker skal kunne være i ordinært lønnet arbeid.</article><article class="legalP" id="paragraf-1-ledd-2">Funksjonsassistanse innebærer nødvendig bistand til praktiske oppgaver i arbeidssituasjonen slik at deltakeren skal kunne utføre sine ordinære arbeidsoppgaver.</article><article class="legalP" id="paragraf-1-ledd-3">Funksjonsassistenten skal være ansatt arbeidstaker hos deltakerens arbeidsgiver eller ansettes av deltakeren selv. Funksjonsassistenten skal ikke utføre arbeidstakerens ordinære arbeidsoppgaver, heller ikke ved sykefravær, ferier eller lignende.</article></article><article class="legalArticle" data-lovdata-URL="LTI/forskrift/2011-12-12-1363/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Målgruppe</span></h2><article class="legalP" id="paragraf-2-ledd-1">Funksjonsassistanse kan tilbys yrkesaktive personer med omfattende fysiske funksjonsnedsettelser dersom det er påkrevet for å kunne være i arbeid.</article><article class="legalP" id="paragraf-2-ledd-2">Deltaker og eventuell arbeidsgiver må ha klarlagt mulig tilrettelegging og aktuelle hjelpemidler før behovet for funksjonsassistent vurderes. Arbeidsgiver skal om nødvendig innhente sakkyndig bistand til denne vurderingen.</article></article><article class="legalArticle" data-lovdata-URL="LTI/forskrift/2011-12-12-1363/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Omfang og varighet</span></h2><article class="legalP" id="paragraf-3-ledd-1">Tilskudd til funksjonsassistanse fastsettes av Arbeids- og velferdsetaten på grunnlag av en vurdering av deltakerens individuelle behov for funksjonsassistanse. Etaten skal i sin vurdering av tilskuddets størrelse og varighet legge vekt på deltakerens behov for nødvendig assistanse.</article><article class="legalP" id="paragraf-3-ledd-2">Ordningen med funksjonsassistanse innvilges for ett år av gangen.</article><article class="legalP" id="paragraf-3-ledd-3">Bistandens omfang og varighet skal vurderes årlig av Arbeids- og velferdsetaten i samarbeid med arbeidsgiver og deltaker. Ved endring av behovet for assistanse eller når andre tiltak vurderes som mer hensiktsmessige skal bistanden justeres eller falle bort.</article></article><article class="legalArticle" data-lovdata-URL="LTI/forskrift/2011-12-12-1363/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Endringer i bistandsbehovet</span></h2><article class="legalP" id="paragraf-4-ledd-1">Deltaker og arbeidsgiver plikter å melde fra til Arbeids- og velferdsetaten dersom arbeidsforholdet opphører eller behovet for funksjonsassistanse av andre grunner bortfaller eller reduseres.</article><article class="legalP" id="paragraf-4-ledd-2">De plikter også å bidra med opplysninger av betydning for Arbeids- og velferdsetatens vurdering av behovet for videre bistand.</article></article><article class="legalArticle" data-lovdata-URL="LTI/forskrift/2011-12-12-1363/§6" data-name="§6" id="paragraf-5"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Tilskudd/anskaffelse</span></h2><article class="legalP" id="paragraf-5-ledd-1">Stønaden til funksjonsassistanse gis som tilskudd til funksjonsassistentens arbeidsgiver.</article><article class="legalP" id="paragraf-5-ledd-2">Tilskuddet skal dekke direkte lønnsutgifter og arbeidsgiveravgift. Dersom funksjonsassistenten er ansatt som arbeidstaker, dekkes også utgifter til feriepenger og lovpålagte pensjons- og forsikringsordninger. Det kan også gis tilskudd til dokumenterte ekstrautgifter til vikar ved funksjonsassistentens sykdom, ferie eller lignende. Det kan også gis refusjon for reise- og oppholdsutgifter til funksjonsassistent dersom dette er nødvendig ved deltakerens arbeidsrelaterte reiser. Tilskuddet utbetales etterskuddsvis.</article></article><article class="legalArticle" data-lovdata-URL="LTI/forskrift/2011-12-12-1363/§7" data-name="§7" id="paragraf-6"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Forholdet til tiltaksforskriften</span></h2><article class="legalP" id="paragraf-6-ledd-1">Forskrift 11. desember 2008 nr. 1320 om arbeidsrettede tiltak mv. kapittel 1 gjelder for tiltaket så langt det passer.</article></article><article class="legalArticle" data-lovdata-URL="LTI/forskrift/2011-12-12-1363/§8" data-name="§8" id="paragraf-7"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Støtte etter gruppeunntaksforordningen</span></h2><article class="legalP" id="paragraf-7-ledd-1">Støtten er i tråd med det alminnelige gruppeunntaket, jf. forskrift 14. november 2008 nr. 1213 om unntak fra notifikasjonsplikt for offentlig støtte, jf. EØS-avtalens vedlegg XV nr. 1j, artikkel 42 i forordning (EF) nr. 800/2008 (EUT L 214, 9.8.2008, side 3).</article></article><article class="legalArticle" data-lovdata-URL="LTI/forskrift/2011-12-12-1363/§9" data-name="§9" id="paragraf-8"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse</span></h2><article class="legalP" id="paragraf-8-ledd-1">Denne forskriften trer i kraft 1. januar 2012. Forskriften gjelder inntil forsøket er avsluttet.</article><article class="legalP" id="paragraf-8-ledd-2">Forsøket varer til og med 31. desember 2013.</article></article></main></body></html>