<!DOCTYPE html><html lang="no"><head><title>Forskrift om endring i forskrift om arbeidsgiver- og arbeidstakerregisteret</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2011-08-15-838</dd><dt class="dokid">DokumentID</dt><dd class="dokid">LTI/forskrift/2011-08-15-838</dd><dt class="ministry">Departement</dt><dd class="ministry"><ul><li>Arbeidsdepartementet</li></ul></dd><dt class="publishedIn">Publisert i</dt><dd class="publishedIn">I 2011 hefte 8 s 1169</dd><dt class="dateInForce">I kraft fra</dt><dd class="dateInForce">2011-11-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2008-08-18-942</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1997-02-28-19/§25-1</li><li>lov/1997-02-28-19/§25-3</li><li>lov/1975-05-30-18/§54a</li></ul></dd><dt class="dateOfPublication">Kunngjort</dt><dd class="dateOfPublication">2011-08-16 14:30</dd><dt class="journalNumber">Journalnummer</dt><dd class="journalNumber">2011-0652</dd><dt class="titleShort">Korttittel</dt><dd class="titleShort">Endr. i forskrift om AA-registeret</dd><dt class="title">Tittel</dt><dd class="title">Forskrift om endring i forskrift om arbeidsgiver- og arbeidstakerregisteret</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Arbeidsdepartementet 15. august 2011 med hjemmel i lov 28. februar 1997 nr. 19 om folketrygd (folketrygdloven) § 25-1 og § 25-3 og sjømannslov 30. mai 1975 nr. 18 § 54a.</dd><dt class="refid">RefID</dt><dd class="refid">forskrift/2011-08-15-838</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om arbeidsgiver- og arbeidstakerregisteret<ul class="tocSubUl"><li>I<ul class="tocSubUl"><li>§ 5. Melding om arbeidstaker</li><li>§ 6. Meldepliktens omfang</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2011-08-15-838" id="dokument"><h1>Forskrift om endring i forskrift om arbeidsgiver- og arbeidstakerregisteret</h1><section class="section" data-name="kapI" id="kapittel-1" data-lovdata-URL="LTI/forskrift/2011-08-15-838/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 18. august 2008 nr. 942 om arbeidsgiver- og arbeidstakerregisteret gjøres følgende endringer:</article> <article class="defaultP" margin-top="true">§ 3 nr. 1 til 3 skal lyde:<ul class="defaultList"><li data-li-identifier="1." data-name="1."><article class="listArticle" id="kapittel-1-ledd-1-punkt-1"><span class="miscHeadline"><i>Arbeidsgiver</i></span></article></li></ul></article><article class="legalP" id="kapittel-1-ledd-2">Enhver som benytter seg av arbeidstaker for utførelse av arbeid mot vederlag i Norge eller på NOR- eller NIS-registrerte skip og flyttbare innretninger, er å anse som arbeidsgiver etter forskriften. Det samme gjelder den som benytter seg av arbeidstaker i forbindelse med undersøkelse etter og utnyttelse av undersjøiske petroleumsforekomster på den norske kontinentalsokkelen og dertil knyttet virksomhet og arbeid.</article><article class="legalP" id="kapittel-1-ledd-3">Som arbeidsgiver anses i alle tilfeller den som selv eller ved fullmektig utbetaler vederlag som skal innberettes til ligningsmyndighetene. Dette gjelder også for arbeid som utføres på Svalbard, Jan Mayen, norske biland og i utlandet eller på utenlandsregistrerte skip eller flyttbare innretninger.<ul class="defaultList"><li data-li-identifier="2." data-name="2."><article class="listArticle" id="kapittel-1-ledd-3-punkt-1"><span class="miscHeadline"><i>Arbeidstaker</i></span></article></li></ul></article><article class="legalP" id="kapittel-1-ledd-4">Med arbeidstaker menes enhver som arbeider i annens tjeneste for lønn eller annen godtgjørelse.</article><article class="legalP" id="kapittel-1-ledd-5">Ektefelle som arbeider i den andre ektefelles personlige foretak, skal bare regnes som arbeidstaker når arbeidsforholdet gjelder tjeneste på fartøy.<ul class="defaultList"><li data-li-identifier="3." data-name="3."><article class="listArticle" id="kapittel-1-ledd-5-punkt-1"><span class="miscHeadline"><i>Innretninger</i></span></article></li></ul></article><article class="legalP" id="kapittel-1-ledd-6">Med innretninger menes innretning i petroleumsvirksomhet når innretningen er underlagt arbeidsmiljøloven i medhold av forskrift 12. februar 2010 nr. 158 om helse, miljø og sikkerhet i petroleumsvirksomheten og på enkelte landanlegg.</article> <article class="defaultP" margin-top="true">§ 5 skal lyde:</article><article class="futureLegalArticle" data-name="§5" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 5</span>. <span class="legalArticleTitle">Melding om arbeidstaker</span></span><ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-1-punkt-1"><span class="miscHeadline"><i>Meldeplikt</i></span></article></li></ul><article class="legalP" id="kapittel-1-foreslåttparagraf-1-ledd-1">Arbeidsgiver plikter å sende melding om arbeidstaker som nevnt i § 3 nr. 2 til NAV Aa-registeret.<ul class="defaultList"><li data-li-identifier="2." data-name="2."><article class="listArticle" id="kapittel-1-foreslåttparagraf-1-ledd-1-punkt-1"><span class="miscHeadline"><i>Unntak fra meldeplikten</i></span></article></li></ul></article><article class="legalP" id="kapittel-1-foreslåttparagraf-1-ledd-2">Arbeidsgiver har ikke meldeplikt for en arbeidstaker når<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-1-ledd-2-punkt-1"><article class="legalP" id="kapittel-1-foreslåttparagraf-1-ledd-2-punkt-1-ledd-1">lønnsutbetalingene til arbeidstakeren er fritatt for arbeidsgiveravgift etter bestemmelsene i folketrygdloven § 23-2 sjette til åttende ledd,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-1-ledd-2-punkt-2"><article class="legalP" id="kapittel-1-foreslåttparagraf-1-ledd-2-punkt-2-ledd-1">arbeidstakeren er utenlandsk statsborger i arbeid for en internasjonal organisasjon med sete i Norge,</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-1-ledd-2-punkt-3"><article class="legalP" id="kapittel-1-foreslåttparagraf-1-ledd-2-punkt-3-ledd-1">arbeidstakeren skal rapporteres til skattekontoret i henhold til ligningsloven § 6-10,</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-1-ledd-2-punkt-4"><article class="legalP" id="kapittel-1-foreslåttparagraf-1-ledd-2-punkt-4-ledd-1">det gjelder mannskap på Forsvarets fartøyer, unntatt sivilt mannskap på fartøyer som befraktes av Forsvaret,</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-1-ledd-2-punkt-5"><article class="legalP" id="kapittel-1-foreslåttparagraf-1-ledd-2-punkt-5-ledd-1">det gjelder fisker eller fangstmann som er tatt opp i det manntall som er opprettet i medhold av lov om pensjonstrygd for fiskere § 4,</article></article></li><li data-li-identifier="f)" data-name="f)"><article class="listArticle" id="kapittel-1-foreslåttparagraf-1-ledd-2-punkt-6"><article class="legalP" id="kapittel-1-foreslåttparagraf-1-ledd-2-punkt-6-ledd-1">det gjelder lottaker og reder i stilling om bord på fiske- eller fangstfartøy når det brukes som sådant, selv om vedkommende ikke er tatt opp i manntallet nevnt i bokstav e.</article></article></li></ul></article></article> <article class="defaultP" margin-top="true">§ 6 skal lyde:</article><article class="futureLegalArticle" data-name="§6" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 6</span>. <span class="legalArticleTitle">Meldepliktens omfang</span></span><ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-2-punkt-1"><span class="miscHeadline"><i>Melding om inntak</i></span></article></li></ul><article class="legalP" id="kapittel-1-foreslåttparagraf-2-ledd-1">Melding om inntak av en arbeidstaker i tjeneste skal sendes dersom arbeidsforholdet skal vare i minst sju dager og det trolig vil innebære gjennomsnittlig minst fire timers arbeid pr. uke. Det skal også sendes melding om inntak i tjeneste når arbeidstaker gjenopptar arbeid etter endt permisjon/permittering, jf. nr. 2.</article><article class="legalP" id="kapittel-1-foreslåttparagraf-2-ledd-2">For arbeidstakere til sjøs på fartøy eller flyttbar innretning skal det sendes melding om ansettelse, inkludert hvilket skipsregister fartøyet eller innretningen er registrert i (NOR, NIS eller utenlandsk register). Det skal også rapporteres om hvilken type fart fartøyet går i (innenriks-, utenriksfart, turistskip eller oljeboring).</article><article class="legalP" id="kapittel-1-foreslåttparagraf-2-ledd-3">Arbeidsforhold anses å ta til den første dag arbeidstakeren har rett eller plikt til å utføre arbeid.<ul class="defaultList"><li data-li-identifier="2." data-name="2."><article class="listArticle" id="kapittel-1-foreslåttparagraf-2-ledd-3-punkt-1"><span class="miscHeadline"><i>Melding om opphør</i></span></article></li></ul></article><article class="legalP" id="kapittel-1-foreslåttparagraf-2-ledd-4">Arbeidsgiver skal sende melding om opphør når<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-2-ledd-4-punkt-1"><article class="legalP" id="kapittel-1-foreslåttparagraf-2-ledd-4-punkt-1-ledd-1">arbeidsforholdet opphører eller ved permisjoner/permitteringer med eller uten lønn utover 14 dager</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-2-ledd-4-punkt-2"><article class="legalP" id="kapittel-1-foreslåttparagraf-2-ledd-4-punkt-2-ledd-1">gjennomsnittlig arbeidstid pr. uke i et sammenhengende tidsrom på minst to uker er lavere enn 4 timer pr. uke</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-2-ledd-4-punkt-3"><article class="legalP" id="kapittel-1-foreslåttparagraf-2-ledd-4-punkt-3-ledd-1">arbeidstakeren har vært sammenhengende sykmeldt i 12 måneder</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-2-ledd-4-punkt-4"><article class="legalP" id="kapittel-1-foreslåttparagraf-2-ledd-4-punkt-4-ledd-1">arbeidstaker overføres til arbeid som ikke omfattes av forskriften her.</article></article></li></ul></article><article class="legalP" id="kapittel-1-foreslåttparagraf-2-ledd-5">Opphørsmelding skal ikke sendes ved permisjoner/permitteringer der den permitterte har tillitsverv med lønn fra arbeidsgiveren i permisjonstiden. Det skal heller ikke meldes fra dersom arbeidstakeren er inne til repetisjonsøvelse i forsvaret.</article><article class="legalP" id="kapittel-1-foreslåttparagraf-2-ledd-6">Arbeidsforhold anses å opphøre fra det tidspunkt retten eller plikten til å utføre arbeid er falt bort.<ul class="defaultList"><li data-li-identifier="3." data-name="3."><article class="listArticle" id="kapittel-1-foreslåttparagraf-2-ledd-6-punkt-1"><span class="miscHeadline"><i>Melding om endringer</i></span></article></li></ul></article><article class="legalP" id="kapittel-1-foreslåttparagraf-2-ledd-7">Det skal sendes endringsmelding dersom arbeidstakeren skifter yrke, overføres til en annen virksomhet innenfor samme enhet eller endrer avtalt arbeidstid. Hvis en arbeidstaker som er bosatt i Norge forlater landet for mer enn tolv måneder i forbindelse med tjenesten, skal arbeidsgiveren gi særskilt melding om dette. Det samme gjelder selv om oppholdet i utlandet varer mindre enn tolv måneder, men lønnen fra Norge opphører.</article><article class="legalP" id="kapittel-1-foreslåttparagraf-2-ledd-8">For arbeidstakere til sjøs på fartøy skal det i tillegg sendes endringsmelding dersom arbeidstakeren skifter tjeneste til et fartøy som er registrert i et annet skipsregister (NOR, NIS eller utenlandsk register) eller går i annen type fart (innenriks- eller utenriksfart, turistskip eller oljeboring).</article><article class="legalP" id="kapittel-1-foreslåttparagraf-2-ledd-9">Det skal sendes endringsmelding dersom det skjer endringer i de persondata som framgår av maritim blankett for melding om endring til NAV Aa-registeret, med mindre arbeidstakeren er norsk statsborger og bosatt i Norge. Er arbeidstakeren norsk statsborger og bosatt i Norge, skal endringer meldes til Det sentrale folkeregister.<ul class="defaultList"><li data-li-identifier="4." data-name="4."><article class="listArticle" id="kapittel-1-foreslåttparagraf-2-ledd-9-punkt-1"><span class="miscHeadline"><i>Meldingsfrist, blanketter mv.</i></span></article></li></ul></article><article class="legalP" id="kapittel-1-foreslåttparagraf-2-ledd-10">Melding skal sendes til NAV Aa-registeret senest fredag i uken etter at arbeidsforholdet tok til eller opphørte eller den aktuelle endringen skjedde. Meldingen skal inneholde enhetens eller virksomhetens organisasjonsnummer og sendes på papirblankett eller elektronisk skjema fastsatt av Arbeids- og velferdsdirektoratet.</article><article class="legalP" id="kapittel-1-foreslåttparagraf-2-ledd-11">Meldinger kan sendes på maskinlesbart medium i henhold til kravspesifikasjon fastsatt av Arbeids- og velferdsdirektoratet. Meldinger på maskinlesbart medium må leveres minst en gang pr. måned.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2011-08-15-838/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften her trer i kraft 1. november 2011.</article></section></main></body></html>