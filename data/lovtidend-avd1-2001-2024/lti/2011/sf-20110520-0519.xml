<!DOCTYPE html><html lang="no"><head><title>Forskrift om elvesandjeger (Cicindela maritima) som prioritert art</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2011-05-20-519</dd><dt class="dokid">DokumentID</dt><dd class="dokid">LTI/forskrift/2011-05-20-519</dd><dt class="ministry">Departement</dt><dd class="ministry"><ul><li>Miljøverndepartementet</li></ul></dd><dt class="publishedIn">Publisert i</dt><dd class="publishedIn">I 2011 hefte 5 s 647</dd><dt class="dateInForce">I kraft fra</dt><dd class="dateInForce">2011-05-20</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2009-06-19-100/§23</li><li>lov/2009-06-19-100/§24</li><li>lov/2009-06-19-100/§62</li></ul></dd><dt class="dateOfPublication">Kunngjort</dt><dd class="dateOfPublication">2011-05-24 15:25</dd><dt class="journalNumber">Journalnummer</dt><dd class="journalNumber">2011-0355</dd><dt class="titleShort">Korttittel</dt><dd class="titleShort">Forskrift om elvesandjeger som prioritert art</dd><dt class="title">Tittel</dt><dd class="title">Forskrift om elvesandjeger (Cicindela maritima) som prioritert art</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 20. mai 2011 med hjemmel i lov 19. juni 2009 nr. 100 om forvaltning av naturens mangfold (naturmangfoldloven) § 23, § 24 og § 62. Fremmet av Miljøverndepartementet.</dd><dt class="refid">RefID</dt><dd class="refid">forskrift/2011-05-20-519</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om elvesandjeger (Cicindela maritima) som prioritert art<ul class="tocSubUl"><li>§ 1. Elvesandjeger som prioritert art</li><li>§ 2. Formål</li><li>§ 3. Forbud mot uttak, skade og ødeleggelse</li><li>§ 4. Artens økologiske funksjonsområde</li><li>§ 5. Handlingsplan</li><li>§ 6. Skjøtsel</li><li>§ 7. Forvaltningsmyndighet</li><li>§ 8. Akutt flomsikring</li><li>§ 9. Dispensasjon</li><li>§ 10. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2011-05-20-519" id="dokument"><h1>Forskrift om elvesandjeger (Cicindela maritima) som prioritert art</h1><article class="legalArticle" data-lovdata-URL="LTI/forskrift/2011-05-20-519/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Elvesandjeger som prioritert art</span></h2><article class="legalP" id="paragraf-1-ledd-1">Elvesandjeger (<i>Cicindela maritima</i>) utpekes som prioritert art.</article></article><article class="legalArticle" data-lovdata-URL="LTI/forskrift/2011-05-20-519/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Formål</span></h2><article class="legalP" id="paragraf-2-ledd-1">Formålet med forskriften er å ivareta elvesandjeger i samsvar med forvaltningsmålet for arter i naturmangfoldloven § 5 første ledd.</article></article><article class="legalArticle" data-lovdata-URL="LTI/forskrift/2011-05-20-519/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Forbud mot uttak, skade og ødeleggelse</span></h2><article class="legalP" id="paragraf-3-ledd-1">Enhver form for uttak, skade eller ødeleggelse av elvesandjeger er forbudt. Som ødeleggelse regnes graving, masseuttak, utfylling og lagring av masser og andre handlinger dersom de er egnet til å skade, forstyrre eller på annen måte forringe individer av arten.</article></article><article class="legalArticle" data-lovdata-URL="LTI/forskrift/2011-05-20-519/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Artens økologiske funksjonsområde</span></h2><article class="legalP" id="paragraf-4-ledd-1">Som økologisk funksjonsområde for elvesandjeger regnes i forskriften artens leveområder.</article><article class="legalP" id="paragraf-4-ledd-2">I det økologiske funksjonsområdet for elvesandjeger er bruk som tar hensyn til elvesandjegerens leveområder tillatt. Annen bruk er ikke tillatt. Med unntak av de handlinger som er nevnt i tredje ledd, kan forvaltningsmyndigheten inngå avtale med grunneier eller rettighetshaver om hvilke handlinger som skal være tillatt, og hvilke som ikke skal være tillatt. Forbudet etter annet punktum gjelder ikke for handlinger som er regulert i avtalen.</article><article class="legalP" id="paragraf-4-ledd-3">Vegbygging, vassdragsregulering, elveforbygning, motorferdsel, tilplanting og uttak av løsmasser er forbudt.</article><article class="legalP" id="paragraf-4-ledd-4">Dersom bestemmelsene i annet eller tredje ledd medfører en vesentlig vanskeliggjøring av igangværende bruk og et vesentlig tap, kan grunneier kreve at området vernes etter naturmangfoldloven kapittel V eller at det gjøres unntak fra prioriteringen for de aktuelle områdene etter § 8.</article><article class="legalP" id="paragraf-4-ledd-5">Dersom det planlegges inngrep i et økologisk funksjonsområde for elvesandjeger, kan forvaltningsmyndigheten kreve at følgene av det planlagte inngrepet for denne arten klarlegges, i samsvar med naturmangfoldloven § 24 første ledd bokstav c.</article><article class="legalP" id="paragraf-4-ledd-6">Ved vedtak etter annet lovverk, skal hensynet til arten og dens økologiske funksjonsområde ivaretas i samsvar med denne forskriften.</article></article><article class="legalArticle" data-lovdata-URL="LTI/forskrift/2011-05-20-519/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Handlingsplan</span></h2><article class="legalP" id="paragraf-5-ledd-1">Det skal utarbeides handlingsplan med nærmere retningslinjer for forvaltning, skjøtsel eller andre typer tiltak som er nødvendige for å ta vare på artens økologiske funksjonsområder.</article></article><article class="legalArticle" data-lovdata-URL="LTI/forskrift/2011-05-20-519/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Skjøtsel</span></h2><article class="legalP" id="paragraf-6-ledd-1">Forvaltningsmyndigheten, eller den forvaltningsmyndigheten har inngått avtale med, fortrinnsvis grunneier, kan iverksette tiltak i samsvar med naturmangfoldloven § 47, jf. § 24 annet ledd, for å opprettholde eller oppnå den natur- eller kulturtilstanden som er nødvendig for å sikre bevaring av arten.</article></article><article class="legalArticle" data-lovdata-URL="LTI/forskrift/2011-05-20-519/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Forvaltningsmyndighet</span></h2><article class="legalP" id="paragraf-7-ledd-1">Fylkesmannen er forvaltningsmyndighet etter forskriften.</article></article><article class="legalArticle" data-lovdata-URL="LTI/forskrift/2011-05-20-519/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Akutt flomsikring</span></h2><article class="legalP" id="paragraf-8-ledd-1">Ved behov for akutt flomsikring for å sikre menneskers liv, helse eller andre store verdier, skal dette kunne skje uavhengig av forbudene i § 3 og § 4. Ved bruk av motorkjøretøy skal det i etterkant sendes melding til forvaltningsmyndigheten.</article></article><article class="legalArticle" data-lovdata-URL="LTI/forskrift/2011-05-20-519/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Dispensasjon</span></h2><article class="legalP" id="paragraf-9-ledd-1">Fylkesmannen kan, etter søknad, gjøre unntak fra forbudene i § 3, § 4 annet ledd annet punktum og § 4 tredje ledd, i samsvar med naturmangfoldloven § 24 femte ledd.</article><article class="legalP" id="paragraf-9-ledd-2">Gjelder søknaden flere fylker, behandles den av Direktoratet for naturforvaltning.</article><article class="legalP" id="paragraf-9-ledd-3">Kongen kan bestemme at søknad om dispensasjon skal behandles av overordnet forvaltningsorgan.</article><article class="legalP" id="paragraf-9-ledd-4">Ved søknad om dispensasjon fra forskriften, kan forvaltningsorganet kreve at følgene av det planlagte tiltaket for arten klarlegges, i samsvar med naturmangfoldloven § 24 første ledd bokstav c.</article></article><article class="legalArticle" data-lovdata-URL="LTI/forskrift/2011-05-20-519/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse</span></h2><article class="legalP" id="paragraf-10-ledd-1">Forskriften trer i kraft straks.</article></article></main></body></html>