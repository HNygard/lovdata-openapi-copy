<!DOCTYPE html><html lang="no"><head><title>Forskrift om opptak til masterstudier ved Høgskolen i Oslo og Akershus</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2011-12-08-1215</dd><dt class="dokid">DokumentID</dt><dd class="dokid">LTI/forskrift/2011-12-08-1215</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="publishedIn">Publisert i</dt><dd class="publishedIn">I 2011 hefte 12 s 1710</dd><dt class="dateInForce">I kraft fra</dt><dd class="dateInForce">2012-01-01, fra og med opptak til studieåret 2012–2013</dd><dt class="changesToDocuments">Endrer</dt><dd class="changesToDocuments"><ul><li>forskrift/2005-12-01-1795</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-6</li><li>lov/2005-04-01-15/§3-7</li><li>forskrift/2005-12-01-1392/§2</li></ul></dd><dt class="dateOfPublication">Kunngjort</dt><dd class="dateOfPublication">2011-12-15 14:20</dd><dt class="journalNumber">Journalnummer</dt><dd class="journalNumber">2011-0970</dd><dt class="titleShort">Korttittel</dt><dd class="titleShort">Forskrift om opptak til masterstudier ved HiOA</dd><dt class="title">Tittel</dt><dd class="title">Forskrift om opptak til masterstudier ved Høgskolen i Oslo og Akershus</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av styret for Høgskolen i Oslo og Akershus 8. desember 2011 med hjemmel i lov 1. april 2005 nr. 15 om universiteter og høyskoler (universitets- og høyskoleloven) § 3-6 og § 3-7 og forskrift 1. desember 2005 nr. 1392 om krav til mastergrad § 2.</dd><dt class="refid">RefID</dt><dd class="refid">forskrift/2011-12-08-1215</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om opptak til masterstudier ved Høgskolen i Oslo og Akershus<ul class="tocSubUl"><li>§ 1. Virkeområde</li><li>§ 2. Det faglige grunnlag for opptak</li><li>§ 3. Faglig minstekrav for opptak</li><li>§ 4. Beregningsgrunnlaget for faglig minstekrav</li><li>§ 5. Beregning av karakterpoeng</li><li>§ 6. Beregning av tilleggspoeng</li><li>§ 7. Kvoter</li><li>§ 8. Rangering av søkere</li><li>§ 9. Frist for innsending av søknad og for ettersending av dokumentasjon</li><li>§ 10. Forhåndsløfte</li><li>§ 11. Reservering av studieplass</li><li>§ 12. Opptakskomité</li><li>§ 13. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2011-12-08-1215" id="dokument"><h1>Forskrift om opptak til masterstudier ved Høgskolen i Oslo og Akershus</h1><article class="legalArticle" data-lovdata-URL="LTI/forskrift/2011-12-08-1215/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften gjelder for opptak til masterstudier som Høgskolen i Oslo og Akershus tilbyr med sikte på:<ul class="defaultList"><li data-li-identifier="a)" data-name="a)"><article class="listArticle" id="paragraf-1-ledd-1-punkt-1"><article class="legalP" id="paragraf-1-ledd-1-punkt-1-ledd-1">mastergrad av 120 studiepoengs omfang, jf. forskrift om krav til mastergrad § 3</article></article></li><li data-li-identifier="b)" data-name="b)"><article class="listArticle" id="paragraf-1-ledd-1-punkt-2"><article class="legalP" id="paragraf-1-ledd-1-punkt-2-ledd-1">erfaringsbasert mastergrad av 90–120 studiepoengs omfang, jf. forskrift om krav til mastergrad § 5.</article></article></li></ul></article></article><article class="legalArticle" data-lovdata-URL="LTI/forskrift/2011-12-08-1215/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Det faglige grunnlag for opptak</span></h2><article class="numberedLegalP" data-numerator="1" id="paragraf-2-nummer-1">(1) Det fastsettes i studieplanen hva som skal være det faglige grunnlaget i den lavere graden eller det utdanningsløp som mastergraden bygger på, når dette er:<ul class="defaultList"><li data-li-identifier="a)" data-name="a)"><article class="listArticle" id="paragraf-2-nummer-1-punkt-1"><article class="legalP" id="paragraf-2-nummer-1-punkt-1-ledd-1">bachelorgrad</article></article></li><li data-li-identifier="b)" data-name="b)"><article class="listArticle" id="paragraf-2-nummer-1-punkt-2"><article class="legalP" id="paragraf-2-nummer-1-punkt-2-ledd-1">cand.mag.-grad</article></article></li><li data-li-identifier="c)" data-name="c)"><article class="listArticle" id="paragraf-2-nummer-1-punkt-3"><article class="legalP" id="paragraf-2-nummer-1-punkt-3-ledd-1">annen grad eller yrkesutdanning av minimum 3 års omfang</article></article></li><li data-li-identifier="d)" data-name="d)"><article class="listArticle" id="paragraf-2-nummer-1-punkt-4"><article class="legalP" id="paragraf-2-nummer-1-punkt-4-ledd-1">utdanning som i henhold til i lov om universiteter og høyskoler § 3-4 er godkjent som jevngod med ovennevnte grader eller utdanningsløp.</article></article></li></ul></article><article class="numberedLegalP" data-numerator="2" id="paragraf-2-nummer-2">(2) Det fastsettes i studieplanen spesifikke krav til faglig grunnlag innenfor masterstudiets fagområde. Innenfor ett av de nevnte utdanningsløp i første ledd må det inngå:<ul class="defaultList"><li data-li-identifier="a)" data-name="a)"><article class="listArticle" id="paragraf-2-nummer-2-punkt-1"><article class="legalP" id="paragraf-2-nummer-2-punkt-1-ledd-1">fordypning i fag, emne eller emnegruppe av minimum 80 studiepoengs omfang, eller</article></article></li><li data-li-identifier="b)" data-name="b)"><article class="listArticle" id="paragraf-2-nummer-2-punkt-2"><article class="legalP" id="paragraf-2-nummer-2-punkt-2-ledd-1">integrert yrkesrettet utdanning av minimum 120 studiepoengs omfang innenfor fagområdet for mastergraden.</article></article></li></ul></article><article class="numberedLegalP" data-numerator="3" id="paragraf-2-nummer-3">(3) Opptakskomiteen kan i spesielle tilfeller godkjenne andre dokumenterte kvalifikasjoner som helt eller delvis likeverdige med disse utdanningsløpene.</article><article class="numberedLegalP" data-numerator="4" id="paragraf-2-nummer-4">(4) For opptak til erfaringsbaserte masterstudier i samsvar med forskrift om krav til mastergrad § 5, kreves i tillegg minst 2 års relevant yrkespraksis. Det fastsettes i studieplanen hva som er relevant yrkespraksis. Det kan i studieplanen fastsettes krav om mer enn 2 års yrkespraksis. Praksis skal være avlagt etter endt grunnutdanning.</article></article><article class="legalArticle" data-lovdata-URL="LTI/forskrift/2011-12-08-1215/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Faglig minstekrav for opptak</span></h2><article class="numberedLegalP" data-numerator="1" id="paragraf-3-nummer-1">(1) For søkere med bokstavkarakterer er det faglige minstekravet for opptak C.</article><article class="numberedLegalP" data-numerator="2" id="paragraf-3-nummer-2">(2) For søkere med tallkarakterer er det faglige minstekravet for opptak 2,7.</article><article class="numberedLegalP" data-numerator="3" id="paragraf-3-nummer-3">(3) Søkere med utenlandsk utdanning fra land utenfor Norden må dokumentere at de oppfyller krav til norsk- og engelskkunnskaper i henhold til krav i forskrift om opptak til høyere utdanning. Krav til norskkunnskaper gjelder ikke dersom både obligatoriske deler av studiet og den aktuelle spesialiseringen i sin helhet foregår på engelsk.</article><article class="numberedLegalP" data-numerator="4" id="paragraf-3-nummer-4">(4) Opptakskomitéen selv kan i helt spesielle tilfeller dispensere fra det faglige minstekravet.</article></article><article class="legalArticle" data-lovdata-URL="LTI/forskrift/2011-12-08-1215/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Beregningsgrunnlaget for faglig minstekrav</span></h2><article class="numberedLegalP" data-numerator="1" id="paragraf-4-nummer-1">(1) Der det faglige grunnlaget er vurdert med bokstavkarakterer, må gjennomsnittskarakteren for de eksamener som inngår i det faglige grunnlaget på 180 studiepoeng være C eller bedre. Ved beregningen benyttes karakterene fra de enkelte emnene i det faglige grunnlaget, med vekting ut fra emnenes omfang i studiepoeng.</article><article class="numberedLegalP" data-numerator="2" id="paragraf-4-nummer-2">(2) Der det faglige grunnlaget er vurdert med tallkarakterer, må gjennomsnittskarakteren for de eksamener som inngår i det faglige grunnlaget på 180 studiepoeng være 2,7 eller bedre. Ved beregningen benyttes karakterene fra de enkelte emnene i det faglige grunnlaget, med vekting ut fra emnenes omfang.</article><article class="numberedLegalP" data-numerator="3" id="paragraf-4-nummer-3">(3) Der det faglige grunnlaget er vurdert med både tallkarakterer og bokstavkarakterer, må snittet tilsvare tallverdien for C, slik det framgår av poengtabellen i denne forskrift § 5.</article><article class="numberedLegalP" data-numerator="4" id="paragraf-4-nummer-4">(4) Karakteren fra praksis skal ikke tas med i beregningsgrunnlaget.</article><article class="numberedLegalP" data-numerator="5" id="paragraf-4-nummer-5">(5) Der det faglige grunnlaget ikke kan poengberegnes, må vurderingen av om søker oppfyller det faglige minstekravet vurderes skjønnsmessig.</article></article><article class="legalArticle" data-lovdata-URL="LTI/forskrift/2011-12-08-1215/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Beregning av karakterpoeng</span></h2><article class="numberedLegalP" data-numerator="1" id="paragraf-5-nummer-1">(1) Følgende tallverdier benyttes for bokstavkarakterer: A = 10 poeng, B = 8 poeng, C = 6 poeng, D = 4 poeng, E = 2 poeng.</article><article class="numberedLegalP" data-numerator="2" id="paragraf-5-nummer-2">(2) Følgende tallverdier benyttes for tallkarakterer: 1,0–2,1 = 10 poeng, 2,2–2,5 = 8 poeng, 2,6–2,7 = 6 poeng, 2,8–3,0 = 4 poeng, 3,1–4,0 = 2 poeng.</article><article class="numberedLegalP" data-numerator="3" id="paragraf-5-nummer-3">(3) Følgende tallverdier benyttes for tallkarakterer når det faglige grunnlaget for opptak er innenfor teknologiske fag, realfag og tilsvarende: 1,0–1,5 = 10 poeng, 1,6–2,1 = 8 poeng, 2,2–2,7 = 6 poeng, 2,8–3,4 = 4 poeng, 3,5–4,0 = 2 poeng.</article><article class="numberedLegalP" data-numerator="4" id="paragraf-5-nummer-4">(4) Følgende tallverdi benyttes for karakteren bestått: 6 poeng.</article></article><article class="legalArticle" data-lovdata-URL="LTI/forskrift/2011-12-08-1215/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Beregning av tilleggspoeng</span></h2><article class="numberedLegalP" data-numerator="1" id="paragraf-6-nummer-1">(1) Det gis tilleggspoeng (utdanningspoeng) for relevant utdanning utover minstekravet på følgende måte: 0,5 poeng per 30 studiepoeng, maksimalt 2 poeng. Det skal framgå av studieplan for det enkelte studium hva som er relevant utdanning.</article><article class="numberedLegalP" data-numerator="2" id="paragraf-6-nummer-2">(2) Det gis tilleggspoeng (praksispoeng) for relevant yrkespraksis utover minstekravet på følgende måte: 0,5 poeng per halvår i inntil 2 år, maksimalt 2 poeng. Det skal framgå av studieplan for det enkelte studium hva som er relevant yrkespraksis. Relevant praksis skal være minimum 50&#xa0;% stilling i ett år eller hel stilling i et halvt år.</article><article class="numberedLegalP" data-numerator="3" id="paragraf-6-nummer-3">(3) Det kan hvis helt spesielle grunner gjør seg gjeldende, fastsettes i studieplanen at det gis ytterligere inntill 2 tilleggspoeng for spesiell yrkespraksis, utdanning eller annen aktivitet.</article></article><article class="legalArticle" data-lovdata-URL="LTI/forskrift/2011-12-08-1215/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Kvoter</span></h2><article class="numberedLegalP" data-numerator="1" id="paragraf-7-nummer-1">(1) Ved opptak til masterstudier etter forskrift om krav til mastergrad § 3 skal minimum 25&#xa0;% av studieplassene forbeholdes søkere som kun konkurrerer på grunnlag av karakterpoeng. Prosentvis andel for det enkelte masterstudium fastsettes i studieplanen. Søkere innenfor kvoten som ikke når opp konkurrerer videre i neste kvote.</article><article class="numberedLegalP" data-numerator="2" id="paragraf-7-nummer-2">(2) Søkere som konkurrerer i kvoten med tilleggspoeng i tillegg til karakterpoeng, må kunne poengberegnes.</article><article class="numberedLegalP" data-numerator="3" id="paragraf-7-nummer-3">(3) Ved opptak til masterstudier etter forskrift om krav til mastergrad § 3 som retter seg mot internasjonale søkere, kan det i studieplanen fastsettes at inntil 50&#xa0;% av studieplassene forbeholdes utenlandske søkere.</article></article><article class="legalArticle" data-lovdata-URL="LTI/forskrift/2011-12-08-1215/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Rangering av søkere</span></h2><article class="numberedLegalP" data-numerator="1" id="paragraf-8-nummer-1">(1) Dersom det er flere kvalifiserte søkere enn antall studieplasser, rangeres søkerne innbyrdes på følgende måte:<ul class="defaultList"><li data-li-identifier="a)" data-name="a)"><article class="listArticle" id="paragraf-8-nummer-1-punkt-1"><article class="legalP" id="paragraf-8-nummer-1-punkt-1-ledd-1">Søkere som konkurrerer med karakterpoeng uten tilleggspoeng, rangeres på grunnlag av karakterpoeng fra det faglige grunnlaget.</article></article></li><li data-li-identifier="b)" data-name="b)"><article class="listArticle" id="paragraf-8-nummer-1-punkt-2"><article class="legalP" id="paragraf-8-nummer-1-punkt-2-ledd-1">Søkere som konkurrerer med tilleggspoeng, rangeres på grunnlag av karakterpoeng fra det faglige grunnlaget pluss oppnådde tilleggspoeng.</article></article></li><li data-li-identifier="c)" data-name="c)"><article class="listArticle" id="paragraf-8-nummer-1-punkt-3"><article class="legalP" id="paragraf-8-nummer-1-punkt-3-ledd-1">Kvalifiserte søkere som ikke kan poengberegnes, rangeres i forhold til poengberegnede søkere ut fra en skjønnsmessig vurdering av det faglige grunnlaget. Opptak på dette grunnlaget krever kunnskaper og ferdigheter som vurderes som likeverdig med søkere som får tilbud om opptak etter rangering på grunnlag av poengberegning.</article></article></li></ul></article><article class="numberedLegalP" data-numerator="2" id="paragraf-8-nummer-2">(2) Søkere med høy poengsum rangeres foran søkere med lav poengsum. Ved lik poengsum gjelder følgende:<ul class="defaultList"><li data-li-identifier="a)" data-name="a)"><article class="listArticle" id="paragraf-8-nummer-2-punkt-1"><article class="legalP" id="paragraf-8-nummer-2-punkt-1-ledd-1">Ved for øvrig lik poengsum rangeres eldre søkere foran yngre.</article></article></li><li data-li-identifier="b)" data-name="b)"><article class="listArticle" id="paragraf-8-nummer-2-punkt-2"><article class="legalP" id="paragraf-8-nummer-2-punkt-2-ledd-1">Det kan fastsettes i den enkelte studieplan at det underrepresenterte kjønn skal prioriteres først.</article></article></li></ul></article><article class="numberedLegalP" data-numerator="3" id="paragraf-8-nummer-3">(3) Søkere som har flere mulige rangeringsgrunnlag, skal poengberegnes på den måten som gir gunstigst resultat for søkeren.</article></article><article class="legalArticle" data-lovdata-URL="LTI/forskrift/2011-12-08-1215/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Frist for innsending av søknad og for ettersending av dokumentasjon</span></h2><article class="numberedLegalP" data-numerator="1" id="paragraf-9-nummer-1">(1) Ordinær søknadsfrist for opptak til høstsemesteret er 1. mars og for opptak til vårsemesteret 1. september.</article><article class="numberedLegalP" data-numerator="2" id="paragraf-9-nummer-2">(2) For søkere fra land utenfor EU/EØS-området med utdanning fra land utenfor Norden er søknadsfristen 15. desember for masterstudier med oppstart i høstsemesteret og 1. august for masterstudier med oppstart i vårsemesteret.</article><article class="numberedLegalP" data-numerator="3" id="paragraf-9-nummer-3">(3) All utdanning, praksis og andre forhold som skal gi grunnlag for opptak, må være dokumentert ved søknadsfristens utløp. Resultater som har betydning for søknadsbehandlingen, men som foreligger først etter søknadsfristen, kan ettersendes.</article><article class="numberedLegalP" data-numerator="4" id="paragraf-9-nummer-4">(4) Det skal ved søknadsbehandlingen så langt det er praktisk mulig tas hensyn til dokumentasjon av eksamen som avlegges eller praksis som fullføres etter søknadsfristen. Frist for ettersending av dokumentasjon for masterstudier med oppstart i høstsemesteret er normalt 1. juli og 1. desember for masterstudier med oppstart i vårsemesteret.</article></article><article class="legalArticle" data-lovdata-URL="LTI/forskrift/2011-12-08-1215/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Forhåndsløfte</span></h2><article class="legalP" id="paragraf-10-ledd-1">Forhåndsløfte kan gis til søkere som er kvalifisert for opptak på søknadstidspunktet og som med god margin ville kommet inn ved siste års opptak.</article></article><article class="legalArticle" data-lovdata-URL="LTI/forskrift/2011-12-08-1215/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Reservering av studieplass</span></h2><article class="legalP" id="paragraf-11-ledd-1">Tildelt studieplass kan reserveres til neste opptak dersom det foreligger tungtveiende grunner. Ytterligere utsettelse innvilges ikke.</article></article><article class="legalArticle" data-lovdata-URL="LTI/forskrift/2011-12-08-1215/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Opptakskomité</span></h2><article class="legalP" id="paragraf-12-ledd-1">Fakultetsstyret oppnevner opptakskomité(er). En opptakskomité skal bestå av minimum tre representanter, hvorav minst én studentrepresentant.</article></article><article class="legalArticle" data-lovdata-URL="LTI/forskrift/2011-12-08-1215/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttredelse</span></h2><article class="legalP" id="paragraf-13-ledd-1">Forskriften trer i kraft 1. januar 2012 og gjelder fra og med opptak til studieåret 2012–2013. Samtidig oppheves forskrift 1. desember 2005 nr. 1795 om opptak til masterstudier ved Høgskolen i Oslo.</article></article></main></body></html>