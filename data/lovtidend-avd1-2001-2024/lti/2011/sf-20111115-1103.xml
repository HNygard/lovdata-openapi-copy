<!DOCTYPE html><html lang="no"><head><title>Forskrift om rettigheter og bruk av tvang under opphold i barneverninstitusjon</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2011-11-15-1103</dd><dt class="dokid">DokumentID</dt><dd class="dokid">LTI/forskrift/2011-11-15-1103</dd><dt class="ministry">Departement</dt><dd class="ministry"><ul><li>Barne- og likestillingsdepartementet</li></ul></dd><dt class="publishedIn">Publisert i</dt><dd class="publishedIn">I 2011 hefte 10 s 1424</dd><dt class="dateInForce">I kraft fra</dt><dd class="dateInForce">2012-03-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2002-12-12-1594</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1992-07-17-100/§5-9</li></ul></dd><dt class="dateOfPublication">Kunngjort</dt><dd class="dateOfPublication">2011-11-18 14:30</dd><dt class="journalNumber">Journalnummer</dt><dd class="journalNumber">2011-0841</dd><dt class="titleShort">Korttittel</dt><dd class="titleShort">Rettighetsforskriften</dd><dt class="title">Tittel</dt><dd class="title">Forskrift om rettigheter og bruk av tvang under opphold i barneverninstitusjon</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Barne-, likestillings- og inkluderingsdepartementet 15. november 2011 med hjemmel i lov 17. juli 1992 nr. 100 om barneverntjenester (barnevernloven) § 5-9 fjerde ledd.</dd><dt class="refid">RefID</dt><dd class="refid">forskrift/2011-11-15-1103</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om rettigheter og bruk av tvang under opphold i barneverninstitusjon<ul class="tocSubUl"><li>Kapittel 1. Generelle bestemmelser<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Forbud mot innskrenkninger i beboernes rettigheter</li><li>§ 4. Taushetsplikt</li><li>§ 5. Behandling av og innsyn i personopplysninger</li><li>§ 6. Oppbevaring av økonomiske midler m.m.</li></ul></li><li>Kapittel 2. Beboernes rettigheter<ul class="tocSubUl"><li>§ 7. Vern om personlig integritet</li><li>§ 8. Medisinsk tilsyn og behandling</li><li>§ 9. Adgangen til å bevege seg innenfor og utenfor institusjonens område</li><li>§ 10. Samvær og besøk i institusjonen</li><li>§ 11. Elektroniske kommunikasjonsmidler</li></ul></li><li>Kapittel 3. Tvang og andre inngrep i den personlige integritet<ul class="tocSubUl"><li>§ 12. Krav til forebygging</li><li>§ 13. Forbud mot bruk av tvang eller makt</li><li>§ 14. Tvang i akutte faresituasjoner</li><li>§ 15. Kroppsvisitasjon</li><li>§ 16. Ransaking av rom og eiendeler</li><li>§ 17. Beslaglegging, tilintetgjøring eller overlevering til politiet</li><li>§ 18. Beboernes korrespondanse</li><li>§ 19. Rusmiddeltesting</li><li>§ 20. Tilbakeføring ved rømming</li></ul></li><li>Kapittel 4. Særlige regler ved plassering etter § 4-24 og § 4-26<ul class="tocSubUl"><li>§ 21. Forskriftens anvendelse overfor beboere plassert etter § 4-24 og § 4-26</li><li>§ 22. Begrensninger i adgangen til å bevege seg innenfor og utenfor institusjonens område</li><li>§ 23. Besøk i institusjonen</li><li>§ 24. Elektroniske kommunikasjonsmidler</li><li>§ 25. Rusmiddeltesting</li></ul></li><li>Kapittel 5. Saksbehandling og klage<ul class="tocSubUl"><li>§ 26. Krav til enkeltvedtak og andre avgjørelser</li><li>§ 27. Klage over brudd på forskriften</li></ul></li><li>Kapittel 6. Ikrafttredelse og overgangsregler<ul class="tocSubUl"><li>§ 28. Ikrafttredelse</li><li>§ 29. Overgangsregler</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2011-11-15-1103" id="dokument"><h1>Forskrift om rettigheter og bruk av tvang under opphold i barneverninstitusjon</h1><section class="section" data-name="kap1" id="kapittel-1" data-lovdata-URL="LTI/forskrift/2011-11-15-1103/KAPITTEL_1"><h2>Kapittel 1. Generelle bestemmelser</h2><article class="legalArticle" data-lovdata-URL="LTI/forskrift/2011-11-15-1103/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Formålet med denne forskriften er å sikre at institusjonen gir beboerne forsvarlig omsorg og behandling. Institusjonens ansvar for å gi forsvarlig omsorg innebærer blant annet å gi beboerne vern og beskyttelse, tydelige rammer for å sikre trygghet og god utvikling, oppfølging av skole- og opplæringstilbud og fritidsaktiviteter, stabil og god voksenkontakt, opplevelse av mestring og å bli sett og hørt, samt å lære beboerne respekt og toleranse. Hva som er å anse som forsvarlig omsorg vil blant annet avhenge av beboerens alder og modenhet og formålet med plasseringen.</article><article class="legalP" id="kapittel-1-paragraf-1-ledd-2">Formålet er videre å sikre at beboerne blir behandlet hensynsfullt og med respekt for den enkeltes integritet, og at rettssikkerheten til beboerne blir ivaretatt.</article><article class="legalP" id="kapittel-1-paragraf-1-ledd-3">Barnets beste skal være et grunnleggende hensyn ved alle handlinger som berører beboeren.</article></article><article class="legalArticle" data-lovdata-URL="LTI/forskrift/2011-11-15-1103/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Forskriften gjelder ved alle plasseringer av barn og unge på institusjoner som omfattes av barnevernloven kapittel 5 og omsorgssentre for mindreårige som omfattes av barnevernloven kapittel 5A.</article></article><article class="legalArticle" data-lovdata-URL="LTI/forskrift/2011-11-15-1103/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Forbud mot innskrenkninger i beboernes rettigheter</span></h3><article class="legalP" id="kapittel-1-paragraf-3-ledd-1">Husordensregler, rutiner eller lignende kan ikke innskrenke beboernes rettigheter etter denne forskriften og må ikke anvendes på en måte som vil være urimelig overfor beboeren i det enkelte tilfellet.</article><article class="legalP" id="kapittel-1-paragraf-3-ledd-2">Det er ikke adgang til å nekte beboeren besøk av og annen kontakt med advokat, barneverntjeneste, tilsynsmyndighet, helsepersonell som er beboerens behandler, prest, annen sjelesørger eller lignende.</article></article><article class="legalArticle" data-lovdata-URL="LTI/forskrift/2011-11-15-1103/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Taushetsplikt</span></h3><article class="legalP" id="kapittel-1-paragraf-4-ledd-1">Enhver som utfører tjeneste eller arbeid for institusjonen, har taushetsplikt etter barnevernloven § 6-7.</article></article><article class="legalArticle" data-lovdata-URL="LTI/forskrift/2011-11-15-1103/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Behandling av og innsyn i personopplysninger</span></h3><article class="legalP" id="kapittel-1-paragraf-5-ledd-1">Personopplysninger skal behandles i henhold til personopplysningsloven med forskrifter.</article><article class="legalP" id="kapittel-1-paragraf-5-ledd-2">Beboerens rett til å se opplysninger om seg selv er regulert i personopplysningsloven § 18 mv.</article></article><article class="legalArticle" data-lovdata-URL="LTI/forskrift/2011-11-15-1103/§6" data-name="§6" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Oppbevaring av økonomiske midler m.m.</span></h3><article class="legalP" id="kapittel-1-paragraf-6-ledd-1">Institusjonen skal sørge for at beboerne kan oppbevare private eiendeler, penger mv. på en forsvarlig måte. Dersom en beboer av hensyn til f.eks. alder ikke kan ta hånd om slike eiendeler, har institusjonen plikt til å oppbevare dem på en forsvarlig måte.</article><article class="legalP" id="kapittel-1-paragraf-6-ledd-2">Institusjonen skal føre oversikt over penger og private eiendeler som den mottar til oppbevaring fra beboeren.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2011-11-15-1103/KAPITTEL_2"><h2>Kapittel 2. Beboernes rettigheter</h2><article class="legalArticle" data-lovdata-URL="LTI/forskrift/2011-11-15-1103/§7" data-name="§7" id="kapittel-2-paragraf-1"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Vern om personlig integritet</span></h3><article class="legalP" id="kapittel-2-paragraf-1-ledd-1">Institusjonen skal drives på en slik måte at beboerens personlige integritet blir ivaretatt.</article><article class="legalP" id="kapittel-2-paragraf-1-ledd-2">Den enkelte beboer skal selv kunne bestemme i personlige spørsmål så langt dette lar seg forene med formålet med plasseringen og institusjonens ansvar for å gi forsvarlig omsorg for den enkelte, herunder er forenlig med beboerens alder og modenhet. Likeså skal bestemmelsesretten la seg forene med institusjonens ansvar for driften, herunder ansvaret for trygghet og trivsel for alle på institusjonen.</article><article class="legalP" id="kapittel-2-paragraf-1-ledd-3">Innenfor de rammer som følger av annet ledd skal institusjonen bl.a.:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-1-ledd-3-punkt-1"><article class="legalP" id="kapittel-2-paragraf-1-ledd-3-punkt-1-ledd-1">sørge for at beboeren får ivaretatt retten til å bli hørt og retten til medbestemmelse, herunder får delta ved utformingen av institusjonens daglige liv og ved avgjørelsen av andre forhold som berører beboeren,</article></article></li><li data-li-identifier="b)" data-name="b)"><article class="listArticle" id="kapittel-2-paragraf-1-ledd-3-punkt-2"><article class="legalP" id="kapittel-2-paragraf-1-ledd-3-punkt-2-ledd-1">legge til rette for at beboeren får ivaretatt sine personlige interesser og delta i ønskede fritidsaktiviteter,</article></article></li><li data-li-identifier="c)" data-name="c)"><article class="listArticle" id="kapittel-2-paragraf-1-ledd-3-punkt-3"><article class="legalP" id="kapittel-2-paragraf-1-ledd-3-punkt-3-ledd-1">vise respekt for og ta hensyn til beboerens og foreldrenes livssyn og kulturelle bakgrunn,</article></article></li><li data-li-identifier="d)" data-name="d)"><article class="listArticle" id="kapittel-2-paragraf-1-ledd-3-punkt-4"><article class="legalP" id="kapittel-2-paragraf-1-ledd-3-punkt-4-ledd-1">vise respekt for beboerens rett til tanke-, samvittighets- og religionsfrihet.</article></article></li></ul></article><article class="legalP" id="kapittel-2-paragraf-1-ledd-4">Beboeren skal ikke utsettes for utilbørlig påvirkning eller påtrykk av livssynsmessig, politisk eller ideologisk art.</article></article><article class="legalArticle" data-lovdata-URL="LTI/forskrift/2011-11-15-1103/§8" data-name="§8" id="kapittel-2-paragraf-2"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Medisinsk tilsyn og behandling</span></h3><article class="legalP" id="kapittel-2-paragraf-2-ledd-1">Institusjonen plikter å ha skriftlige rutiner som ivaretar beboerens rett til nødvendig medisinsk tilsyn og behandling.</article><article class="legalP" id="kapittel-2-paragraf-2-ledd-2">Barn og unge som blir akuttplassert skal tilses av lege før inntak, snarest mulig etter inntak eller senest i løpet av inntaksdøgnet.</article></article><article class="legalArticle" data-lovdata-URL="LTI/forskrift/2011-11-15-1103/§9" data-name="§9" id="kapittel-2-paragraf-3"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Adgangen til å bevege seg innenfor og utenfor institusjonens område</span></h3><article class="legalP" id="kapittel-2-paragraf-3-ledd-1">Beboeren skal ha rett til å bevege seg innenfor og utenfor institusjonens område, med de begrensninger som fastsettes ut fra institusjonens ansvar for å gi forsvarlig omsorg for den enkelte og ansvaret for trygghet og trivsel for alle på institusjonen.</article><article class="legalP" id="kapittel-2-paragraf-3-ledd-2">Beboeren skal i størst mulig grad kunne nyttiggjøre seg de tilbud som finnes i lokalsamfunnet, herunder skole-, opplærings- og fritidstilbud.</article></article><article class="legalArticle" data-lovdata-URL="LTI/forskrift/2011-11-15-1103/§10" data-name="§10" id="kapittel-2-paragraf-4"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Samvær og besøk i institusjonen</span></h3><article class="legalP" id="kapittel-2-paragraf-4-ledd-1">Beboeren skal fritt kunne motta besøk og ha det samvær med andre som hun/han ønsker under institusjonsoppholdet, med mindre noe annet følger av fylkesnemndas eller barneverntjenestens vedtak. Institusjonen kan ikke begrense samvær som følger av fylkesnemndas eller barneverntjenestens vedtak. Institusjonen kan likevel begrense annet samvær og besøk i kraft av sitt ansvar for å gi forsvarlig omsorg for den enkelte. Institusjonen kan også fastsette regler ut fra institusjonens ansvar for driften, herunder hensynet til trygghet og trivsel for alle på institusjonen.</article><article class="legalP" id="kapittel-2-paragraf-4-ledd-2">Institusjonen skal legge forholdene til rette slik at det kan gjennomføres gode samvær og besøk for den enkelte beboer.</article></article><article class="legalArticle" data-lovdata-URL="LTI/forskrift/2011-11-15-1103/§11" data-name="§11" id="kapittel-2-paragraf-5"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Elektroniske kommunikasjonsmidler</span></h3><article class="legalP" id="kapittel-2-paragraf-5-ledd-1">Beboeren skal fritt kunne benytte elektroniske kommunikasjonsmidler under institusjonsoppholdet. Institusjonen kan likevel begrense og i enkelttilfeller nekte bruken i kraft av sitt ansvar for å gi forsvarlig omsorg for den enkelte og sitt ansvar for driften, herunder hensynet til trygghet og trivsel for alle på institusjonen.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2011-11-15-1103/KAPITTEL_3"><h2>Kapittel 3. Tvang og andre inngrep i den personlige integritet</h2><article class="legalArticle" data-lovdata-URL="LTI/forskrift/2011-11-15-1103/§12" data-name="§12" id="kapittel-3-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Krav til forebygging</span></h3><article class="legalP" id="kapittel-3-paragraf-1-ledd-1">Bruk av tvang og andre inngrep i den personlige integritet skal ikke benyttes i større grad enn det som er nødvendig for formålet. Andre fremgangsmåter skal være prøvd først.</article></article><article class="legalArticle" data-lovdata-URL="LTI/forskrift/2011-11-15-1103/§13" data-name="§13" id="kapittel-3-paragraf-2"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Forbud mot bruk av tvang eller makt</span></h3><article class="legalP" id="kapittel-3-paragraf-2-ledd-1">Tvangsmedisinering, fysisk refsing, isolasjon, mekaniske tvangsmidler eller annen bruk av fysisk tvang eller makt er ikke tillatt verken i straffe-, behandlings- eller oppdragelsesøyemed. Mindre inngripende fysisk tvang eller makt, som for eksempel kortvarig fastholding eller bortvisning fra fellesrom, kan imidlertid anvendes når dette er åpenbart nødvendig som ledd i institusjonens ansvar for å gi forsvarlig omsorg eller av hensyn til trygghet og trivsel for alle på institusjonen.</article></article><article class="legalArticle" data-lovdata-URL="LTI/forskrift/2011-11-15-1103/§14" data-name="§14" id="kapittel-3-paragraf-3"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Tvang i akutte faresituasjoner</span></h3><article class="legalP" id="kapittel-3-paragraf-3-ledd-1">Dersom det er uomgjengelig nødvendig for å avverge fare for skade på person eller vesentlig skade på eiendom, kan det etter alminnelige nødretts- og nødvergebetraktninger, jf. straffeloven § 47 og § 48, anvendes nødvendig tvang. Det er imidlertid en forutsetning at lempeligere midler vurderes som nytteløse eller har vist seg åpenbart forgjeves eller utilstrekkelige.</article><article class="legalP" id="kapittel-3-paragraf-3-ledd-2">Tvangsbruken må i slike tilfeller ikke overstige det som er nødvendig for å avverge skaden. Tiltaket skal opphøre straks skaden eller faren er avverget.</article><article class="legalP" id="kapittel-3-paragraf-3-ledd-3">Dersom situasjonen gjør det nødvendig å isolere beboeren, jf. første ledd, skal minst en av personalet alltid være til stede i rommet eller i naborom med ulåst dør. Isolering av beboeren er bare tillatt i rom med vindu og med minst 8 m<sup>2</sup> gulvflate. Dette kan besluttes av institusjonens leder eller den lederen gir fullmakt.</article></article><article class="legalArticle" data-lovdata-URL="LTI/forskrift/2011-11-15-1103/§15" data-name="§15" id="kapittel-3-paragraf-4"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Kroppsvisitasjon</span></h3><article class="legalP" id="kapittel-3-paragraf-4-ledd-1">Institusjonens leder eller den lederen gir fullmakt kan, ved inntak eller under oppholdet i institusjonen, bestemme at det skal foretas kroppsvisitasjon av en beboer dersom det foreligger begrunnet mistanke om at beboeren besitter tyvegods, farlige gjenstander, rusmidler eller andre skadelige medikamenter, for eksempel dopingmidler, samt utstyr til bruk av rusmidler og andre skadelige medikamenter.</article><article class="legalP" id="kapittel-3-paragraf-4-ledd-2">Kroppsvisitasjon kan bare omfatte kroppens overflater, munnhulen samt gjennomsøking av klær.</article><article class="legalP" id="kapittel-3-paragraf-4-ledd-3">Dersom beboeren eller den ansatte som skal foreta kroppsvisitasjon ønsker det, skal kroppsvisitasjon gjennomføres med to ansatte til stede. Kroppsvisitasjonen skal foretas av en person av samme kjønn som beboeren, og skal skje så skånsomt som mulig.</article></article><article class="legalArticle" data-lovdata-URL="LTI/forskrift/2011-11-15-1103/§16" data-name="§16" id="kapittel-3-paragraf-5"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Ransaking av rom og eiendeler</span></h3><article class="legalP" id="kapittel-3-paragraf-5-ledd-1">Institusjonens leder eller den lederen gir fullmakt kan, ved inntak eller under oppholdet i institusjonen, bestemme at det skal foretas ransaking av beboerens rom eller eiendeler dersom det foreligger begrunnet mistanke om at beboeren besitter tyvegods, farlige gjenstander, rusmidler eller andre skadelige medikamenter, for eksempel dopingmidler, samt utstyr til bruk av rusmidler og andre skadelige medikamenter.</article><article class="legalP" id="kapittel-3-paragraf-5-ledd-2">Ransaking av rom og eiendeler skal foretas mens beboeren er til stede, med mindre dette er uforholdsmessig vanskelig fordi beboeren har forlatt institusjonen uten samtykke, ikke ønsker å være til stede eller lignende. Ransakingen skal skje så skånsomt som mulig.</article></article><article class="legalArticle" data-lovdata-URL="LTI/forskrift/2011-11-15-1103/§17" data-name="§17" id="kapittel-3-paragraf-6"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Beslaglegging, tilintetgjøring eller overlevering til politiet</span></h3><article class="legalP" id="kapittel-3-paragraf-6-ledd-1">Farlige gjenstander, rusmidler og andre skadelige medikamenter, for eksempel dopingmidler, samt utstyr til bruk av rusmidler og andre skadelige medikamenter som blir funnet ved inntak eller under opphold i institusjonen, skal beslaglegges og kan enten oppbevares på institusjonen, tilintetgjøres eller overleveres til politiet. Ulovlige gjenstander, rusmidler eller medikamenter skal overleveres til politiet. Tyvegods som beslaglegges skal overleveres til politiet eller tilbakeleveres til rette eier.</article></article><article class="legalArticle" data-lovdata-URL="LTI/forskrift/2011-11-15-1103/§18" data-name="§18" id="kapittel-3-paragraf-7"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Beboernes korrespondanse</span></h3><article class="legalP" id="kapittel-3-paragraf-7-ledd-1">Det er ikke tillatt å føre kontroll med beboernes korrespondanse, herunder elektronisk korrespondanse. Beboerne skal fritt kunne sende og motta post. Post som kommer inn til institusjonen kan likevel kontrolleres når det er begrunnet mistanke om at forsendelsen inneholder rusmidler eller farlige gjenstander.</article><article class="legalP" id="kapittel-3-paragraf-7-ledd-2">Kontrollen skal foregå ved at posten åpnes av institusjonens leder eller den lederen gir fullmakt i nærvær av postens mottaker eller avsender.</article><article class="legalP" id="kapittel-3-paragraf-7-ledd-3">Ved klage over vedtak om kontroll skal ikke kontrollen foretas før klagebehandlingen er avsluttet.</article></article><article class="legalArticle" data-lovdata-URL="LTI/forskrift/2011-11-15-1103/§19" data-name="§19" id="kapittel-3-paragraf-8"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Rusmiddeltesting</span></h3><article class="legalP" id="kapittel-3-paragraf-8-ledd-1">Institusjonen kan ikke kreve at beboeren avlegger urinprøver.</article><article class="legalP" id="kapittel-3-paragraf-8-ledd-2">Beboeren kan samtykke til å avlegge urinprøver. Samtykke kan gis under oppholdet. Samtykket skal være skriftlig. Er beboeren under 15 år, skal også de som har foreldreansvaret samtykke. Dersom barneverntjenesten har overtatt omsorgen etter barnevernloven, er det barneverntjenesten som også skal samtykke. For beboere plassert i omsorgssentre skal statlig regional barnevernmyndighet samtykke. Samtykket kan når som helst trekkes tilbake.</article><article class="legalP" id="kapittel-3-paragraf-8-ledd-3">Institusjonen skal ha regler for avleggelse av prøver. Beboeren skal gjøres kjent med reglene for prøvetaking før samtykke kan gis. Prøvene skal for øvrig håndteres i samsvar med Helsedirektoratets retningslinjer for slike prøver.</article></article><article class="legalArticle" data-lovdata-URL="LTI/forskrift/2011-11-15-1103/§20" data-name="§20" id="kapittel-3-paragraf-9"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Tilbakeføring ved rømming</span></h3><article class="legalP" id="kapittel-3-paragraf-9-ledd-1">Med rømming forstås de tilfeller hvor beboeren forlater institusjonen uten tillatelse eller unnlater å komme tilbake til institusjonen etter fravær.</article><article class="legalP" id="kapittel-3-paragraf-9-ledd-2">Ved rømming skal institusjonen straks varsle barneverntjenesten. Institusjonen skal varsle politiet med mindre dette ikke er nødvendig. Beboerens foresatte bør varsles så raskt som mulig. Varsling av foresatte skal som hovedregel foretas av institusjonen.</article><article class="legalP" id="kapittel-3-paragraf-9-ledd-3">Når beboeren rømmer, skal institusjonen, om mulig i samarbeid med foresatte og barneverntjenesten, prøve å bringe beboeren frivillig tilbake til institusjonen.</article><article class="legalP" id="kapittel-3-paragraf-9-ledd-4">Dersom plasseringsgrunnlaget gir adgang til det, kan beboeren om nødvendig bringes tilbake til institusjonen mot sin vilje.</article><article class="legalP" id="kapittel-3-paragraf-9-ledd-5">Enhver tilbakeføring skal skje så skånsomt som mulig, og på en måte som ivaretar beboerens integritet.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2011-11-15-1103/KAPITTEL_4"><h2>Kapittel 4. Særlige regler ved plassering etter § 4-24 og § 4-26</h2><article class="legalArticle" data-lovdata-URL="LTI/forskrift/2011-11-15-1103/§21" data-name="§21" id="kapittel-4-paragraf-1"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Forskriftens anvendelse overfor beboere plassert etter § 4-24 og § 4-26</span></h3><article class="legalP" id="kapittel-4-paragraf-1-ledd-1">Bestemmelsene i forskriftens kapittel 1, 2, 3 og 5 gjelder tilsvarende overfor beboere som er plassert etter § 4-24 og § 4-26, med de særregler som følger av dette kapitlet. Dette gjelder også beboere som er plassert ved midlertidige vedtak etter barnevernloven § 4-25 annet ledd annet punktum.</article></article><article class="legalArticle" data-lovdata-URL="LTI/forskrift/2011-11-15-1103/§22" data-name="§22" id="kapittel-4-paragraf-2"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Begrensninger i adgangen til å bevege seg innenfor og utenfor institusjonens område</span></h3><article class="legalP" id="kapittel-4-paragraf-2-ledd-1">Institusjonen kan begrense beboerens adgang til å forlate institusjonsområdet og til å bevege seg fritt innenfor institusjonsområdet i den utstrekning det er nødvendig ut fra formålet med plasseringen. Vedtaket kan treffes for inntil 14 dager av gangen, men skal ikke opprettholdes lenger enn nødvendig. Institusjonen må fortløpende vurdere om vedtaket skal opprettholdes.</article></article><article class="legalArticle" data-lovdata-URL="LTI/forskrift/2011-11-15-1103/§23" data-name="§23" id="kapittel-4-paragraf-3"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Besøk i institusjonen</span></h3><article class="legalP" id="kapittel-4-paragraf-3-ledd-1">Institusjonen kan nekte beboeren besøk hvis det er nødvendig av hensyn til behandlingsopplegget eller formålet med plasseringen. Vedtaket kan treffes for inntil 14 dager av gangen, men skal ikke opprettholdes lenger enn nødvendig. Institusjonen må fortløpende vurdere om vedtaket skal opprettholdes.</article><article class="legalP" id="kapittel-4-paragraf-3-ledd-2">Besøk kan ikke nektes dersom det vil være urimelig overfor beboeren i det enkelte tilfellet.</article></article><article class="legalArticle" data-lovdata-URL="LTI/forskrift/2011-11-15-1103/§24" data-name="§24" id="kapittel-4-paragraf-4"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Elektroniske kommunikasjonsmidler</span></h3><article class="legalP" id="kapittel-4-paragraf-4-ledd-1">Institusjonen kan nekte beboeren å bruke elektroniske kommunikasjonsmidler dersom det er nødvendig av hensyn til behandlingsopplegget eller formålet med plasseringen. Institusjonen kan inndra det elektroniske kommunikasjonsmiddelet dersom beboeren ikke retter seg etter institusjonens avgjørelse om å nekte bruk. Vedtaket kan treffes for inntil 14 dager av gangen, men skal ikke opprettholdes lenger enn nødvendig. Institusjonen må fortløpende vurdere om vedtaket skal opprettholdes.</article><article class="legalP" id="kapittel-4-paragraf-4-ledd-2">Bruk av elektroniske kommunikasjonsmidler kan ikke nektes dersom det vil være urimelig overfor beboeren i det enkelte tilfellet.</article></article><article class="legalArticle" data-lovdata-URL="LTI/forskrift/2011-11-15-1103/§25" data-name="§25" id="kapittel-4-paragraf-5"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Rusmiddeltesting</span></h3><article class="legalP" id="kapittel-4-paragraf-5-ledd-1">Ved plassering etter § 4-24 kan urinprøver kreves avlagt dersom det følger av fylkesnemndas vedtak.</article><article class="legalP" id="kapittel-4-paragraf-5-ledd-2">Beboeren kan samtykke til å avlegge urinprøver. Samtykke kan gis både ved inntak og under oppholdet. Samtykket skal være skriftlig. Er beboeren under 15 år, skal også de som har foreldreansvaret samtykke. Dersom barneverntjenesten har overtatt omsorgen etter barnevernloven, er det barneverntjenesten som også skal samtykke. Samtykket kan når som helst trekkes tilbake.</article><article class="legalP" id="kapittel-4-paragraf-5-ledd-3">Institusjonen skal ha regler for når prøvene kan kreves avlagt og for prosedyrer rundt avleggelsen. Beboer skal gjøres kjent med reglene for prøvetaking ved inntak i institusjonen. Prøvene skal for øvrig håndteres i samsvar med Helsedirektoratets retningslinjer for slike prøver.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2011-11-15-1103/KAPITTEL_5"><h2>Kapittel 5. Saksbehandling og klage</h2><article class="legalArticle" data-lovdata-URL="LTI/forskrift/2011-11-15-1103/§26" data-name="§26" id="kapittel-5-paragraf-1"><h3 class="legalArticleHeader"><span class="legalArticleValue">§ 26</span>. <span class="legalArticleTitle">Krav til enkeltvedtak og andre avgjørelser</span></h3><article class="legalP" id="kapittel-5-paragraf-1-ledd-1">Avgjørelser etter § 14, § 15, § 16, § 17, § 18, § 22, § 23 og § 24 skal regnes som enkeltvedtak etter forvaltningsloven. Avgjørelsene skal i tillegg protokollføres og forelegges tilsynsmyndigheten.</article><article class="legalP" id="kapittel-5-paragraf-1-ledd-2">Avgjørelser om rusmiddeltesting etter § 19 og § 25 skal protokollføres, begrunnes og forelegges tilsynsmyndigheten.</article><article class="legalP" id="kapittel-5-paragraf-1-ledd-3">Ved hver tilbakeføring etter § 20 skal det skrives rapport om forholdet, hvor beboeren har anledning til å uttale seg. Tilbakeføring mot beboerens vilje skal protokollføres og begrunnes. Protokollen skal sendes barneverntjenesten og forelegges tilsynsmyndigheten.</article></article><article class="legalArticle" data-lovdata-URL="LTI/forskrift/2011-11-15-1103/§27" data-name="§27" id="kapittel-5-paragraf-2"><h3 class="legalArticleHeader"><span class="legalArticleValue">§ 27</span>. <span class="legalArticleTitle">Klage over brudd på forskriften</span></h3><article class="legalP" id="kapittel-5-paragraf-2-ledd-1">Dersom beboeren selv eller de foresatte mener det er begått brudd på forskriften, kan dette påklages til fylkesmannen.</article><article class="legalP" id="kapittel-5-paragraf-2-ledd-2">Klager over enkeltvedtak eller andre brudd på forskriften her følger reglene i forvaltningsloven. Klagen fremmes direkte for fylkesmannen som kan prøve alle sider av saken.</article><article class="legalP" id="kapittel-5-paragraf-2-ledd-3">Henvendelser om andre forhold knyttet til opphold på institusjonen behandles av fylkesmannen etter reglene i tilsynsforskriften § 11.</article><article class="legalP" id="kapittel-5-paragraf-2-ledd-4">Institusjonens leder skal gjøre klageadgangen kjent for dem det gjelder, og skal levere ut skriftlig materiale om klageadgangen. Institusjonen skal bistå beboere som ønsker det med å utforme klagen.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2011-11-15-1103/KAPITTEL_6"><h2>Kapittel 6. Ikrafttredelse og overgangsregler</h2><article class="legalArticle" data-lovdata-URL="LTI/forskrift/2011-11-15-1103/§28" data-name="§28" id="kapittel-6-paragraf-1"><h3 class="legalArticleHeader"><span class="legalArticleValue">§ 28</span>. <span class="legalArticleTitle">Ikrafttredelse</span></h3><article class="legalP" id="kapittel-6-paragraf-1-ledd-1">Forskriften gjelder fra 1. mars 2012. Fra samme tidspunkt oppheves forskrift 12. desember 2002 nr. 1594 om rettigheter og bruk av tvang under opphold i barneverninstitusjon.</article></article><article class="legalArticle" data-lovdata-URL="LTI/forskrift/2011-11-15-1103/§29" data-name="§29" id="kapittel-6-paragraf-2"><h3 class="legalArticleHeader"><span class="legalArticleValue">§ 29</span>. <span class="legalArticleTitle">Overgangsregler</span></h3><article class="legalP" id="kapittel-6-paragraf-2-ledd-1">Ved fylkesmannens klagebehandling skal de regler som gjaldt da institusjonen behandlet saken anvendes.</article></article></section></main></body></html>