<!DOCTYPE html><html lang="no"><head><title>Forskrift om opplysningsplikt til skattekontoret om forhold av betydning for arveavgift og ligning</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2011-12-15-1364</dd><dt class="dokid">DokumentID</dt><dd class="dokid">LTI/forskrift/2011-12-15-1364</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2011 hefte 14 s 2042</dd><dt class="dateInForce">I kraft fra</dt><dd class="dateInForce">2012-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1969-12-09-3903</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1964-06-19-14/§28</li><li>forskrift/1997-06-23-629</li></ul></dd><dt class="dateOfPublication">Kunngjort</dt><dd class="dateOfPublication">2011-12-28 14:05</dd><dt class="journalNumber">Journalnummer</dt><dd class="journalNumber">2011-1072</dd><dt class="titleShort">Korttittel</dt><dd class="titleShort">Forskrift om opplysningsplikt til skattekontoret</dd><dt class="title">Tittel</dt><dd class="title">Forskrift om opplysningsplikt til skattekontoret om forhold av betydning for arveavgift og ligning</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Skattedirektoratet 15. desember 2011 med hjemmel i lov 19. juni 1964 nr. 14 om avgift på arv og visse gaver (arveavgiftsloven) § 28, jf. delegeringsvedtak 23. juni 1997 nr. 629.</dd><dt class="refid">RefID</dt><dd class="refid">forskrift/2011-12-15-1364</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om opplysningsplikt til skattekontoret om forhold av betydning for arveavgift og ligning<ul class="tocSubUl"><li>§ 1. Skattekontorets rett til å kreve opplysninger</li><li>§ 2. Tingretten og testamentsfullbyrder</li><li>§ 3. Tinglysingsmyndighet</li><li>§ 4. Vergemålsmyndigheten</li><li>§ 5. Finansinstitusjoner</li><li>§ 6. Ikrafttredelse mv.</li></ul></li></ul></dd></dl></header><main class="documentBody" data-lovdata-URL="LTI/forskrift/2011-12-15-1364" id="dokument"><h1>Forskrift om opplysningsplikt til skattekontoret om forhold av betydning for arveavgift og ligning</h1><article class="legalArticle" data-lovdata-URL="LTI/forskrift/2011-12-15-1364/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Skattekontorets rett til å kreve opplysninger</span></h2><article class="legalP" id="paragraf-1-ledd-1">Skattekontoret kan kreve at offentlige myndigheter som nevnt i denne forskriften, testamentsfullbyrdere og finansinstitusjoner gir alle nødvendige opplysninger som står til rådighet om navngitte boer, arvinger, givere og gavemottakere.</article></article><article class="legalArticle" data-lovdata-URL="LTI/forskrift/2011-12-15-1364/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Tingretten og testamentsfullbyrder</span></h2><ul class="defaultList"><li data-li-identifier="1." data-name="1."><article class="listArticle" id="paragraf-2-punkt-1"><article class="legalP" id="paragraf-2-punkt-1-ledd-1">Tingrett og testamentsfullbyrder skal straks sende melding til skattekontoret når de under bobehandlingen blir kjent med forhold som gir grunn til å tro at arvelateren er blitt lignet etter lavere formue eller inntekt enn den virkelige.</article></article></li><li data-li-identifier="2." data-name="2."><article class="listArticle" id="paragraf-2-punkt-2"><article class="legalP" id="paragraf-2-punkt-2-ledd-1">Tingretten skal straks sende melding til skattekontoret dersom krav på lønn godkjennes til fradrag i boformuen ved arveavgiftsberegningen.</article></article></li><li data-li-identifier="3." data-name="3."><article class="listArticle" id="paragraf-2-punkt-3"><article class="legalP" id="paragraf-2-punkt-3-ledd-1">Tingretten skal straks sende melding til skattekontoret når dødsboet overtas til privat skifte. I meldingen skal det opplyses om arvelaterens dødsdato, hvem som er arvinger og ektefelle/samboer. Det skal så vidt mulig opplyses om det foreligger testament og hvem som er boets fullmektig.</article></article></li><li data-li-identifier="4." data-name="4."><article class="listArticle" id="paragraf-2-punkt-4"><article class="legalP" id="paragraf-2-punkt-4-ledd-1">I alle meldinger skal navn, adresse, fødselsdato og personnummer være oppgitt for de personer som meldingen angår. Meldingen skal sendes i den form som Skattedirektoratet bestemmer.</article></article></li></ul></article><article class="legalArticle" data-lovdata-URL="LTI/forskrift/2011-12-15-1364/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Tinglysingsmyndighet</span></h2><ul class="defaultList"><li data-li-identifier="1." data-name="1."><article class="listArticle" id="paragraf-3-punkt-1"><article class="legalP" id="paragraf-3-punkt-1-ledd-1">Registerføreren for tinglysing i fast eiendom skal sende melding til skattekontoret når det framgår av dokument som er mottatt til tinglysing at det er overført eiendom eller rettigheter i fast eiendom. Det samme gjelder tinglyste overdragelser av andeler i boligselskap.</article></article></li><li data-li-identifier="2." data-name="2."><article class="listArticle" id="paragraf-3-punkt-2"><article class="legalP" id="paragraf-3-punkt-2-ledd-1">§ 2 punkt 4 får tilsvarende anvendelse.</article></article></li></ul></article><article class="legalArticle" data-lovdata-URL="LTI/forskrift/2011-12-15-1364/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Vergemålsmyndigheten</span></h2><ul class="defaultList"><li data-li-identifier="1." data-name="1."><article class="listArticle" id="paragraf-4-punkt-1"><article class="legalP" id="paragraf-4-punkt-1-ledd-1">Vergemålsmyndigheten skal sende melding til skattekontoret når de har mottatt midler til forvaltning som antas helt eller delvis å være gave. Melding kan unnlates når skattekontoret vites å være kjent med gaveytelsen.</article></article></li><li data-li-identifier="2." data-name="2."><article class="listArticle" id="paragraf-4-punkt-2"><article class="legalP" id="paragraf-4-punkt-2-ledd-1">§ 2 punkt 4 får tilsvarende anvendelse.</article></article></li></ul></article><article class="legalArticle" data-lovdata-URL="LTI/forskrift/2011-12-15-1364/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Finansinstitusjoner</span></h2> <article class="defaultP" margin-top="true">1. <i>Meldepliktige ytelser for finansinstitusjoner</i></article><article class="legalP" id="paragraf-5-ledd-1">Finansinstitusjoner skal ukrevd gi melding til skattekontoret om utbetaling av kapital-, livrente-, pensjons-, ulykkesforsikringer og andre utbetalinger som inneholder tilsvarende ytelser. Meldepliktige ytelser er også gave ved kjøp eller overdragelse av forsikringsavtale og ved betaling av premie for slik avtale hvis denne er foretatt av privatperson og kjent for finansinstitusjonen.</article><article class="legalP" id="paragraf-5-ledd-2">Skattekontoret kan kreve at finansinstitusjonene gir alle nødvendige opplysninger som står til rådighet om forsikringsavtaler om navngitt forsikringstaker, forsikret eller begunstiget.</article> <article class="defaultP" margin-top="true">2. <i>Unntak fra meldeplikten</i></article><article class="legalP" id="paragraf-5-ledd-3">Melding kan unnlates når ytelsen skal tilfalle forsikringstaker eller vedkommendes ektefelle, registrerte partner eller samboer omfattet av arveavgiftsloven § 47A . Videre kan melding unnlates når utbetaling skjer til en tingrett eller når verdien av meldepliktige ytelser for den enkelte mottaker per avtale ikke overstiger 2 ganger Folketrygdens grunnbeløp (G) ved årets inngang for kapitalytelser eller 20&#xa0;% av G årlig for løpende ytelser.</article> <article class="defaultP" margin-top="true">3. <i>Når skal melding sendes</i></article><article class="legalP" id="paragraf-5-ledd-4">Melding om meldepliktige ytelser skal sendes snarest og/eller slik Skattedirektoratet bestemmer. For livrenter uten gjenkjøpsverdi og lignende ytelser er det likevel tilstrekkelig at melding gis ved tidspunktet for utbetaling av første termin. Det samme gjelder avtaler med gjenkjøpsverdi hvor retten til å ta ut gjenkjøpsverdien ikke går over på mottaker før ved første termins forfall.</article> <article class="defaultP" margin-top="true">4. <i>Hva skal meldingen inneholde</i></article><article class="legalP" id="paragraf-5-ledd-5">Meldingen skal inneholde navn, personnummer, adresse og eventuelt dødsdato for forsikringstaker, forsikrede, premiebetaler og for den personen beløpet tilfaller. Det skal videre gis opplysninger om forsikringens art. Er pantelån dekket ved oppgjøret skal dette opplyses og lånebeløpet oppgis.</article><article class="legalP" id="paragraf-5-ledd-6">For livrenter skal fastsatt periode for terminbeløp og beregnet årlig utbetaling opplyses. For livrenter og andre forsikringer som mottaker kan gjenkjøpe skal gjenkjøpsverdi/tilbakebetalingsbeløp og eventuelt utbetalingstidspunkt oppgis.</article><article class="legalP" id="paragraf-5-ledd-7">For pensjonsavtale etter skatteloven skal det opplyses om den er garantert å komme til utbetaling, om beregnede årlige utbetalinger og fastsatt periode for terminbeløp.</article><article class="legalP" id="paragraf-5-ledd-8">Der verdien av de meldepliktige ytelsene avhenger av svingninger i finansmarkedene behøver en ikke å opplyse om beregnet årlig verdi.</article></article><article class="legalArticle" data-lovdata-URL="LTI/forskrift/2011-12-15-1364/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Ikrafttredelse mv.</span></h2><article class="legalP" id="paragraf-6-ledd-1">Forskriften trer i kraft 1. januar 2012. Forskrift 9. desember 1969 nr. 3903 om plikt til å gi opplysninger til ligningsmyndighetene og til arveavgiftsmyndighetene oppheves.</article></article></main></body></html>