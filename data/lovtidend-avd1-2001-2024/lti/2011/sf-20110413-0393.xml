<!DOCTYPE html><html lang="no"><head><title>Forskrift om opptak til studier ved Høgskolen i Sør-Trøndelag (HiST)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2011-04-13-393</dd><dt class="dokid">DokumentID</dt><dd class="dokid">LTI/forskrift/2011-04-13-393</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="publishedIn">Publisert i</dt><dd class="publishedIn">I 2011 hefte 4 s 549</dd><dt class="dateInForce">I kraft fra</dt><dd class="dateInForce">2011-05-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2008-11-28-1589</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-6</li><li>lov/2005-04-01-15/§3-7</li><li>lov/2005-04-01-15/§4-9</li><li>forskrift/2005-12-01-1392/§2</li><li>forskrift/2005-12-01-1392/§3</li><li>forskrift/2005-12-01-1392/§5</li><li>forskrift/2007-01-31-173/§1-1</li></ul></dd><dt class="dateOfPublication">Kunngjort</dt><dd class="dateOfPublication">2011-04-15 14:30</dd><dt class="journalNumber">Journalnummer</dt><dd class="journalNumber">2011-0274</dd><dt class="titleShort">Korttittel</dt><dd class="titleShort">Forskrift om opptak til studier ved HiST</dd><dt class="title">Tittel</dt><dd class="title">Forskrift om opptak til studier ved Høgskolen i Sør-Trøndelag (HiST)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av styret ved Høgskolen i Sør-Trøndelag 13. april 2011 med hjemmel i lov 1. april 2005 nr. 15 om universiteter og høyskoler (universitets- og høyskoleloven) § 3-6, § 3-7 og § 4-9, forskrift 1. desember 2005 nr. 1392 om krav til mastergrad § 2, § 3 og § 5 og forskrift 31. januar 2007 nr. 173 om opptak til høyere utdanning § 1-1.</dd><dt class="refid">RefID</dt><dd class="refid">forskrift/2011-04-13-393</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om opptak til studier ved Høgskolen i Sør-Trøndelag (HiST)<ul class="tocSubUl"><li>Kapittel I – Alminnelige bestemmelser<ul class="tocSubUl"><li>§ 1. Forskriftens virkeområde</li><li>§ 2. Definisjoner</li><li>§ 3. Beslutningsmyndighet</li><li>§ 4. Utfyllende bestemmelser</li><li>§ 5. Organisering av opptaket ved HiST</li><li>§ 6. Kvoter</li><li>§ 7. Realkompetanse</li><li>§ 8. Søknadsfrister</li><li>§ 9. Dokumentasjon og ettersendingsfrister</li><li>§ 10. Reservert studieplass/utsatt studieplass</li><li>§ 11. Tidlig opptak</li><li>§ 12. Trekking av studier</li></ul></li><li>Kapittel II – Opptak på visse vilkår (betinget opptak)<ul class="tocSubUl"><li>§ 13. Betinget opptak</li></ul></li><li>Kapittel III – Minstekrav for opptak<ul class="tocSubUl"><li>§ 14. Generelle bestemmelser om opptak</li><li>§ 15. Særlige bestemmelser for søkere med utenlandsk utdanning</li><li>§ 16. Minstekrav for opptak til forkurs i ingeniørutdanning og maritim høgskoleutdanning</li><li>§ 17. Minstekrav for opptak til realfagskurs</li><li>§ 18. Minstekrav for opptak til grunnutdanninger</li><li>§ 19. . Minstekrav for opptak til høyere årskurs</li><li>§ 20. Minstekrav for opptak til videreutdanninger</li><li>§ 21. Minstekrav for opptak til masterutdanninger</li></ul></li><li>Kapittel IV – Rangering av søkere ved opptak<ul class="tocSubUl"><li>§ 22. Generelt om rangering av søkere til opptak</li><li>§ 23. Opptak utenom rangeringsreglene</li><li>§ 24. Rangering av søkere til forkurs til ingeniørutdanning og maritim høgskoleutdanning</li><li>§ 25. Rangering av søkere til realfagskurs</li><li>§ 26. Rangering av søkere til grunnutdanninger</li><li>§ 27. Rangering av søkere til høyere årskurs</li><li>§ 28. Rangering av søkere til videreutdanningsstudier</li><li>§ 29. Rangering av søkere til masterprogram</li></ul></li><li>Kapittel V – Klageadgang<ul class="tocSubUl"><li>§ 30. Klage</li></ul></li><li>Kapittel VI – Ikrafttredelse<ul class="tocSubUl"><li>§ 31. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2011-04-13-393" id="dokument"><h1>Forskrift om opptak til studier ved Høgskolen i Sør-Trøndelag (HiST)</h1><section class="section" data-name="kapI" id="kapittel-1" data-lovdata-URL="LTI/forskrift/2011-04-13-393/KAPITTEL_1"><h2>Kapittel I – Alminnelige bestemmelser</h2><article class="legalArticle" data-lovdata-URL="LTI/forskrift/2011-04-13-393/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Forskriftens virkeområde</span></h3><article class="numberedLegalP" data-numerator="1" id="kapittel-1-paragraf-1-nummer-1">(1) Forskriften gjelder for opptak til studiepoenggivende studier ved Høgskolen i Sør-Trøndelag. Forskriften gjelder også for opptak til kvalifiserende kurs.</article><article class="numberedLegalP" data-numerator="2" id="kapittel-1-paragraf-1-nummer-2">(2) Forskriften gjelder ikke for opptak til doktorgradsprogram ved Høgskolen i Sør-Trøndelag, eller til etterutdanning og kurs som ikke gir studiepoeng. For opptak og rangering til grunnutdanninger, gjelder de regler som departementet har fastsatt i forskrifts form.</article><article class="numberedLegalP" data-numerator="3" id="kapittel-1-paragraf-1-nummer-3">(3) Dersom denne forskrift strider mot en gjeldende nasjonal rammeplan, gjelder rammeplanens bestemmelser framfor forskriften.</article></article><article class="legalArticle" data-lovdata-URL="LTI/forskrift/2011-04-13-393/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h3> <article class="defaultP" margin-top="true">(1) <i>Kvalifiserende kurs</i></article> <article class="defaultP" margin-top="true">Med kvalifiserende kurs menes kurs som ikke gir studiepoeng, og som i seg selv eller i kombinasjon med annen utdanning kvalifiserer for opptak til spesifikke høyere utdanninger.</article> <article class="defaultP" margin-top="true">(2) <i>Grunnutdanning</i></article><article class="legalP" id="kapittel-1-paragraf-2-ledd-1">Med grunnutdanning menes studier som normalt bygger på videregående opplæring og som ikke bygger på eller har annen høyere utdanning som del av opptakskrav. Opptakskravet er generell studiekompetanse eller realkompetanse på tilsvarende nivå, eventuelt i kombinasjon med spesifikke fag- og/eller fagkrav.</article> <article class="defaultP" margin-top="true">(3) <i>Høyere årskurs</i></article><article class="legalP" id="kapittel-1-paragraf-2-ledd-2">Med høyere årskurs menes andre, tredje eller fjerde år av en grunnutdanning, jf. andre ledd.</article> <article class="defaultP" margin-top="true">(4) <i>Videreutdanning</i></article><article class="legalP" id="kapittel-1-paragraf-2-ledd-3">Med videreutdanning menes studier som bygger på eller forutsetter høyere utdanning, eventuelt i kombinasjon med krav om yrkespraksis, som fører frem til eksamen og gir uttelling i form av studiepoeng.</article> <article class="defaultP" margin-top="true">(5) <i>Masterutdanning</i></article><article class="legalP" id="kapittel-1-paragraf-2-ledd-4">Med masterutdanning menes høyere grads utdanning som bygger på avlagt utdanning på lavere grads nivå og eventuell yrkespraksis.</article> <article class="defaultP" margin-top="true">(6) <i>Opptakskrav</i></article><article class="legalP" id="kapittel-1-paragraf-2-ledd-5">Med opptakskrav menes de krav som stilles til en søker for å bli vurdert som kvalifisert for opptak. Opptakskrav skal fremgå av studieplaner eller emnebeskrivelser for alle studier som har eget opptak.</article></article><article class="legalArticle" data-lovdata-URL="LTI/forskrift/2011-04-13-393/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Beslutningsmyndighet</span></h3><article class="numberedLegalP" data-numerator="1" id="kapittel-1-paragraf-3-nummer-1">(1) Med mindre annet er bestemt, er myndigheten til å treffe vedtak med hjemmel i denne forskrift lagt til studiedirektør.</article></article><article class="legalArticle" data-lovdata-URL="LTI/forskrift/2011-04-13-393/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Utfyllende bestemmelser</span></h3><article class="numberedLegalP" data-numerator="1" id="kapittel-1-paragraf-4-nummer-1">(1) Dekan kan fastsette utfyllende regler om opptak innenfor rammen av bestemmelsene i denne forskrift.</article></article><article class="legalArticle" data-lovdata-URL="LTI/forskrift/2011-04-13-393/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Organisering av opptaket ved HiST</span></h3><article class="numberedLegalP" data-numerator="1" id="kapittel-1-paragraf-5-nummer-1">(1) Høgskolestyret fastsetter opptaksrammer i henhold til universitets- og høyskoleloven § 3-7.</article><article class="numberedLegalP" data-numerator="2" id="kapittel-1-paragraf-5-nummer-2">(2) Tilbudstall fastsettes av dekan.</article><article class="numberedLegalP" data-numerator="3" id="kapittel-1-paragraf-5-nummer-3">(3) Rangering, kompetansevurdering og opptak gjennomføres av studiedirektør i samråd med dekan ansvarlig for det enkelte studieprogram.</article></article><article class="legalArticle" data-lovdata-URL="LTI/forskrift/2011-04-13-393/§6" data-name="§6" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Kvoter</span></h3><article class="numberedLegalP" data-numerator="1" id="kapittel-1-paragraf-6-nummer-1">(1) Dekan kan fastsette kvoter for søkere med ulike søkegrunnlag. En kvote er et bestemt antall studieplasser eller en bestemt andel av studieplassene i opptaket, reservert for søkere som tilfredsstiller nærmere bestemte krav.</article><article class="numberedLegalP" data-numerator="2" id="kapittel-1-paragraf-6-nummer-2">(2) Søkere som fyller kravene for flere kvoter, rangeres etter det grunnlaget eller i den kvoten som gir best uttelling.</article><article class="numberedLegalP" data-numerator="3" id="kapittel-1-paragraf-6-nummer-3">(3) Hvis kvoter blir brukt, skal det gjøres kjent for søkerne ved utlysning av studietilbudet hva som er kriteriene for å tilhøre kvoten(e) og størrelsen på kvoten(e). Hvis ikke alle studieplassene i en kvote blir fylt, kan resten av studieplassene overføres til søkere som ikke fyller kvotekriteriet.</article></article><article class="legalArticle" data-lovdata-URL="LTI/forskrift/2011-04-13-393/§7" data-name="§7" id="kapittel-1-paragraf-7"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Realkompetanse</span></h3><article class="numberedLegalP" data-numerator="1" id="kapittel-1-paragraf-7-nummer-1">(1) Søkere som er 25 år eller eldre i opptaksåret, og som ikke dekker opptakskravet gjennom formell utdanning, har krav på å få vurdert om de er kvalifiserte for et bestemt studium på grunnlag av realkompetanse. Realkompetanse kan tilkjennes på grunnlag av kunnskaper søker har fått gjennom lønnet og ulønnet arbeid, organisasjonsarbeid, utdanning eller på annen måte.</article><article class="numberedLegalP" data-numerator="2" id="kapittel-1-paragraf-7-nummer-2">(2) Spesielle opptakskrav gitt i forskrift, rammeplan eller studieplan som regulerer opptaket til det aktuelle studiet, gjelder også for søkere med grunnlag i realkompetanse.</article><article class="numberedLegalP" data-numerator="3" id="kapittel-1-paragraf-7-nummer-3">(3) Studiedirektør kan fastsette retningslinjer for dokumentasjon av kvalifikasjoner og for behandling av søknader om opptak innenfor de regler som er fastsatt av departementet.</article></article><article class="legalArticle" data-lovdata-URL="LTI/forskrift/2011-04-13-393/§8" data-name="§8" id="kapittel-1-paragraf-8"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Søknadsfrister</span></h3><article class="numberedLegalP" data-numerator="1" id="kapittel-1-paragraf-8-nummer-1">(1) Søknadsfrist kunngjøres samtidig med utlysning av opptaket og senest én måned før fristens utløp. Dekan fastsetter søknadsfrist i samråd med studiedirektør.</article><article class="numberedLegalP" data-numerator="2" id="kapittel-1-paragraf-8-nummer-2">(2) Dersom det ved søknadsfristens utløp er for få kvalifiserte søkere, kan dekan vedta ny utlysning med ny søknadsfrist. Ved ny utlysning skal alle kvalifiserte søkere som søkte innen ordinær søknadsfrist, tilbys studieplass.</article></article><article class="legalArticle" data-lovdata-URL="LTI/forskrift/2011-04-13-393/§9" data-name="§9" id="kapittel-1-paragraf-9"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Dokumentasjon og ettersendingsfrister</span></h3><article class="numberedLegalP" data-numerator="1" id="kapittel-1-paragraf-9-nummer-1">(1) Søknad om opptak gjøres via fastsatt søknadsvev. Dokumentasjon skal være attesterte kopier av originaldokumenter.</article><article class="numberedLegalP" data-numerator="2" id="kapittel-1-paragraf-9-nummer-2">(2) Frist for innsending av dokumentasjon sammenfaller normalt med søknadsfristen. Frist for innsending av dokumentasjon for eksamen som avlegges eller praksis som fullføres etter søknadsfristen, fastsettes av dekan i forbindelse med utlysning av opptaket.</article></article><article class="legalArticle" data-lovdata-URL="LTI/forskrift/2011-04-13-393/§10" data-name="§10" id="kapittel-1-paragraf-10"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Reservert studieplass/utsatt studieplass</span></h3><article class="numberedLegalP" data-numerator="1" id="kapittel-1-paragraf-10-nummer-1">(1) Innvilget studieplass kan søkes utsatt med ett år/til neste ordinære opptak til studiet dersom det foreligger tungtveiende grunner. Ytterligere utsettelse innvilges normalt ikke.</article><article class="numberedLegalP" data-numerator="2" id="kapittel-1-paragraf-10-nummer-2">(2) Innvilget utsatt studieplass medfører at søker får reservert plass på samme studium ved neste ordinære opptak. Til studier hvor neste ordinære opptak er usikkert, vil det normalt ikke kunne gis utsettelse av studieplass.</article><article class="numberedLegalP" data-numerator="3" id="kapittel-1-paragraf-10-nummer-3">(3) Til oppdragsfinansierte studier vil det normalt ikke kunne gis utsettelse av studieplass. Søkere som er gitt betinget opptak etter § 13 kan ikke søke om reservert studieplass.</article><article class="numberedLegalP" data-numerator="4" id="kapittel-1-paragraf-10-nummer-4">(4) Søknad med dokumentasjon må fremlegges innen én uke etter at studieplassen er tildelt.</article></article><article class="legalArticle" data-lovdata-URL="LTI/forskrift/2011-04-13-393/§11" data-name="§11" id="kapittel-1-paragraf-11"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Tidlig opptak</span></h3><article class="numberedLegalP" data-numerator="1" id="kapittel-1-paragraf-11-nummer-1">(1) Frist for tidlig opptak fastsettes av studiedirektør i samråd med dekan. Tidlig opptak kan gis til søkere som på søknadstidspunktet fyller opptakskravene, og som uten tvil ville ha kommet inn ved siste års opptak.</article><article class="numberedLegalP" data-numerator="2" id="kapittel-1-paragraf-11-nummer-2">(2) For å kunne tilkjennes tidlig opptak må søkeren ha dokumentert vektige grunner. Som vektig grunn regnes for eksempel:<ul class="defaultList"><li data-li-identifier="-" data-name="-"><article class="listArticle" id="kapittel-1-paragraf-11-nummer-2-punkt-1"><article class="legalP" id="kapittel-1-paragraf-11-nummer-2-punkt-1-ledd-1">lang oppsigelsestid fra jobb</article></article></li><li data-li-identifier="-" data-name="-"><article class="listArticle" id="kapittel-1-paragraf-11-nummer-2-punkt-2"><article class="legalP" id="kapittel-1-paragraf-11-nummer-2-punkt-2-ledd-1">barn som har behov for skifte av skole/barnehage på grunn av flytting til studiestedet</article></article></li><li data-li-identifier="-" data-name="-"><article class="listArticle" id="kapittel-1-paragraf-11-nummer-2-punkt-3"><article class="legalP" id="kapittel-1-paragraf-11-nummer-2-punkt-3-ledd-1">behov for tilrettelegging på studiestedet som tar lang tid</article></article></li><li data-li-identifier="-" data-name="-"><article class="listArticle" id="kapittel-1-paragraf-11-nummer-2-punkt-4"><article class="legalP" id="kapittel-1-paragraf-11-nummer-2-punkt-4-ledd-1">bosted utenfor EU/EØS-området og må søke om oppholdstillatelse for å studere.</article></article></li></ul></article></article><article class="legalArticle" data-lovdata-URL="LTI/forskrift/2011-04-13-393/§12" data-name="§12" id="kapittel-1-paragraf-12"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Trekking av studier</span></h3><article class="numberedLegalP" data-numerator="1" id="kapittel-1-paragraf-12-nummer-1">(1) Dekan kan, begrunnet i for få kvalifiserte søkere eller ressursmangel, fatte vedtak om å trekke et studietilbud etter at søknadsfristen er utløpt. Søkere til det aktuelle studiet skal underrettes om vedtaket så snart vedtaket er fattet.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2011-04-13-393/KAPITTEL_2"><h2>Kapittel II – Opptak på visse vilkår (betinget opptak)</h2><article class="legalArticle" data-lovdata-URL="LTI/forskrift/2011-04-13-393/§13" data-name="§13" id="kapittel-2-paragraf-1"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Betinget opptak</span></h3><article class="numberedLegalP" data-numerator="1" id="kapittel-2-paragraf-1-nummer-1">(1) Det kan fattes vedtak om betinget opptak der søker mangler del av minstekrav for opptak.</article><article class="numberedLegalP" data-numerator="2" id="kapittel-2-paragraf-1-nummer-2">(2) Betinget opptak kan normalt kun gis til studier av mer enn 60 studiepoengs omfang.</article><article class="numberedLegalP" data-numerator="3" id="kapittel-2-paragraf-1-nummer-3">(3) Betinget opptak kan gis der forhold utenfor søkerens kontroll har medvirket til at eksamen som inngår for opptak ikke er avlagt eller blitt sensurert. Det er en forutsetning at søker kan dokumentere opprinnelig oppmelding i eksamen.</article><article class="numberedLegalP" data-numerator="4" id="kapittel-2-paragraf-1-nummer-4">(4) Manglende eksamen i opptaksgrunnlaget må avlegges og bestås av studenten ved første mulige anledning og normalt i løpet av første semester etter opptak. Hvis ikke dette kravet oppfylles, mister studenten studieplassen og studierett ervervet gjennom betinget opptak.</article><article class="numberedLegalP" data-numerator="5" id="kapittel-2-paragraf-1-nummer-5">(5) Det kan ikke gis betinget opptak til søkere som ikke kan dokumentere tilstrekkelige kunnskaper i norsk og engelsk, jf. § 15.</article><article class="numberedLegalP" data-numerator="6" id="kapittel-2-paragraf-1-nummer-6">(6) Søkere som har fått betinget opptak, kan ikke få reservert studieplass til senere opptak og kan ikke gis permisjon fra studiet før opptakskravene er oppfylt.</article></article></section><section class="section" data-name="kapIII" id="kapittel-3" data-lovdata-URL="LTI/forskrift/2011-04-13-393/KAPITTEL_3"><h2>Kapittel III – Minstekrav for opptak</h2><article class="legalArticle" data-lovdata-URL="LTI/forskrift/2011-04-13-393/§14" data-name="§14" id="kapittel-3-paragraf-1"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Generelle bestemmelser om opptak</span></h3><article class="numberedLegalP" data-numerator="1" id="kapittel-3-paragraf-1-nummer-1">(1) Minstekrav for opptak til studiepoenggivende utdanning ved Høgskolen i Sør-Trøndelag er generell studiekompetanse eller tilsvarende realkompetanse med de tilleggskrav og unntak som er spesifisert i forskrift om opptak til høyere utdanning.</article><article class="numberedLegalP" data-numerator="2" id="kapittel-3-paragraf-1-nummer-2">(2) Opptakskrav, herunder faglige minstekrav for det enkelte studium, skal fremgå av godkjent studieplan. Opptakskrav for enkeltemner skal være spesifisert i emnebeskrivelsen.</article><article class="numberedLegalP" data-numerator="3" id="kapittel-3-paragraf-1-nummer-3">(3) For studier med nasjonal rammeplan, fastsettes opptaksgrunnlaget i samsvar med rammeplan eller forskrift til rammeplan.</article></article><article class="legalArticle" data-lovdata-URL="LTI/forskrift/2011-04-13-393/§15" data-name="§15" id="kapittel-3-paragraf-2"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Særlige bestemmelser for søkere med utenlandsk utdanning</span></h3><article class="numberedLegalP" data-numerator="1" id="kapittel-3-paragraf-2-nummer-1">(1) Søkere med utenlandsk utdanning må dokumentere at de oppfyller krav til norsk- og engelskkunnskaper fastsatt i forskrift om opptak til høyere utdanning. Krav om norskkunnskaper gjelder ikke for søkere som tas opp til engelskspråklige studieprogram.</article></article><article class="legalArticle" data-lovdata-URL="LTI/forskrift/2011-04-13-393/§16" data-name="§16" id="kapittel-3-paragraf-3"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Minstekrav for opptak til forkurs i ingeniørutdanning og maritim høgskoleutdanning</span></h3><article class="numberedLegalP" data-numerator="1" id="kapittel-3-paragraf-3-nummer-1">(1) For å være kvalifisert for forkurs til ingeniørutdanning må én av følgende kravkombinasjoner være oppfylt:<ul class="defaultList"><li data-li-identifier="1." data-name="1."><article class="listArticle" id="kapittel-3-paragraf-3-nummer-1-punkt-1"><article class="legalP" id="kapittel-3-paragraf-3-nummer-1-punkt-1-ledd-1">Fagbrev eller fullført og bestått VG1 og VG2 fra andre studieretninger i videregående skole enn studieforberedende retninger.</article></article></li><li data-li-identifier="2." data-name="2."><article class="listArticle" id="kapittel-3-paragraf-3-nummer-1-punkt-2"><article class="legalP" id="kapittel-3-paragraf-3-nummer-1-punkt-2-ledd-1">Generell studiekompetanse.</article></article></li><li data-li-identifier="3." data-name="3."><article class="listArticle" id="kapittel-3-paragraf-3-nummer-1-punkt-3"><article class="legalP" id="kapittel-3-paragraf-3-nummer-1-punkt-3-ledd-1">Grunnskole og minst 5 års praksis (eller en kombinasjon av videregående skole og praksis).</article></article></li></ul></article></article><article class="legalArticle" data-lovdata-URL="LTI/forskrift/2011-04-13-393/§17" data-name="§17" id="kapittel-3-paragraf-4"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Minstekrav for opptak til realfagskurs</span></h3><article class="numberedLegalP" data-numerator="1" id="kapittel-3-paragraf-4-nummer-1">(1) For å være kvalifisert for realfagskurs må én av følgende kravkombinasjoner være oppfylt:<ul class="defaultList"><li data-li-identifier="1." data-name="1."><article class="listArticle" id="kapittel-3-paragraf-4-nummer-1-punkt-1"><article class="legalP" id="kapittel-3-paragraf-4-nummer-1-punkt-1-ledd-1">Generell studiekompetanse.</article></article></li><li data-li-identifier="2." data-name="2."><article class="listArticle" id="kapittel-3-paragraf-4-nummer-1-punkt-2"><article class="legalP" id="kapittel-3-paragraf-4-nummer-1-punkt-2-ledd-1">Fullført og bestått 2-årig teknisk fagskole (rammeplan av 1998/99 eller tidligere ordninger) eller nyere godkjent teknisk fagskole (etter Lov om fagskoleutdanning av 2003).</article></article></li></ul></article></article><article class="legalArticle" data-lovdata-URL="LTI/forskrift/2011-04-13-393/§18" data-name="§18" id="kapittel-3-paragraf-5"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Minstekrav for opptak til grunnutdanninger</span></h3><article class="numberedLegalP" data-numerator="1" id="kapittel-3-paragraf-5-nummer-1">(1) For opptak til grunnutdanninger gjelder bestemmelsene om minstekrav gitt i forskrift om opptak til høyere utdanning.</article></article><article class="legalArticle" data-lovdata-URL="LTI/forskrift/2011-04-13-393/§19" data-name="§19" id="kapittel-3-paragraf-6"><h3 class="legalArticleHeader"><span class="legalArticleValue">§ 19</span>. <span class="legalArticleTitle">. Minstekrav for opptak til høyere årskurs</span></h3><article class="numberedLegalP" data-numerator="1" id="kapittel-3-paragraf-6-nummer-1">(1) Dekan kan lyse ut ledige studieplasser på høyere årskurs.</article><article class="numberedLegalP" data-numerator="2" id="kapittel-3-paragraf-6-nummer-2">(2) Søkere til høyere årskurs må oppfylle kravene for opptak gitt i forskrift om opptak til høyere utdanning.</article><article class="numberedLegalP" data-numerator="3" id="kapittel-3-paragraf-6-nummer-3">(3) Dekan kan i tillegg fastsette forkunnskapskrav ut over de generelle kravene for opptak. Med forkunnskapskrav menes krav om beståtte emner fra universitet eller høyskole.</article><article class="numberedLegalP" data-numerator="4" id="kapittel-3-paragraf-6-nummer-4">(4) Opptakskrav for opptak til høyere årskurs skal fremgå av studieprogrammets studieplan.</article></article><article class="legalArticle" data-lovdata-URL="LTI/forskrift/2011-04-13-393/§20" data-name="§20" id="kapittel-3-paragraf-7"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Minstekrav for opptak til videreutdanninger</span></h3><article class="numberedLegalP" data-numerator="1" id="kapittel-3-paragraf-7-nummer-1">(1) For utdanning som er regulert av nasjonal rammeplan, gjelder minstekrav for opptak i henhold til denne rammeplan eller forskrift til rammeplan.</article><article class="numberedLegalP" data-numerator="2" id="kapittel-3-paragraf-7-nummer-2">(2) For utdanning som har studieplan som ikke er regulert av nasjonal rammeplan, gjelder minstekrav for opptak i henhold til studieplan godkjent av høgskolestyret eller annet organ med myndighet til å fatte vedtak om godkjent studieplan.</article></article><article class="legalArticle" data-lovdata-URL="LTI/forskrift/2011-04-13-393/§21" data-name="§21" id="kapittel-3-paragraf-8"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Minstekrav for opptak til masterutdanninger</span></h3><article class="numberedLegalP" data-numerator="1" id="kapittel-3-paragraf-8-nummer-1">(1) Krav for opptak til masterutdanninger er gitt i § 3 og § 5 i forskrift om krav til mastergrad.</article><article class="numberedLegalP" data-numerator="2" id="kapittel-3-paragraf-8-nummer-2">(2) For opptak til mastergrad av 120 studiepoengs omfang (§ 3) må et av følgende utdanningsløp være fullført og bestått:<ul class="defaultList"><li data-li-identifier="-" data-name="-"><article class="listArticle" id="kapittel-3-paragraf-8-nummer-2-punkt-1"><article class="legalP" id="kapittel-3-paragraf-8-nummer-2-punkt-1-ledd-1">bachelorgrad</article></article></li><li data-li-identifier="-" data-name="-"><article class="listArticle" id="kapittel-3-paragraf-8-nummer-2-punkt-2"><article class="legalP" id="kapittel-3-paragraf-8-nummer-2-punkt-2-ledd-1">cand.mag.-grad</article></article></li><li data-li-identifier="-" data-name="-"><article class="listArticle" id="kapittel-3-paragraf-8-nummer-2-punkt-3"><article class="legalP" id="kapittel-3-paragraf-8-nummer-2-punkt-3-ledd-1">annen grad eller yrkesutdanning av minimum 3 års omfang</article></article></li><li data-li-identifier="-" data-name="-"><article class="listArticle" id="kapittel-3-paragraf-8-nummer-2-punkt-4"><article class="legalP" id="kapittel-3-paragraf-8-nummer-2-punkt-4-ledd-1">utdanning som i henhold til § 3-4 i lov om universiteter og høyskoler er godkjent som jevngod med ovennevnte grader eller utdanningsløp.</article></article></li></ul><article class="legalP" id="kapittel-3-paragraf-8-nummer-2-ledd-1">Innenfor de nevnte utdanningsløp må det inngå:<ul class="defaultList"><li data-li-identifier="-" data-name="-"><article class="listArticle" id="kapittel-3-paragraf-8-nummer-2-ledd-1-punkt-1"><article class="legalP" id="kapittel-3-paragraf-8-nummer-2-ledd-1-punkt-1-ledd-1">fordypning i fag, emne eller emnegruppe av minimum 80 studiepoengs omfang eller</article></article></li><li data-li-identifier="-" data-name="-"><article class="listArticle" id="kapittel-3-paragraf-8-nummer-2-ledd-1-punkt-2"><article class="legalP" id="kapittel-3-paragraf-8-nummer-2-ledd-1-punkt-2-ledd-1">integrert yrkesrettet utdanning av minimum 120 studiepoengs omfang innenfor fagområdet for mastergrad.</article></article></li></ul></article></article><article class="numberedLegalP" data-numerator="3" id="kapittel-3-paragraf-8-nummer-3">(3) For opptak til erfaringsbasert mastergrad av 90 eller 120 studiepoengs omfang (§ 5) må et av følgende utdanningsløp være fullført og bestått:<ul class="defaultList"><li data-li-identifier="-" data-name="-"><article class="listArticle" id="kapittel-3-paragraf-8-nummer-3-punkt-1"><article class="legalP" id="kapittel-3-paragraf-8-nummer-3-punkt-1-ledd-1">bachelorgrad</article></article></li><li data-li-identifier="-" data-name="-"><article class="listArticle" id="kapittel-3-paragraf-8-nummer-3-punkt-2"><article class="legalP" id="kapittel-3-paragraf-8-nummer-3-punkt-2-ledd-1">cand.mag.-grad</article></article></li><li data-li-identifier="-" data-name="-"><article class="listArticle" id="kapittel-3-paragraf-8-nummer-3-punkt-3"><article class="legalP" id="kapittel-3-paragraf-8-nummer-3-punkt-3-ledd-1">annen grad eller yrkesutdanning av minimum 3 års omfang</article></article></li><li data-li-identifier="-" data-name="-"><article class="listArticle" id="kapittel-3-paragraf-8-nummer-3-punkt-4"><article class="legalP" id="kapittel-3-paragraf-8-nummer-3-punkt-4-ledd-1">utdanning som i henhold til § 3-4 i lov om universiteter og høyskoler er godkjent som jevngod med ovennevnte grader eller utdanningsløp</article></article></li></ul><article class="legalP" id="kapittel-3-paragraf-8-nummer-3-ledd-1">I tillegg kreves minst 2 års relevant yrkespraksis.</article></article><article class="numberedLegalP" data-numerator="4" id="kapittel-3-paragraf-8-nummer-4">(4) Nærmere krav om opptak til den enkelte masterutdanning, herunder faglige minstekrav og særkrav, fastsettes av høgskolestyret eller annet organ med myndighet til å fatte vedtak gjennom godkjent studieplan.</article><article class="numberedLegalP" data-numerator="5" id="kapittel-3-paragraf-8-nummer-5">(5) Det kan settes karakterkrav ved opptak til mastergrad. Eventuelle karakterkrav skal fremgå av studieplan.</article></article></section><section class="section" data-name="kapIV" id="kapittel-4" data-lovdata-URL="LTI/forskrift/2011-04-13-393/KAPITTEL_4"><h2>Kapittel IV – Rangering av søkere ved opptak</h2><article class="legalArticle" data-lovdata-URL="LTI/forskrift/2011-04-13-393/§22" data-name="§22" id="kapittel-4-paragraf-1"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Generelt om rangering av søkere til opptak</span></h3><article class="numberedLegalP" data-numerator="1" id="kapittel-4-paragraf-1-nummer-1">(1) Dersom det er flere kvalifiserte søkere enn antall ledige studieplasser, kan en utdanning bli adgangsregulert. Ved adgangsregulering rangeres søkerne innbyrdes etter nærmere bestemte rangeringsregler gitt i § 24 til § 29.</article><article class="numberedLegalP" data-numerator="2" id="kapittel-4-paragraf-1-nummer-2">(2) For søkere med tall- eller bokstavkarakterer fra eldre utdanninger, benyttes følgende omregningsskala: <table><thead><tr><th data-text-align="left" data-vertical-align="top"><i>Karakterskala fra 1.0 til 4.0 for bestått med 1.0 som beste karakter</i></th><th data-text-align="left" data-vertical-align="top"><i>Tallkarakterer</i></th><th data-text-align="left" data-vertical-align="top"><i>Karakterskala med fem trinn fra A til E for bestått og F for ikke bestått</i></th><th data-text-align="left" data-vertical-align="top"><i>Tallverdi ved opptak</i></th></tr></thead><tbody><tr><td data-text-align="left" data-vertical-align="top">S</td><td data-text-align="left" data-vertical-align="top">1,0-1,9</td><td data-text-align="left" data-vertical-align="top">A</td><td data-text-align="left" data-vertical-align="top">5</td></tr><tr><td data-text-align="left" data-vertical-align="top">M</td><td data-text-align="left" data-vertical-align="top">2,0-2,4</td><td data-text-align="left" data-vertical-align="top">B</td><td data-text-align="left" data-vertical-align="top">4</td></tr><tr><td data-text-align="left" data-vertical-align="top">G<sup class="footnotereference" data-footnotereferencevalue="*" data-unique-footnote-counter="1">*</sup></td><td data-text-align="left" data-vertical-align="top">2,5-2,9</td><td data-text-align="left" data-vertical-align="top">C</td><td data-text-align="left" data-vertical-align="top">3</td></tr><tr><td data-text-align="left" data-vertical-align="top" /><td data-text-align="left" data-vertical-align="top">3,0-3,4</td><td data-text-align="left" data-vertical-align="top">D</td><td data-text-align="left" data-vertical-align="top">2</td></tr><tr><td data-text-align="left" data-vertical-align="top">NG</td><td data-text-align="left" data-vertical-align="top">3,5-4,0</td><td data-text-align="left" data-vertical-align="top">E</td><td data-text-align="left" data-vertical-align="top">1</td></tr></tbody></table></article><footer class="footnotes"><article class="footnote" data-name="*" data-unique-footnote-counter="1"><span class="footnoteLabel">*</span> Bokstavkarakteren G gis tallverdien 2,5 ved opptak.</article></footer><article class="numberedLegalP" data-numerator="3" id="kapittel-4-paragraf-1-nummer-3">(3) For utdanninger som er regulert av nasjonal rammeplan, gjelder vedtatte rangeringsregler i henhold til rammeplan eller forskrift til rammeplan. Slike rangeringsregler skal fremgå av studieplan.</article></article><article class="legalArticle" data-lovdata-URL="LTI/forskrift/2011-04-13-393/§23" data-name="§23" id="kapittel-4-paragraf-2"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Opptak utenom rangeringsreglene</span></h3><article class="numberedLegalP" data-numerator="1" id="kapittel-4-paragraf-2-nummer-1">(1) Søkere kan tas opp utenom poengreglene. For tildeling av studieplass utenom poengreglene må én av følgende forutsetninger være oppfylt:<ul class="defaultList"><li data-li-identifier="1." data-name="1."><article class="listArticle" id="kapittel-4-paragraf-2-nummer-1-punkt-1"><article class="legalP" id="kapittel-4-paragraf-2-nummer-1-punkt-1-ledd-1">Dokumentert sykdom, funksjonshemming eller andre tungtveiende grunner som gir grunn til å anta at eksamensresultatene ikke gir et riktig bilde av søkerens kvalifikasjoner.</article></article></li><li data-li-identifier="2." data-name="2."><article class="listArticle" id="kapittel-4-paragraf-2-nummer-1-punkt-2"><article class="legalP" id="kapittel-4-paragraf-2-nummer-1-punkt-2-ledd-1">Søkeren ikke kan poengberegnes etter rangeringsreglene i § 24 – § 29 i denne forskrift.</article></article></li></ul></article><article class="numberedLegalP" data-numerator="2" id="kapittel-4-paragraf-2-nummer-2">(2) Kvalifiserte søkere som ikke kan poengberegnes, må rangeres i forhold til de poengberegnende søkere ved hjelp av skjønnsmessig vurdering. For å få tilbud om opptak kreves likeverdige ferdigheter og kunnskaper som søkere som får tilbud om opptak etter rangering på bakgrunn av poengberegning.</article></article><article class="legalArticle" data-lovdata-URL="LTI/forskrift/2011-04-13-393/§24" data-name="§24" id="kapittel-4-paragraf-3"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Rangering av søkere til forkurs til ingeniørutdanning og maritim høgskoleutdanning</span></h3><article class="numberedLegalP" data-numerator="1" id="kapittel-4-paragraf-3-nummer-1">(1) Ved opptak til forkurs rangeres søkerne etter oppnådde karakterpoeng. Karakterpoeng består av gjennomsnittet av karakterene i fag på høyeste nivå, multiplisert med 10. For søkere med tall- eller bokstavkarakterer fra eldre utdanninger, benyttes omregningsskalaen i § 24 andre ledd.</article><article class="numberedLegalP" data-numerator="2" id="kapittel-4-paragraf-3-nummer-2">(2) Det gis tilleggspoeng for inntil tre års praksis utover minstekravet med 0,3 poeng per måned fulltids praksis. Gyldig praksis er lønnet arbeid, militærtjeneste, siviltjeneste, omsorgsarbeid i hjemmet og skolegang.</article><article class="numberedLegalP" data-numerator="3" id="kapittel-4-paragraf-3-nummer-3">(3) Det gis 3 tilleggspoeng for fag- eller svenneprøve.</article></article><article class="legalArticle" data-lovdata-URL="LTI/forskrift/2011-04-13-393/§25" data-name="§25" id="kapittel-4-paragraf-4"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Rangering av søkere til realfagskurs</span></h3><article class="numberedLegalP" data-numerator="1" id="kapittel-4-paragraf-4-nummer-1">(1) Ved opptak til realfagskurs rangeres søkerne etter bestemmelsene gitt i forskrift om opptak til høyere utdanning.</article></article><article class="legalArticle" data-lovdata-URL="LTI/forskrift/2011-04-13-393/§26" data-name="§26" id="kapittel-4-paragraf-5"><h3 class="legalArticleHeader"><span class="legalArticleValue">§ 26</span>. <span class="legalArticleTitle">Rangering av søkere til grunnutdanninger</span></h3><article class="numberedLegalP" data-numerator="1" id="kapittel-4-paragraf-5-nummer-1">(1) Ved opptak til grunnutdanninger rangeres søkerne etter bestemmelsene gitt i forskrift om opptak til høyere utdanning.</article></article><article class="legalArticle" data-lovdata-URL="LTI/forskrift/2011-04-13-393/§27" data-name="§27" id="kapittel-4-paragraf-6"><h3 class="legalArticleHeader"><span class="legalArticleValue">§ 27</span>. <span class="legalArticleTitle">Rangering av søkere til høyere årskurs</span></h3><article class="numberedLegalP" data-numerator="1" id="kapittel-4-paragraf-6-nummer-1">(1) Dekan fastsetter regler for rangering.</article><article class="numberedLegalP" data-numerator="2" id="kapittel-4-paragraf-6-nummer-2">(2) Rangeringsregler for opptak til høyere årskurs skal fremgå av studieprogrammets studieplan.</article></article><article class="legalArticle" data-lovdata-URL="LTI/forskrift/2011-04-13-393/§28" data-name="§28" id="kapittel-4-paragraf-7"><h3 class="legalArticleHeader"><span class="legalArticleValue">§ 28</span>. <span class="legalArticleTitle">Rangering av søkere til videreutdanningsstudier</span></h3><article class="numberedLegalP" data-numerator="1" id="kapittel-4-paragraf-7-nummer-1">(1) Dersom det er flere søkere enn antall studieplasser, rangeres søkerne innbyrdes etter oppnådde konkurransepoeng. Konkurransepoeng fremkommer som summen av:<ul class="defaultList"><li data-li-identifier="a." data-name="a."><article class="listArticle" id="kapittel-4-paragraf-7-nummer-1-punkt-1"><article class="legalP" id="kapittel-4-paragraf-7-nummer-1-punkt-1-ledd-1">Poeng for minstekravsutdanning – <i>karakterpoeng</i>. Det gis karakterpoeng ut fra gjennomsnittskarakteren omregnet i henhold til omregningstabell i § 22 andre ledd. Gjennomsnittskarakteren skal multipliseres med 10.</article></article></li><li data-li-identifier="b." data-name="b."><article class="listArticle" id="kapittel-4-paragraf-7-nummer-1-punkt-2"><article class="legalP" id="kapittel-4-paragraf-7-nummer-1-punkt-2-ledd-1">Poeng for høyere utdanning utover minstekravet – <i>utdanningspoeng</i>. Det gis 1 tilleggspoeng per 60 studiepoeng for fullført og bestått utdanning utover minstekravet for opptak. Det gis 0,5 tilleggspoeng for fullført og bestått utdanning av 30 studiepoengs omfang. Det gis 0,25 tilleggspoeng for fullført og bestått utdanning av 15 studiepoengs omfang. Det gis inntil 3 poeng for slik utdanning utover minstekravet.</article></article></li><li data-li-identifier="c." data-name="c."><article class="listArticle" id="kapittel-4-paragraf-7-nummer-1-punkt-3"><article class="legalP" id="kapittel-4-paragraf-7-nummer-1-punkt-3-ledd-1">Poeng for praksis utover minstekravet – <i>praksispoeng</i>. Det gis 1 tilleggspoeng per år for inntil 5 år relevant yrkespraksis etter fullført og bestått høyere utdanning utover minstekravet for opptak. Deltidsarbeid gjøres om til andel av heltid.</article></article></li></ul></article><article class="numberedLegalP" data-numerator="2" id="kapittel-4-paragraf-7-nummer-2">(2) Når flere søkere har lik poengsum, avgjøres rekkefølgen normalt ved loddtrekning.</article></article><article class="legalArticle" data-lovdata-URL="LTI/forskrift/2011-04-13-393/§29" data-name="§29" id="kapittel-4-paragraf-8"><h3 class="legalArticleHeader"><span class="legalArticleValue">§ 29</span>. <span class="legalArticleTitle">Rangering av søkere til masterprogram</span></h3><article class="numberedLegalP" data-numerator="1" id="kapittel-4-paragraf-8-nummer-1">(1) Dersom det er flere kvalifiserte søkere enn antall studieplasser, rangeres søkerne på grunnlag av vektet gjennomsnitt av karakterer fra utdanning knyttet til opptaksgrunnlaget.</article><article class="numberedLegalP" data-numerator="2" id="kapittel-4-paragraf-8-nummer-2">(2) Dersom en søker har flere opptaksgrunnlag, velges det grunnlaget som gir gunstigst resultat for søkeren.</article><article class="numberedLegalP" data-numerator="3" id="kapittel-4-paragraf-8-nummer-3">(3) Med vektet gjennomsnitt menes gjennomsnittet av alle karakterer på vitnemålet vektet mot antall studiepoeng på hver karakterenhet.</article><article class="numberedLegalP" data-numerator="4" id="kapittel-4-paragraf-8-nummer-4">(4) Når flere søkere har lik poengsum, avgjøres rekkefølgen normalt ved loddtrekning.</article><article class="numberedLegalP" data-numerator="5" id="kapittel-4-paragraf-8-nummer-5">(5) Studiedirektør kan fastsette andre rangeringsregler for opptak til det enkelte masterprogram etter forslag fra dekan. Rangeringsreglene skal fremgå av programmets studieplan.</article></article></section><section class="section" data-name="kapV" id="kapittel-5" data-lovdata-URL="LTI/forskrift/2011-04-13-393/KAPITTEL_5"><h2>Kapittel V – Klageadgang</h2><article class="legalArticle" data-lovdata-URL="LTI/forskrift/2011-04-13-393/§30" data-name="§30" id="kapittel-5-paragraf-1"><h3 class="legalArticleHeader"><span class="legalArticleValue">§ 30</span>. <span class="legalArticleTitle">Klage</span></h3><article class="numberedLegalP" data-numerator="1" id="kapittel-5-paragraf-1-nummer-1">(1) Enkeltvedtak som er fattet etter denne forskrift kan påklages. Klageinstans er høgskolens klagenemnd.</article></article></section><section class="section" data-name="kapVI" id="kapittel-6" data-lovdata-URL="LTI/forskrift/2011-04-13-393/KAPITTEL_6"><h2>Kapittel VI – Ikrafttredelse</h2><article class="legalArticle" data-lovdata-URL="LTI/forskrift/2011-04-13-393/§31" data-name="§31" id="kapittel-6-paragraf-1"><h3 class="legalArticleHeader"><span class="legalArticleValue">§ 31</span>. <span class="legalArticleTitle">Ikrafttredelse</span></h3><article class="numberedLegalP" data-numerator="1" id="kapittel-6-paragraf-1-nummer-1">(1) Denne forskrift trer i kraft fra og med 1. mai 2011. Fra samme dato oppheves forskrift 28. november 2008 nr. 1589 om lokale opptak til studier ved Høgskolen i Sør-Trøndelag.</article><article class="numberedLegalP" data-numerator="2" id="kapittel-6-paragraf-1-nummer-2">(2) Rektor kan fastsette overgangsbestemmelser.</article></article></section></main></body></html>