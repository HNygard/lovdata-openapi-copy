<!DOCTYPE html><html lang="no"><head><title>Forskrift om regulering av fisket etter lodde ved Grønland, Island og Jan Mayen i 2011–2012</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2011-07-08-768</dd><dt class="dokid">DokumentID</dt><dd class="dokid">LTI/forskrift/2011-07-08-768</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">I 2011 hefte 7 s 1074</dd><dt class="dateInForce">I kraft fra</dt><dd class="dateInForce">2011-07-08 – 2012-02-15</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2008-06-06-37/§11</li><li>lov/2008-06-06-37/§12</li><li>lov/2008-06-06-37/§16</li><li>lov/2008-06-06-37/§36</li><li>lov/2008-06-06-37/§37</li><li>lov/1999-03-26-15/§20</li><li>lov/1999-03-26-15/§21</li><li>forskrift/2001-10-16-4686</li></ul></dd><dt class="dateOfPublication">Kunngjort</dt><dd class="dateOfPublication">2011-07-12 15:20</dd><dt class="journalNumber">Journalnummer</dt><dd class="journalNumber">2011-0604</dd><dt class="titleShort">Korttittel</dt><dd class="titleShort">Forskrift om loddefisket, Grønland mv. 2011–2012</dd><dt class="title">Tittel</dt><dd class="title">Forskrift om regulering av fisket etter lodde ved Grønland, Island og Jan Mayen i 2011–2012</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Fiskeridirektoratet 8. juli 2011 med hjemmel i lov 6. juni 2008 nr. 37 om forvaltning av viltlevende marine ressursar (havressurslova) § 11, § 12, § 16, § 36 og § 37 og lov 26. mars 1999 nr. 15 om retten til å delta i fiske og fangst (deltakerloven) § 20 og § 21, jf. delegeringsvedtak 16. oktober 2001 nr. 4686.</dd><dt class="refid">RefID</dt><dd class="refid">forskrift/2011-07-08-768</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om regulering av fisket etter lodde ved Grønland, Island og Jan Mayen i 2011–2012<ul class="tocSubUl"><li>§ 1. Virkeområde</li><li>§ 2. Åpningsdato</li><li>§ 3. Påmelding</li><li>§ 4. Utseiling</li><li>§ 5. Rapportering</li><li>§ 6. Innseilingsstopp</li><li>§ 7. Maksimalkvoter</li><li>§ 8. Lastekapasitet</li><li>§ 9. Stopp i fisket</li><li>§ 10. Forbud mot overføring av fangst</li><li>§ 11. Stenging av fiskefelt</li><li>§ 12. Straff</li><li>§ 13. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2011-07-08-768" id="dokument"><h1>Forskrift om regulering av fisket etter lodde ved Grønland, Island og Jan Mayen i 2011–2012</h1><article class="legalArticle" data-lovdata-URL="LTI/forskrift/2011-07-08-768/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Det er forbudt for norske fartøy å fiske lodde i det nordøstlige Atlanterhav.</article><article class="legalP" id="paragraf-1-ledd-2">Uten hensyn til forbudet i første ledd, kan norske fartøy med ringnottillatelse fiske inntil 94&#xa0;671 tonn lodde i Grønlands fiskerisone nord for 64° 30′ N, i Islands økonomiske sone nord for 64° 30′ N og i fiskerisonen ved Jan Mayen. Herav kan det fiskes inntil 49&#xa0;002 tonn lodde i Islands økonomiske sone, og inntil 58&#xa0;560 tonn lodde i Grønlands fiskerisone.</article><article class="legalP" id="paragraf-1-ledd-3">Denne forskrifts § 11 gjelder også for utenlandske fartøy som driver fiske og fangst i fiskerisonen ved Jan Mayen.</article></article><article class="legalArticle" data-lovdata-URL="LTI/forskrift/2011-07-08-768/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Åpningsdato</span></h2><article class="legalP" id="paragraf-2-ledd-1">I Grønlands fiskerisone nord for 64° 30′ N og i fiskerisonen ved Jan Mayen åpnes fisket den 8. juli 2011 kl. 15.00.</article><article class="legalP" id="paragraf-2-ledd-2">I Islands økonomiske sone nord for 64° 30′ N åpnes fisket den 1. oktober 2011.</article></article><article class="legalArticle" data-lovdata-URL="LTI/forskrift/2011-07-08-768/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Påmelding</span></h2><article class="legalP" id="paragraf-3-ledd-1">Fiskeridirektoratet kan, etter kunngjøring, innføre en ordning med påmelding til fisket etter lodde i Islands økonomiske sone.</article></article><article class="legalArticle" data-lovdata-URL="LTI/forskrift/2011-07-08-768/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Utseiling</span></h2><article class="legalP" id="paragraf-4-ledd-1">Ingen fartøy kan foreta utseiling uten på forhånd å ha meldt fra til Norges Sildesalgslag. Ved utseiling må fartøy være faktisk utlosset, ha loddenot om bord og ha forlatt land/kai.</article><article class="legalP" id="paragraf-4-ledd-2">Fiskeridirektoratet kan fastsette siste frist for utseiling.</article><article class="legalP" id="paragraf-4-ledd-3">Norges Sildesalgslag eller Fiskeridirektoratet kan fastsette utseilingsstopp.</article></article><article class="legalArticle" data-lovdata-URL="LTI/forskrift/2011-07-08-768/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Rapportering</span></h2><article class="legalP" id="paragraf-5-ledd-1">Fartøy som har tatt utseiling skal melde fra til Norges Sildesalgslag ved inngang til Grønlands fiskerisone, Islands økonomiske sone og fiskerisonen ved Jan Mayen.</article><article class="legalP" id="paragraf-5-ledd-2">Fartøy som har meldt inngang til en sone som nevnt i første ledd skal hvert døgn klokken 1200 UTC sende rapport til Norges Sildesalgslag om posisjon og fangst siden forrige melding. Rapport som nevnt i forrige punkt er ikke påkrevet de døgn fartøy ikke har tatt fangst.</article></article><article class="legalArticle" data-lovdata-URL="LTI/forskrift/2011-07-08-768/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Innseilingsstopp</span></h2><article class="legalP" id="paragraf-6-ledd-1">Norges Sildesalgslag eller Fiskeridirektoratet kan fastsette innseilingsstopp til Grønlands fiskerisone, Islands økonomiske sone og fiskerisonen ved Jan Mayen.</article></article><article class="legalArticle" data-lovdata-URL="LTI/forskrift/2011-07-08-768/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Maksimalkvoter</span></h2><article class="legalP" id="paragraf-7-ledd-1">Fartøyene tildeles maksimalkvoter basert på universalnøkkelen.</article><article class="legalP" id="paragraf-7-ledd-2">Kvoten til det enkelte fartøy fremgår ved å multiplisere basiskvoten for fartøyet med den faktoren en får ved å dividere totalkvoten med summen av basiskvotene. Faktoren fastsettes av Fiskeridirektoratet.</article><article class="legalP" id="paragraf-7-ledd-3">Fiskeridirektoratet kan endre faktorer fastsatt etter denne bestemmelsen.</article><article class="legalP" id="paragraf-7-ledd-4">Basiskvoten blir omregnet slik at 1 hektoliter = 0,1 tonn (100 kilo).</article></article><article class="legalArticle" data-lovdata-URL="LTI/forskrift/2011-07-08-768/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Lastekapasitet</span></h2><article class="legalP" id="paragraf-8-ledd-1">Det kan i fisket nyttes faktisk lastekapasitet tillatt for løsført fangst.</article></article><article class="legalArticle" data-lovdata-URL="LTI/forskrift/2011-07-08-768/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Stopp i fisket</span></h2><article class="legalP" id="paragraf-9-ledd-1">Fiskeridirektoratet kan stoppe fisket når kvotene nevnt i § 1 er beregnet oppfisket.</article><article class="legalP" id="paragraf-9-ledd-2">Fiskeridirektoratet kan stoppe fisket selv om det enkelte fartøy ikke har fisket sin maksimalkvote.</article></article><article class="legalArticle" data-lovdata-URL="LTI/forskrift/2011-07-08-768/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Forbud mot overføring av fangst</span></h2><article class="legalP" id="paragraf-10-ledd-1">Det kvantum som kan fiskes med det enkelte fartøy kan ikke overføres til annet fartøy. Det er også forbudt å motta og å lande fangst som er fisket av et annet fartøy.</article></article><article class="legalArticle" data-lovdata-URL="LTI/forskrift/2011-07-08-768/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Stenging av fiskefelt</span></h2><article class="legalP" id="paragraf-11-ledd-1">For å begrense fisket av lodde under minstemål kan Fiskeridirektoratet forby loddefiske i visse områder i fiskerisonen ved Jan Mayen.</article></article><article class="legalArticle" data-lovdata-URL="LTI/forskrift/2011-07-08-768/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Straff</span></h2><article class="legalP" id="paragraf-12-ledd-1">Den som forsettlig eller uaktsomt overtrer bestemmelser gitt i eller i medhold av denne forskriften, straffes i henhold til lov 6. juni 2008 nr. 37 om forvaltning av viltlevande marine ressursar (havressurslova) § 60, § 61, § 62, § 64 og § 65, og lov 26. mars 1999 nr. 15 om retten til å delta i fiske og fangst (deltakerloven) § 31.</article></article><article class="legalArticle" data-lovdata-URL="LTI/forskrift/2011-07-08-768/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttredelse</span></h2><article class="legalP" id="paragraf-13-ledd-1">Denne forskriften trer i kraft straks, og gjelder til og med 15. februar 2012.</article></article></main></body></html>