<!DOCTYPE html><html lang="no"><head><title>Forskrift om behandling mot echinococcose for hund og katt som innføres fra Sverige</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2011-03-08-260</dd><dt class="dokid">DokumentID</dt><dd class="dokid">LTI/forskrift/2011-03-08-260</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="publishedIn">Publisert i</dt><dd class="publishedIn">I 2011 hefte 3 s 375</dd><dt class="dateInForce">I kraft fra</dt><dd class="dateInForce">2011-03-11</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2003-12-19-124/§3</li><li>lov/2003-12-19-124/§12</li><li>lov/2003-12-19-124/§15</li><li>lov/2003-12-19-124/§19</li><li>lov/2003-12-19-124/§33</li><li>forskrift/2003-12-19-1790</li></ul></dd><dt class="dateOfPublication">Kunngjort</dt><dd class="dateOfPublication">2011-03-11 15:30</dd><dt class="journalNumber">Journalnummer</dt><dd class="journalNumber">2011-0179</dd><dt class="titleShort">Korttittel</dt><dd class="titleShort">Forskrift om dvergbendelorm hos hund og katt</dd><dt class="title">Tittel</dt><dd class="title">Forskrift om behandling mot echinococcose for hund og katt som innføres fra Sverige</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Landbruks- og matdepartementet 8. mars 2011 med hjemmel i lov 19. desember 2003 nr. 124 om matproduksjon og mattrygghet mv. (matloven) § 3, § 12, § 15, § 19 og § 33, jf. delegeringsvedtak 19. desember 2003 nr. 1790. <br /> <strong>EØS-henvisninger:</strong> EØS-avtalen vedlegg I kap. I del 1.1 nr. 2 (direktiv 90/425/EØF).</dd><dt class="refid">RefID</dt><dd class="refid">forskrift/2011-03-08-260</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om behandling mot echinococcose for hund og katt som innføres fra Sverige<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Krav til behandling mot echinococcose</li><li>§ 4. Egenerklæring om behandling mot echinococcose</li><li>§ 5. Tilsyn og vedtak</li><li>§ 6. Straff</li><li>§ 7. Dispensasjon</li><li>§ 8. Ikrafttredelse</li><li>Vedlegg 1</li></ul></li></ul></dd></dl></header><main class="documentBody" data-lovdata-URL="LTI/forskrift/2011-03-08-260" id="dokument"><h1>Forskrift om behandling mot echinococcose for hund og katt som innføres fra Sverige</h1><article class="legalArticle" data-lovdata-URL="LTI/forskrift/2011-03-08-260/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med denne forskriften er å forebygge spredning av echinococcose (infeksjon med revens dvergbendelorm) til Norge.</article></article><article class="legalArticle" data-lovdata-URL="LTI/forskrift/2011-03-08-260/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften gjelder innførsel av hund og katt som er eldre enn tre måneder fra Sverige til Norge.</article><article class="legalP" id="paragraf-2-ledd-2">Forskriften gjelder for norsk sjø- og landterritorium, samt på innretninger på norsk kontinentalsokkel. Forskriften gjelder ikke for Svalbard, Jan Mayen og bilandene.</article></article><article class="legalArticle" data-lovdata-URL="LTI/forskrift/2011-03-08-260/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Krav til behandling mot echinococcose</span></h2><article class="legalP" id="paragraf-3-ledd-1">Hund og katt som innføres fra Sverige skal være behandlet med et godkjent preparat mot echinococcose (infeksjon med revens dvergbendelorm) i løpet av de siste 48 timene før innførselen til Norge.</article><article class="legalP" id="paragraf-3-ledd-2">Etter førstegangsbehandling i tråd med første ledd, kan hunder og katter som regelmessig innføres fra Sverige til Norge alternativt behandles hver 28. dag. Den siste behandlingen skal gis i Norge i løpet av de siste 28 dager etter foregående behandling.</article><article class="legalP" id="paragraf-3-ledd-3">Unntatt fra kravet i første ledd er hunder og katter som innføres til Norge fra andre land via Sverige og som oppfyller krav til behandling mot echinococcose i forskrift 1. juli 2004 nr. 1105 om dyrehelsemessige betingelser for ikke-kommersiell transport av kjæledyr § 8.</article></article><article class="legalArticle" data-lovdata-URL="LTI/forskrift/2011-03-08-260/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Egenerklæring om behandling mot echinococcose</span></h2><article class="legalP" id="paragraf-4-ledd-1">Dyrene skal ved innførselen følges av en erklæring med opplysningene som angitt i vedlegg 1. Erklæringen skal være underskrevet av den som eier eller ledsager dyret. I erklæringen skal det framgå at vilkårene i denne forskriften er oppfylt.</article><article class="legalP" id="paragraf-4-ledd-2">Unntatt fra kravet om egenerklæring i første ledd er dyr som følges av veterinærattest eller pass som bekrefter at vilkårene i § 3 er oppfylt. Passet eller veterinærattesten skal oppfylle kravene i forskrift 1. juli 2004 nr. 1105 om dyrehelsemessige betingelser for ikke-kommersiell transport av kjæledyr eller forskrift 20. februar 2004 nr. 464 om dyrehelsemessige betingelser for import og eksport av levende pattedyr, fugler, reptiler, amfibier, bier og humler.</article><article class="legalP" id="paragraf-4-ledd-3">Dokumentasjonen skal oppbevares i minst tre måneder og på anmodning fremvises til Mattilsynet eller tollvesenet.</article></article><article class="legalArticle" data-lovdata-URL="LTI/forskrift/2011-03-08-260/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Tilsyn og vedtak</span></h2><article class="legalP" id="paragraf-5-ledd-1">Mattilsynet fører tilsyn og kan fatte nødvendige enkeltvedtak, jf. matloven § 23, for å oppnå etterlevelse av bestemmelser gitt i eller i medhold av denne forskriften. Mattilsynet kan også fatte enkeltvedtak i henhold til matloven § 24 og § 26.</article></article><article class="legalArticle" data-lovdata-URL="LTI/forskrift/2011-03-08-260/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Straff</span></h2><article class="legalP" id="paragraf-6-ledd-1">Overtredelse av bestemmelser gitt i denne forskriften eller enkeltvedtak gitt i medhold av forskriften, er straffbart i henhold til matloven § 28.</article></article><article class="legalArticle" data-lovdata-URL="LTI/forskrift/2011-03-08-260/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Dispensasjon</span></h2><article class="legalP" id="paragraf-7-ledd-1">Mattilsynet kan i særskilte tilfelle dispensere fra bestemmelsene i denne forskriften, forutsatt at det ikke vil stride mot Norges internasjonale forpliktelser, herunder EØS-avtalen.</article></article><article class="legalArticle" data-lovdata-URL="LTI/forskrift/2011-03-08-260/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse</span></h2><article class="legalP" id="paragraf-8-ledd-1">Denne forskrift trer i kraft 11. mars 2011.</article></article><section class="section" data-name="vedlegg1" id="kapittel-1" data-lovdata-URL="LTI/forskrift/2011-03-08-260/KAPITTEL_1"><h2>Vedlegg 1</h2><article class="legalP" id="kapittel-1-ledd-1">For å lese vedlegg 1, se her: (pdf)</article></section></main></body></html>