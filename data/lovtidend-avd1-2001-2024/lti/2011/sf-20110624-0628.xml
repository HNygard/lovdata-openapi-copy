<!DOCTYPE html><html lang="no"><head><title>Forskrift om informasjonssikkerhet ved elektronisk tilgang til helseopplysninger i behandlingsrettede helseregistre (helseinformasjonssikkerhetsforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2011-06-24-628</dd><dt class="dokid">DokumentID</dt><dd class="dokid">LTI/forskrift/2011-06-24-628</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="publishedIn">Publisert i</dt><dd class="publishedIn">I 2011 hefte 6 s 816</dd><dt class="dateInForce">I kraft fra</dt><dd class="dateInForce">Kongen bestemmer</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2001-05-18-24/§13</li><li>lov/2001-05-18-24/§16</li><li>lov/1999-07-02-64/§45</li><li>lov/1999-07-02-64/§46</li><li>lov/1999-07-02-63/§5-1</li></ul></dd><dt class="dateOfPublication">Kunngjort</dt><dd class="dateOfPublication">2011-06-24 14:50</dd><dt class="journalNumber">Journalnummer</dt><dd class="journalNumber">2011-0492</dd><dt class="titleShort">Korttittel</dt><dd class="titleShort">Helseinformasjonssikkerhetsforskriften</dd><dt class="title">Tittel</dt><dd class="title">Forskrift om informasjonssikkerhet ved elektronisk tilgang til helseopplysninger i behandlingsrettede helseregistre (helseinformasjonssikkerhetsforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 24.juni 2011 med hjemmel i lov 18. mai 2001 nr. 24 om helseregistre og behandling av helseopplysninger (helseregisterloven) § 13 og § 16, lov 2. juli 1999 nr. 64 om helsepersonell m.v. (helsepersonelloven) § 45 og § 46 og lov 2. juli 1999 nr. 63 om pasientrettigheter (pasientrettighetsloven) § 5-1. Fremmet av Helse- og omsorgsdepartementet.</dd><dt class="refid">RefID</dt><dd class="refid">forskrift/2011-06-24-628</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om informasjonssikkerhet ved elektronisk tilgang til helseopplysninger i behandlingsrettede helseregistre (helseinformasjonssikkerhetsforskriften)<ul class="tocSubUl"><li>§ 1. Forskriftens formål</li><li>§ 2. Forholdet til personopplysningsloven</li><li>§ 3. Definisjoner</li><li>§ 4. Krav om system for administrering av autorisasjoner for tilgang til helseopplysninger</li><li>§ 5. Autorisasjon for tilgang til helseopplysninger for personell som yter eller administrerer helsehjelp</li><li>§ 6. Begrensninger i autorisasjon for tilgang til helseopplysninger</li><li>§ 7. Krav om opplæring</li><li>§ 8. Krav om register over og kontroll av autorisasjoner for tilgang til helseopplysninger</li><li>§ 9. Krav om autentisering</li><li>§ 10. Rett til tilgang til helseopplysninger for personell som yter eller administrerer helsehjelp</li><li>§ 11. Avtale om lesetilgang på tvers av virksomheter</li><li>§ 12. Særlig avtale om skrivetilgang på tvers av virksomheter</li><li>§ 13. Unntak fra krav om uttrykkelig samtykke</li><li>§ 14. Behandlingen av den enkelte forespørselen mellom virksomheter</li><li>§ 15. Sperring av helseopplysninger</li><li>§ 16. Krav om dokumentasjon av tilgang</li><li>§ 17. Oppfølging og kontroll av elektronisk tilgang</li><li>§ 18. Dispensasjon</li><li>§ 19. Straff</li><li>§ 20. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2011-06-24-628" id="dokument"><h1>Forskrift om informasjonssikkerhet ved elektronisk tilgang til helseopplysninger i behandlingsrettede helseregistre (helseinformasjonssikkerhetsforskriften)</h1><article class="legalArticle" data-lovdata-URL="LTI/forskrift/2011-06-24-628/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Forskriftens formål</span></h2><article class="legalP" id="paragraf-1-ledd-1">Formålet med forskriften er å regulere nødvendig tilgang til helseopplysninger og å bidra til tilfredsstillende informasjonssikkerhet slik at helsehjelp kan tilbys på en forsvarlig og effektiv måte samtidig som personvernet ivaretas.</article></article><article class="legalArticle" data-lovdata-URL="LTI/forskrift/2011-06-24-628/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Forholdet til personopplysningsloven</span></h2><article class="legalP" id="paragraf-2-ledd-1">Personopplysningsloven gjelder med de særlige regler om informasjonssikkerhet ved elektronisk tilgang til helseopplysninger i behandlingsrettede helseregistre som er gitt i denne forskriften, jf. helseregisterloven § 2 nr. 7.</article></article><article class="legalArticle" data-lovdata-URL="LTI/forskrift/2011-06-24-628/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><article class="legalP" id="paragraf-3-ledd-1">I forskriften menes med<ul class="defaultList"><li data-li-identifier="1." data-name="1."><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1"><i>autorisasjon for tilgang til helseopplysninger:</i> bestemte rettigheter til å lese, registrere, redigere, rette, slette, sperre eller på annen måte behandle helseopplysninger</article></article></li><li data-li-identifier="2." data-name="2."><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1"><i>strukturerte helseopplysninger:</i> helseopplysninger som er inndelt slik at helsepersonellets tilgang kan begrenses til de opplysningene som vurderes som relevante og nødvendige for å yte helsehjelp til den enkelte pasient.</article></article></li></ul></article></article><article class="legalArticle" data-lovdata-URL="LTI/forskrift/2011-06-24-628/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Krav om system for administrering av autorisasjoner for tilgang til helseopplysninger</span></h2><article class="legalP" id="paragraf-4-ledd-1">Den databehandlingsansvarlige skal etablere nødvendige organisatoriske og tekniske tiltak for tildeling, administrasjon og kontroll av autorisasjoner for tilgang til helseopplysninger.</article></article><article class="legalArticle" data-lovdata-URL="LTI/forskrift/2011-06-24-628/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Autorisasjon for tilgang til helseopplysninger for personell som yter eller administrerer helsehjelp</span></h2><article class="legalP" id="paragraf-5-ledd-1">Den databehandlingsansvarlige kan gi helsepersonell autorisasjon for tilgang til helseopplysninger for å kunne yte forsvarlig helsehjelp til en pasient.</article><article class="legalP" id="paragraf-5-ledd-2">Helsepersonells medhjelper, jf. helsepersonelloven § 5, kan gis autorisasjon for tilgang til helseopplysninger når det er nødvendig for å utføre medhjelperens oppgaver overfor pasienten. Personell som administrerer helsehjelp, jf. helsepersonelloven § 26 andre ledd, kan gis autorisasjon for tilgang til helseopplysninger når det er nødvendig for å administrere helsehjelp til en pasient.</article><article class="legalP" id="paragraf-5-ledd-3">En autorisasjon skal knyttes til en entydig identifisert person i en bestemt rolle.</article></article><article class="legalArticle" data-lovdata-URL="LTI/forskrift/2011-06-24-628/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Begrensninger i autorisasjon for tilgang til helseopplysninger</span></h2><article class="legalP" id="paragraf-6-ledd-1">Autorisasjon for tilgang til å lese, registrere, redigere, rette, slette, sperre eller på annen måte behandle helseopplysninger kan bare gis i det omfang som er nødvendig for at den enkelte kan ivareta sine arbeidsoppgaver.</article><article class="legalP" id="paragraf-6-ledd-2">Det kan bare gis autorisasjon for tilgang til helseopplysninger i ekstern virksomhet når autorisasjonen for dette er registrert i virksomhetens egne systemer.</article><article class="legalP" id="paragraf-6-ledd-3">En autorisasjon for tilgang til helseopplysninger skal tidsbegrenses.</article><article class="legalP" id="paragraf-6-ledd-4">Den enkeltes behov for tilgang skal vurderes og endres når det oppstår endringer i ansvarsområder eller ansettelsesforhold.</article></article><article class="legalArticle" data-lovdata-URL="LTI/forskrift/2011-06-24-628/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Krav om opplæring</span></h2><article class="legalP" id="paragraf-7-ledd-1">Den databehandlingsansvarlige skal sørge for at alle som gis autorisasjon for tilgang til helseopplysninger, får nødvendig opplæring og informasjon om bruken av autorisasjonen, begrensningene og mulighetene. Opplæringen skal som hovedregel gis før autorisasjonen utstedes, men i spesielle tilfelle kan den gis så snart som mulig etterpå.</article></article><article class="legalArticle" data-lovdata-URL="LTI/forskrift/2011-06-24-628/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Krav om register over og kontroll av autorisasjoner for tilgang til helseopplysninger</span></h2><article class="legalP" id="paragraf-8-ledd-1">Den databehandlingsansvarlige skal oppbevare oversikt over utstedte autorisasjoner for tilgang til helseopplysninger og begrunnelsene for dem. Oversikten skal gi informasjon om hvem som er tildelt autorisasjon, til hvilken rolle autorisasjonen er tildelt, formålet med den, tidspunktet for når den ble gitt, varigheten av autorisasjonen og om autorisasjonen er tilbakekalt.</article></article><article class="legalArticle" data-lovdata-URL="LTI/forskrift/2011-06-24-628/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Krav om autentisering</span></h2><article class="legalP" id="paragraf-9-ledd-1">Den som gis elektronisk tilgang til helseopplysninger i et behandlingsrettet helseregister, skal autentisere seg ved bruk av personlig kvalifisert sertifikat eller en annen tilsvarende sikker autentiseringsløsning. Ved bruk av annen tilsvarende autentiseringsløsning må en risikovurdering vise at denne har tilstrekkelig sikkerhet.</article></article><article class="legalArticle" data-lovdata-URL="LTI/forskrift/2011-06-24-628/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Rett til tilgang til helseopplysninger for personell som yter eller administrerer helsehjelp</span></h2><article class="legalP" id="paragraf-10-ledd-1">Den som er autorisert for tilgang til helseopplysninger etter § 5, har bare rett til å behandle helseopplysninger som er nødvendige og relevante for å kunne yte eller administrere helsehjelp.</article><article class="legalP" id="paragraf-10-ledd-2">Retten til tilgang til helseopplysninger skal følge av en konkret beslutning om å yte helsehjelp til pasienten og være tilpasset pasientens behov for helsehjelp. Beslutningen skal dokumenteres.</article><article class="legalP" id="paragraf-10-ledd-3">Kravet om at retten til tilgang til helseopplysninger skal følge av en konkret beslutning om å yte helsehjelp til en pasient, kan fravikes dersom det på annen måte kan sikres at det ikke gis tilgang til flere opplysninger enn det som er nødvendig og relevant ut fra formålet med tilgangen.</article><article class="legalP" id="paragraf-10-ledd-4">Retten til tilgang til helseopplysninger varer så lenge det er nødvendig for å yte eller administrere helsehjelpen.</article></article><article class="legalArticle" data-lovdata-URL="LTI/forskrift/2011-06-24-628/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Avtale om lesetilgang på tvers av virksomheter</span></h2><article class="legalP" id="paragraf-11-ledd-1">Den databehandlingsansvarlige kan inngå avtale med annen virksomhet om lesetilgang til strukturerte helseopplysninger i behandlingsrettet register som virksomheten er ansvarlig for, dersom<ul class="defaultList"><li data-li-identifier="a)" data-name="a)"><article class="listArticle" id="paragraf-11-ledd-1-punkt-1"><article class="legalP" id="paragraf-11-ledd-1-punkt-1-ledd-1">formålet med tilgangen er å yte helsehjelp til pasient</article></article></li><li data-li-identifier="b)" data-name="b)"><article class="listArticle" id="paragraf-11-ledd-1-punkt-2"><article class="legalP" id="paragraf-11-ledd-1-punkt-2-ledd-1">begge virksomheter har tekniske løsninger som kan avgrense tilgangen til å omfatte strukturerte helseopplysninger knyttet til en navngitt pasient</article></article></li><li data-li-identifier="c)" data-name="c)"><article class="listArticle" id="paragraf-11-ledd-1-punkt-3"><article class="legalP" id="paragraf-11-ledd-1-punkt-3-ledd-1">gjennomføringen ikke svekker informasjonssikkerheten ved behandling av helseopplysninger ved noen av virksomhetene</article></article></li><li data-li-identifier="d)" data-name="d)"><article class="listArticle" id="paragraf-11-ledd-1-punkt-4"><article class="legalP" id="paragraf-11-ledd-1-punkt-4-ledd-1">begge parter i avtalen kjenner den andre partens sikkerhetsmål og sikkerhetsstrategi.</article></article></li></ul></article><article class="legalP" id="paragraf-11-ledd-2">Avtalen skal angi<ul class="defaultList"><li data-li-identifier="a)" data-name="a)"><article class="listArticle" id="paragraf-11-ledd-2-punkt-1"><article class="legalP" id="paragraf-11-ledd-2-punkt-1-ledd-1">typer helsehjelp avtalen gjelder</article></article></li><li data-li-identifier="b)" data-name="b)"><article class="listArticle" id="paragraf-11-ledd-2-punkt-2"><article class="legalP" id="paragraf-11-ledd-2-punkt-2-ledd-1">de tekniske løsningene som skal benyttes ved tilgangen</article></article></li><li data-li-identifier="c)" data-name="c)"><article class="listArticle" id="paragraf-11-ledd-2-punkt-3"><article class="legalP" id="paragraf-11-ledd-2-punkt-3-ledd-1">eventuelt andre vilkår for tilgangen.</article></article></li></ul></article></article><article class="legalArticle" data-lovdata-URL="LTI/forskrift/2011-06-24-628/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Særlig avtale om skrivetilgang på tvers av virksomheter</span></h2><article class="legalP" id="paragraf-12-ledd-1">Dersom det er nødvendig for helsehjelpen pasienten tilbys og for å utføre formålet med lesetilgang etter § 11, kan avtalen for særskilte områder gi helsepersonell i en bestemt rolle adgang til å registrere opplysninger i det behandlingsrettede helseregisteret det er gitt tilgang til.</article></article><article class="legalArticle" data-lovdata-URL="LTI/forskrift/2011-06-24-628/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Unntak fra krav om uttrykkelig samtykke</span></h2><article class="legalP" id="paragraf-13-ledd-1">Kravet etter helseregisterloven § 13 tredje ledd om uttrykkelig samtykke for tilgang til helseopplysninger på tvers av virksomheter, kan fravikes dersom pasienten på grunn av sin fysiske eller psykiske tilstand ikke er i stand til å gi et slikt samtykke, og det må antas at pasienten ville ha gitt uttrykkelig samtykke dersom han eller hun hadde vært i stand til det. Det skal fremgå av registeret at uttrykkelig samtykke ikke er gitt og begrunnelsen for det.</article></article><article class="legalArticle" data-lovdata-URL="LTI/forskrift/2011-06-24-628/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Behandlingen av den enkelte forespørselen mellom virksomheter</span></h2><article class="legalP" id="paragraf-14-ledd-1">En forespørsel om og tilgang til helseopplysninger i annen virksomhet skal som hovedregel gå gjennom autorisasjons- og autentiseringsmekanismer i regi av egen virksomhet.</article><article class="legalP" id="paragraf-14-ledd-2">I tilfeller hvor det er avtalt mellom virksomhetene, kan forespørselen gå gjennom autorisasjons- og autentiseringsmekanismer ved virksomheten hvor de etterspurte opplysningene finnes.</article><article class="legalP" id="paragraf-14-ledd-3">Forespørselen om og tilgangen til helseopplysninger kan bare omfatte en person om gangen.</article><article class="legalP" id="paragraf-14-ledd-4">Behandlingen av forespørselen kan automatiseres dersom pasienten overfor virksomheten som gir tilgang til opplysningene, har avgitt en frivillig, uttrykkelig og informert erklæring om å godta at andre virksomheter kan gis tilgang til opplysningene. Tilgangen kan vare så lenge det er nødvendig for å yte helsehjelp til pasienten.</article><article class="legalP" id="paragraf-14-ledd-5">Når pasienten ikke har samtykket skal forespørselen behandles manuelt.</article><article class="legalP" id="paragraf-14-ledd-6">Forespørselen om tilgang og resultatet av behandlingen av forespørselen, skal registreres.</article></article><article class="legalArticle" data-lovdata-URL="LTI/forskrift/2011-06-24-628/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Sperring av helseopplysninger</span></h2><article class="legalP" id="paragraf-15-ledd-1">Dersom pasienten har motsatt seg at andre får tilgang til helseopplysninger, jf. pasientrettighetsloven § 5-3 og helsepersonelloven § 25 og § 45, skal opplysningene sperres.</article><article class="legalP" id="paragraf-15-ledd-2">Pasienten kan bestemme om sperringen bare skal gjelde bestemte personer, om de sperrede opplysningene bare skal være tilgjengelige for dem pasienten selv bestemmer, eller om de bare skal være tilgjengelige etter samtykke.</article><article class="legalP" id="paragraf-15-ledd-3">Det skal fremgå av journalen om registrerte opplysninger er sperret.</article><article class="legalP" id="paragraf-15-ledd-4">Det kan gis tilgang til sperrede opplysninger dersom tungtveiende grunner taler for det, jf. pasientrettighetsloven § 5-3.</article></article><article class="legalArticle" data-lovdata-URL="LTI/forskrift/2011-06-24-628/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Krav om dokumentasjon av tilgang</span></h2><article class="legalP" id="paragraf-16-ledd-1">All tilgang til opplysninger i et behandlingsrettet helseregister skal dokumenteres automatisk i registeret. Dokumentasjonen skal inneholde informasjon om<ul class="defaultList"><li data-li-identifier="a)" data-name="a)"><article class="listArticle" id="paragraf-16-ledd-1-punkt-1"><article class="legalP" id="paragraf-16-ledd-1-punkt-1-ledd-1">navn, rolle og organisatorisk tilhørighet til den som har fått tilgang</article></article></li><li data-li-identifier="b)" data-name="b)"><article class="listArticle" id="paragraf-16-ledd-1-punkt-2"><article class="legalP" id="paragraf-16-ledd-1-punkt-2-ledd-1">grunnlaget for tilgangen</article></article></li><li data-li-identifier="c)" data-name="c)"><article class="listArticle" id="paragraf-16-ledd-1-punkt-3"><article class="legalP" id="paragraf-16-ledd-1-punkt-3-ledd-1">tidspunktet vedkommende har hatt tilgang til opplysningene.</article></article></li></ul></article><article class="legalP" id="paragraf-16-ledd-2">Dokumentasjonen skal inngå som en del av registeret og pasienten har rett til innsyn i dokumentasjonen, jf. pasientrettighetsloven § 5-1 og helseregisterloven § 13 sjette ledd.</article><article class="legalP" id="paragraf-16-ledd-3">Pasienten har rett til utskrift av dokumentasjonen. Informasjonen i utskriften skal kunne sorteres etter pasientens ønske.</article><article class="legalP" id="paragraf-16-ledd-4">Forespørsler om innsyn og utskrift skal besvares uten ugrunnet opphold og senest 30 dager etter at henvendelsen kom inn. Det kan ikke tas vederlag for utskrifter med mindre særlige forhold tilsier det.</article></article><article class="legalArticle" data-lovdata-URL="LTI/forskrift/2011-06-24-628/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Oppfølging og kontroll av elektronisk tilgang</span></h2><article class="legalP" id="paragraf-17-ledd-1">Den databehandlingsansvarlige skal jevnlig kontrollere hvem som har hatt elektronisk tilgang til helseopplysninger i et behandlingsrettet helseregister. Dersom kontrollen viser at noen kan ha tilegnet seg helseopplysninger urettmessig, skal Datatilsynet og Statens helsetilsyn informeres, jf. personopplysningsforskriften § 2-6. Pasienten opplysningene er knyttet til skal også informeres.</article></article><article class="legalArticle" data-lovdata-URL="LTI/forskrift/2011-06-24-628/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Dispensasjon</span></h2><article class="legalP" id="paragraf-18-ledd-1">Departementet kan etter søknad for nærmere angitte systemer dispensere fra ett eller flere krav i forskriften. En dispensasjon skal være tidsbegrenset.</article></article><article class="legalArticle" data-lovdata-URL="LTI/forskrift/2011-06-24-628/§19" data-name="§19" id="paragraf-19"><h2 class="legalArticleHeader"><span class="legalArticleValue">§ 19</span>. <span class="legalArticleTitle">Straff</span></h2><article class="legalP" id="paragraf-19-ledd-1">Den som forsettlig eller grovt uaktsomt overtrer bestemmelsene i forskriften § 6 og § 10 straffes med bøter eller fengsel inntil ett år eller begge deler.</article></article><article class="legalArticle" data-lovdata-URL="LTI/forskrift/2011-06-24-628/§20" data-name="§20" id="paragraf-20"><h2 class="legalArticleHeader"><span class="legalArticleValue">§ 20</span>. <span class="legalArticleTitle">Ikrafttredelse</span></h2><article class="legalP" id="paragraf-20-ledd-1">Forskriften gjelder fra den tid Kongen fastsetter.</article></article></main></body></html>