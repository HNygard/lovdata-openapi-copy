<!DOCTYPE html><html lang="no"><head><title>Forskrift om fredning av statens kulturhistoriske eiendommer</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2011-11-09-1088</dd><dt class="dokid">DokumentID</dt><dd class="dokid">LTI/forskrift/2011-11-09-1088</dd><dt class="ministry">Departement</dt><dd class="ministry"><ul><li>Miljøverndepartementet</li></ul></dd><dt class="publishedIn">Publisert i</dt><dd class="publishedIn">I 2011 hefte 10 s 1418</dd><dt class="dateInForce">I kraft fra</dt><dd class="dateInForce">2011-11-09</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1978-06-09-50/§22a</li><li>forskrift/1979-02-09-8785/§12</li></ul></dd><dt class="dateOfPublication">Kunngjort</dt><dd class="dateOfPublication">2011-11-11 14:05</dd><dt class="lastupdated">Rettet</dt><dd class="lastupdated">2012-02-21 (se nederst), 06.03.2012 (se nederst)</dd><dt class="journalNumber">Journalnummer</dt><dd class="journalNumber">2011-0833</dd><dt class="titleShort">Korttittel</dt><dd class="titleShort">Forskrift om kulturhistoriske eiendommer</dd><dt class="title">Tittel</dt><dd class="title">Forskrift om fredning av statens kulturhistoriske eiendommer</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Riksantikvaren 9. november 2011 med hjemmel i lov 9. juni 1978 nr. 50 om kulturminner § 22a og forskrift 9. februar 1979 nr. 8785 om faglig ansvarsfordeling mv. etter kulturminneloven § 12 nr. 1.</dd><dt class="refid">RefID</dt><dd class="refid">forskrift/2011-11-09-1088</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om fredning av statens kulturhistoriske eiendommer<ul class="tocSubUl"><li>Kapittel 1. Generelle bestemmelser<ul class="tocSubUl"><li>§ 1-1. Formålet med fredning</li><li>§ 1-2. Omfang</li><li>§ 1-3. Fredningsbestemmelser</li><li>§ 1-4. Dispensasjon</li><li>§ 1-5. Forvaltningsplan</li><li>§ 1-6. Avhending</li><li>§ 1-7. Myndighet</li><li>§ 1-8. Brudd på bestemmelsene</li></ul></li><li>Kapittel x. Ikraftsetting<ul class="tocSubUl"><li>§ x-1. Ikraftsetting</li></ul></li><li>Rettelser</li></ul></li></ul></dd></dl></header><main class="documentBody" data-lovdata-URL="LTI/forskrift/2011-11-09-1088" id="dokument"><h1>Forskrift om fredning av statens kulturhistoriske eiendommer</h1><section class="section" data-name="kap1" id="kapittel-1" data-lovdata-URL="LTI/forskrift/2011-11-09-1088/KAPITTEL_1"><h2>Kapittel 1. Generelle bestemmelser</h2><article class="legalArticle" data-lovdata-URL="LTI/forskrift/2011-11-09-1088/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Formålet med fredning</span></h3><article class="legalP" id="kapittel-1-paragraf-1-ledd-1">Fredning etter forskriften har som formål å sikre og bevare et representativt utvalg kulturminner i form av byggverk og anlegg knyttet til statens virksomhet. Fredningen skal bidra til å<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-1-ledd-1-punkt-1"><article class="legalP" id="kapittel-1-paragraf-1-ledd-1-punkt-1-ledd-1">sikre at arkitektoniske eller kulturhistoriske verdier ved byggverkene og anleggene bevares</article></article></li><li data-li-identifier="b)" data-name="b)"><article class="listArticle" id="kapittel-1-paragraf-1-ledd-1-punkt-2"><article class="legalP" id="kapittel-1-paragraf-1-ledd-1-punkt-2-ledd-1">vise statlige sektorers historiske utvikling og deres betydning, for eksempel for samfunnsutviklingen, oppbyggingen av Norge som velferdsstat og forholdet til urfolk og minoriteter</article></article></li><li data-li-identifier="c)" data-name="c)"><article class="listArticle" id="kapittel-1-paragraf-1-ledd-1-punkt-3"><article class="legalP" id="kapittel-1-paragraf-1-ledd-1-punkt-3-ledd-1">sikre at representative eksempler fra ulike perioder av en utvikling bevares</article></article></li><li data-li-identifier="d)" data-name="d)"><article class="listArticle" id="kapittel-1-paragraf-1-ledd-1-punkt-4"><article class="legalP" id="kapittel-1-paragraf-1-ledd-1-punkt-4-ledd-1">formidle forståelse for de sektorer og tidsepoker de representerer</article></article></li><li data-li-identifier="e)" data-name="e)"><article class="listArticle" id="kapittel-1-paragraf-1-ledd-1-punkt-5"><article class="legalP" id="kapittel-1-paragraf-1-ledd-1-punkt-5-ledd-1">bevare byggverkene og anleggene som historiske referanser og kilde til kunnskap</article></article></li><li data-li-identifier="f)" data-name="f)"><article class="listArticle" id="kapittel-1-paragraf-1-ledd-1-punkt-6"><article class="legalP" id="kapittel-1-paragraf-1-ledd-1-punkt-6-ledd-1">bevare opprinnelige elementer og senere tilføyelser dersom disse vurderes å ha en selvstendig verdi som representant for en historisk utvikling</article></article></li><li data-li-identifier="g)" data-name="g)"><article class="listArticle" id="kapittel-1-paragraf-1-ledd-1-punkt-7"><article class="legalP" id="kapittel-1-paragraf-1-ledd-1-punkt-7-ledd-1">sikre at byggverkenes og anleggenes innbyrdes sammenheng ivaretas</article></article></li><li data-li-identifier="h)" data-name="h)"><article class="listArticle" id="kapittel-1-paragraf-1-ledd-1-punkt-8"><article class="legalP" id="kapittel-1-paragraf-1-ledd-1-punkt-8-ledd-1">sikre at uteområdene bevares og at den funksjonelle og visuelle sammenhengen med de fredete kompleksene opprettholdes.</article></article></li></ul></article></article><article class="legalArticle" data-lovdata-URL="LTI/forskrift/2011-11-09-1088/§1-2" data-name="§1-2" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">Omfang</span></h3><article class="legalP" id="kapittel-1-paragraf-2-ledd-1">Fredningen omfatter byggverk og anlegg etter kapittel 2 flg.</article><article class="legalP" id="kapittel-1-paragraf-2-ledd-2">Nærmere informasjon om byggverkene og anleggene fremgår av landsverneplanene for hver sektor og er tilgjengelig på Riksantikvarens nettside.</article></article><article class="legalArticle" data-lovdata-URL="LTI/forskrift/2011-11-09-1088/§1-3" data-name="§1-3" id="kapittel-1-paragraf-3"><h3 class="legalArticleHeader"><span class="legalArticleValue">§ 1-3</span>. <span class="legalArticleTitle">Fredningsbestemmelser</span></h3><article class="legalP" id="kapittel-1-paragraf-3-ledd-1">Byggverk og anlegg som er fredet etter forskriften skal forvaltes på en slik måte at de kulturhistoriske og arkitektoniske verdier de representerer, blir ivaretatt.</article><article class="legalP" id="kapittel-1-paragraf-3-ledd-2">Det er ikke tillatt å foreta inngrep i fredete byggverk og anlegg så langt de er fredet. Med <i>inngrep</i> menes<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-3-ledd-2-punkt-1"><article class="legalP" id="kapittel-1-paragraf-3-ledd-2-punkt-1-ledd-1">å rive, skade, bygge om eller flytte</article></article></li><li data-li-identifier="b)" data-name="b)"><article class="listArticle" id="kapittel-1-paragraf-3-ledd-2-punkt-2"><article class="legalP" id="kapittel-1-paragraf-3-ledd-2-punkt-2-ledd-1">å skifte ut bygningselementer eller materialer, forandre overflater eller foreta andre endringer som går lenger enn vanlig vedlikehold</article></article></li><li data-li-identifier="c)" data-name="c)"><article class="listArticle" id="kapittel-1-paragraf-3-ledd-2-punkt-3"><article class="legalP" id="kapittel-1-paragraf-3-ledd-2-punkt-3-ledd-1">å skade eller permanent fjerne løst inventar som inngår i fredningen.</article></article></li></ul></article><article class="legalP" id="kapittel-1-paragraf-3-ledd-3">Med <i>vanlig vedlikehold</i> menes å ta vare på og reparere de eksisterende bygningselementer og detaljer som for eksempel dører, vinduer, listverk, gerikter og overflatebehandlingen. Vanlig vedlikehold skal skje i samsvar med opprinnelig eller eksisterende teknikk, utførelse og materialbruk og på en måte som ikke reduserer arkitektoniske og kulturhistoriske verdier.</article><article class="legalP" id="kapittel-1-paragraf-3-ledd-4">Annet ledd er ikke til hinder for ordinær skjøtsel i hage- og parkanlegg og annet grøntanlegg.</article></article><article class="legalArticle" data-lovdata-URL="LTI/forskrift/2011-11-09-1088/§1-4" data-name="§1-4" id="kapittel-1-paragraf-4"><h3 class="legalArticleHeader"><span class="legalArticleValue">§ 1-4</span>. <span class="legalArticleTitle">Dispensasjon</span></h3><article class="legalP" id="kapittel-1-paragraf-4-ledd-1">Forvaltningsmyndigheten jf. § 1-7 kan i særlige tilfelle gjøre unntak fra fredningen og fredningsbestemmelsene for tiltak som ikke medfører vesentlige inngrep i kulturminnet.</article><article class="legalP" id="kapittel-1-paragraf-4-ledd-2">Ved avgjørelsen av hva som utgjør særlige tilfelle skal det legges vekt på i hvilken grad tiltaket er nødvendig av hensyn til formålet med fredningen, herunder<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-4-ledd-2-punkt-1"><article class="legalP" id="kapittel-1-paragraf-4-ledd-2-punkt-1-ledd-1">istandsetting og restaurering</article></article></li><li data-li-identifier="b)" data-name="b)"><article class="listArticle" id="kapittel-1-paragraf-4-ledd-2-punkt-2"><article class="legalP" id="kapittel-1-paragraf-4-ledd-2-punkt-2-ledd-1">utskiftning av ødelagt materiale og eller vegetasjon</article></article></li><li data-li-identifier="c)" data-name="c)"><article class="listArticle" id="kapittel-1-paragraf-4-ledd-2-punkt-3"><article class="legalP" id="kapittel-1-paragraf-4-ledd-2-punkt-3-ledd-1">tilbakeføringer til opprinnelig eller tidligere utseende og konstruksjoner under forutsetning av at tiltaket kan gjøres på et sikkert dokumentert grunnlag og i tråd med tradisjonelle metoder og materialbruk</article></article></li><li data-li-identifier="d)" data-name="d)"><article class="listArticle" id="kapittel-1-paragraf-4-ledd-2-punkt-4"><article class="legalP" id="kapittel-1-paragraf-4-ledd-2-punkt-4-ledd-1">brannsikringstiltak</article></article></li><li data-li-identifier="e)" data-name="e)"><article class="listArticle" id="kapittel-1-paragraf-4-ledd-2-punkt-5"><article class="legalP" id="kapittel-1-paragraf-4-ledd-2-punkt-5-ledd-1">andre tiltak som skal beskytte kulturminnet.</article></article></li></ul></article><article class="legalP" id="kapittel-1-paragraf-4-ledd-3">I vurderingen av hva som utgjør særlige tilfelle kan det også legges vekt på tiltak av vesentlig samfunnsmessig betydning, som for eksempel hensyn til sikkerhet og andre forhold av vesentlig betydning.</article></article><article class="legalArticle" data-lovdata-URL="LTI/forskrift/2011-11-09-1088/§1-5" data-name="§1-5" id="kapittel-1-paragraf-5"><h3 class="legalArticleHeader"><span class="legalArticleValue">§ 1-5</span>. <span class="legalArticleTitle">Forvaltningsplan</span></h3><article class="legalP" id="kapittel-1-paragraf-5-ledd-1">Vedkommende departement er ansvarlig for at det utarbeides forvaltningsplaner for fredete byggverk og anlegg det er ansvarlig for.</article><article class="legalP" id="kapittel-1-paragraf-5-ledd-2">Forvaltningsplaner skal forelegges Riksantikvaren eller den Riksantikvaren gir fullmakt, for å sikre at innholdet ivaretar formålet med fredningen.</article></article><article class="legalArticle" data-lovdata-URL="LTI/forskrift/2011-11-09-1088/§1-6" data-name="§1-6" id="kapittel-1-paragraf-6"><h3 class="legalArticleHeader"><span class="legalArticleValue">§ 1-6</span>. <span class="legalArticleTitle">Avhending</span></h3><article class="legalP" id="kapittel-1-paragraf-6-ledd-1">Forskriften gjelder selv om deler av eller hele byggverk og anlegg som er fredet, går ut av statlig eie.</article><article class="legalP" id="kapittel-1-paragraf-6-ledd-2">Eier er ansvarlig for at Riksantikvaren i god tid før overdragelsen underrettes om denne.</article></article><article class="legalArticle" data-lovdata-URL="LTI/forskrift/2011-11-09-1088/§1-7" data-name="§1-7" id="kapittel-1-paragraf-7"><h3 class="legalArticleHeader"><span class="legalArticleValue">§ 1-7</span>. <span class="legalArticleTitle">Myndighet</span></h3><article class="legalP" id="kapittel-1-paragraf-7-ledd-1">For byggverk og anlegg i statlig eie er forvaltning av fredningsforskriften lagt til Riksantikvaren eller den Riksantikvaren gir fullmakt. For byggverk og anlegg som er gått ut av statlig eie er forvaltning av fredningsforskriften lagt til regional kulturminneforvaltning.</article></article><article class="legalArticle" data-lovdata-URL="LTI/forskrift/2011-11-09-1088/§1-8" data-name="§1-8" id="kapittel-1-paragraf-8"><h3 class="legalArticleHeader"><span class="legalArticleValue">§ 1-8</span>. <span class="legalArticleTitle">Brudd på bestemmelsene</span></h3><article class="legalP" id="kapittel-1-paragraf-8-ledd-1">Overtredelse av § 1-3 for fredete byggverk og anlegg etter kapittel 2 flg. straffes etter kulturminneloven § 27.</article></article></section><section class="section" id="kapittel-2" data-lovdata-URL="LTI/forskrift/2011-11-09-1088/KAPITTEL_2"><h2>Kapittel x. Ikraftsetting</h2><article class="legalArticle" data-lovdata-URL="LTI/forskrift/2011-11-09-1088/§x-1" data-name="§x-1" id="kapittel-2-paragraf-1"><h3 class="legalArticleHeader"><span class="legalArticleValue">§ x-1</span>. <span class="legalArticleTitle">Ikraftsetting</span></h3><article class="legalP" id="kapittel-2-paragraf-1-ledd-1">Forskriften trer i kraft straks.</article><article class="legalP" data-text-size="small" id="kapittel-2-paragraf-1-ledd-2">For nærmere informasjon om de fredete byggverkene og anleggene vises det til landsverneplanene og vedtaksbrevet av 4. november 2011 som er tilgjengelig på Riksantikvarens hjemmeside: http://www.riksantikvaren.no. Landsverneplanene er ikke en del av forskriften.</article></article></section><section class="section" id="kapittel-3" data-lovdata-URL="LTI/forskrift/2011-11-09-1088/KAPITTEL_3"><h2>Rettelser</h2><article class="defaultP" data-text-size="small"><strong>Publisert:</strong> I 2012 hefte 2 (Rettelse)</article><article class="defaultP" data-text-size="small">Det som er rettet er satt i kursiv.</article> <article class="defaultP" margin-top="true">Ved en inkurie ble petitteksten kunngjort under kapittel X og ikke under <i>kapittel 1</i>.</article><article class="defaultP" data-text-size="small"><strong>Publisert:</strong> I 2012 hefte 3 (Rettelse)<p class="leddfortsettelse">Det som er rettet er satt i kursiv.</p></article> <article class="defaultP" margin-top="true">Petitteksten skal lyde:</article><article class="legalP" data-text-size="small" id="kapittel-3-ledd-1">For nærmere informasjon om de fredete byggverkene og anleggene vises det til landsverneplanene og vedtaksbrevet av <i>9</i>. november 2011 som er tilgjengelig på Riksantikvarens hjemmeside: http://www.riksantikvaren.no. Landsverneplanene er ikke en del av forskriften.</article></section></main></body></html>