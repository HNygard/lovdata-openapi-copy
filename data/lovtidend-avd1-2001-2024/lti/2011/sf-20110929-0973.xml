<!DOCTYPE html><html lang="no"><head><title>Forskrift om tilskudd til frivillige miljøorganisasjoner og allmennyttige miljøstiftelser</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2011-09-29-973</dd><dt class="dokid">DokumentID</dt><dd class="dokid">LTI/forskrift/2011-09-29-973</dd><dt class="ministry">Departement</dt><dd class="ministry"><ul><li>Miljøverndepartementet</li></ul></dd><dt class="publishedIn">Publisert i</dt><dd class="publishedIn">I 2011 hefte 9 s 1263</dd><dt class="dateInForce">I kraft fra</dt><dd class="dateInForce">2011-10-01 med virkning for søknader om tilskudd for tilskuddsåret 2012</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2011-09-30 14:35</dd><dt class="journalNumber">Journalnummer</dt><dd class="journalNumber">2011-0744</dd><dt class="titleShort">Korttittel</dt><dd class="titleShort">Forskrift om tilskudd til frivillige miljøorg.</dd><dt class="title">Tittel</dt><dd class="title">Forskrift om tilskudd til frivillige miljøorganisasjoner og allmennyttige miljøstiftelser</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Miljøverndepartementet 29. september 2011 med hjemmel i Stortingets årlige bevilgningsvedtak.</dd><dt class="refid">RefID</dt><dd class="refid">forskrift/2011-09-29-973</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskudd til frivillige miljøorganisasjoner og allmennyttige miljøstiftelser<ul class="tocSubUl"><li>§ 1. Formål</li><li>§ 2. Frivillige miljøorganisasjoner som kan motta tilskudd</li><li>§ 3. Allmennyttige miljøstiftelser som kan motta tilskudd</li><li>§ 4. Nye søkere</li><li>§ 5. Krav til revisjon</li><li>§ 6. Deling av tilskuddet i en basisdel og en del for samfunnsmessig betydning</li><li>§ 7. Beregning av basisdelen</li><li>§ 8. Beregning av del for samfunnsmessig betydning</li><li>§ 9. Generelt om dokumentasjon</li><li>§ 10. Registrering og dokumentasjon av tellende medlemmer og medlemsinntekter</li><li>§ 11. Registrering og dokumentasjon av givere og gaver</li><li>§ 12. Krav til søknaden</li><li>§ 13. Opplysningsplikt</li><li>§ 14. Kunngjøring og søknadsfrist</li><li>§ 15. Klageadgang</li><li>§ 16. Tilskuddsbrev</li><li>§ 17. Utbetaling</li><li>§ 18. Krav til bruk av tilskuddet</li><li>§ 19. Tilsyn</li><li>§ 20. Ikrafttredelse</li><li>§ 21. Overgangsregler</li></ul></li></ul></dd></dl></header><main class="documentBody" data-lovdata-URL="LTI/forskrift/2011-09-29-973" id="dokument"><h1>Forskrift om tilskudd til frivillige miljøorganisasjoner og allmennyttige miljøstiftelser</h1><article class="legalArticle" data-lovdata-URL="LTI/forskrift/2011-09-29-973/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med tilskuddsordningen er å legge til rette for et bredt folkelig engasjement for miljøsaker. Tilskuddsordningen skal stimulere miljøaktivitet lokalt, regionalt og nasjonalt.</article><article class="legalP" id="paragraf-1-ledd-2">Tilskuddsordningen gjelder for frivillige miljøorganisasjoner og allmennyttige miljøstiftelser.</article></article><article class="legalArticle" data-lovdata-URL="LTI/forskrift/2011-09-29-973/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Frivillige miljøorganisasjoner som kan motta tilskudd</span></h2><article class="legalP" id="paragraf-2-ledd-1">Tilskudd kan gis til frivillige organisasjoner<ul class="defaultList"><li data-li-identifier="a)" data-name="a)"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">med demokratisk valgte styringsorganer og hovedformål for virksomheten innenfor miljøforvaltningens ansvarsområder</article></article></li><li data-li-identifier="b)" data-name="b)"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">med bredt medlemsgrunnlag og geografisk spredning på medlemsmassen</article></article></li><li data-li-identifier="c)" data-name="c)"><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1">som er registrert i et offentlig register</article></article></li><li data-li-identifier="d)" data-name="d)"><article class="listArticle" id="paragraf-2-ledd-1-punkt-4"><article class="legalP" id="paragraf-2-ledd-1-punkt-4-ledd-1">som har et register over medlemmer som oppfyller kravene i § 10</article></article></li><li data-li-identifier="e)" data-name="e)"><article class="listArticle" id="paragraf-2-ledd-1-punkt-5"><article class="legalP" id="paragraf-2-ledd-1-punkt-5-ledd-1">som har et register over personlige givere som oppfyller kravene i § 11.</article></article></li></ul></article><article class="legalP" id="paragraf-2-ledd-2">Organisasjonen skal ha vedtekter som klargjør<ul class="defaultList"><li data-li-identifier="a)" data-name="a)"><article class="listArticle" id="paragraf-2-ledd-2-punkt-1"><article class="legalP" id="paragraf-2-ledd-2-punkt-1-ledd-1">formål, selvstendighet, organisasjonsform og organisatorisk oppbygging med sentral organisasjon og eventuelle lokallag eller andre organisasjonsledd mellom lokallag og den sentrale organisasjon</article></article></li><li data-li-identifier="b)" data-name="b)"><article class="listArticle" id="paragraf-2-ledd-2-punkt-2"><article class="legalP" id="paragraf-2-ledd-2-punkt-2-ledd-1">at organisasjonen har en demokratisk oppbygging som sikrer alle medlemmer lik møte-, tale-, forslags- og stemmerett og rett til å la seg velge som representant</article></article></li><li data-li-identifier="c)" data-name="c)"><article class="listArticle" id="paragraf-2-ledd-2-punkt-3"><article class="legalP" id="paragraf-2-ledd-2-punkt-3-ledd-1">at organisasjonen har et landsmøte minst hvert tredje år der representanter valgt av og blant medlemmene i organisasjonen har stemmerett</article></article></li><li data-li-identifier="d)" data-name="d)"><article class="listArticle" id="paragraf-2-ledd-2-punkt-4"><article class="legalP" id="paragraf-2-ledd-2-punkt-4-ledd-1">at organisasjonen har et sentral-/hovedstyre valgt av landsmøtet og har ledelsen av organisasjonen mellom landsmøtene</article></article></li><li data-li-identifier="e)" data-name="e)"><article class="listArticle" id="paragraf-2-ledd-2-punkt-5"><article class="legalP" id="paragraf-2-ledd-2-punkt-5-ledd-1">at organisasjonen avgir eget årsregnskap og årsberetning i samsvar med regnskapsloven.</article></article></li></ul><p class="leddfortsettelse">Regnskapsåret skal følge kalenderåret.</p></article><article class="legalP" id="paragraf-2-ledd-3">Tilskudd kan også gis til demokratisk styrt sammenslutning av frivillige organisasjoner der hver medlemsorganisasjon har lik stemme og oppfyller kravene i første og annet ledd.</article></article><article class="legalArticle" data-lovdata-URL="LTI/forskrift/2011-09-29-973/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Allmennyttige miljøstiftelser som kan motta tilskudd</span></h2><article class="legalP" id="paragraf-3-ledd-1">Tilskudd kan gis til allmennyttige stiftelser<ul class="defaultList"><li data-li-identifier="a)" data-name="a)"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">med hovedformål for virksomheten innenfor miljøforvaltningens ansvarsområder</article></article></li><li data-li-identifier="b)" data-name="b)"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">som ikke har fortjeneste som formål</article></article></li><li data-li-identifier="c)" data-name="c)"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">som har faglig spisskompetanse av nasjonal betydning</article></article></li><li data-li-identifier="d)" data-name="d)"><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1">som er registrert i Stiftelsesregisteret</article></article></li><li data-li-identifier="e)" data-name="e)"><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1">som avgir eget årsregnskap og årsberetning. Regnskapsåret skal følge kalenderåret.</article></article></li></ul></article><article class="legalP" id="paragraf-3-ledd-2">Stiftelser som søker om tilskudd, må ha et register som oppfyller kravene i § 11.</article></article><article class="legalArticle" data-lovdata-URL="LTI/forskrift/2011-09-29-973/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Nye søkere</span></h2><article class="legalP" id="paragraf-4-ledd-1">En organisasjon eller stiftelse som søker tilskudd for første gang, må ha eksistert i minst fire år og skal kunne beskrive virksomheten i årsberetninger for de siste fire år før søknadsåret.</article></article><article class="legalArticle" data-lovdata-URL="LTI/forskrift/2011-09-29-973/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Krav til revisjon</span></h2><article class="legalP" id="paragraf-5-ledd-1">Organisasjoner og stiftelser som mottar tilskudd, skal påse at årsregnskapet revideres av en registrert revisor eller statsautorisert revisor.</article><article class="legalP" id="paragraf-5-ledd-2">Revisor skal på eget skjema fastsatt av Miljøverndepartementet bekrefte de opplysninger som organisasjonen eller stiftelsen har oppgitt i henhold til § 12 første ledd c og d og annet ledd a–d.</article></article><article class="legalArticle" data-lovdata-URL="LTI/forskrift/2011-09-29-973/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Deling av tilskuddet i en basisdel og en del for samfunnsmessig betydning</span></h2><article class="legalP" id="paragraf-6-ledd-1">Før beregning av tilskuddet til de enkelte organisasjoner og stiftelser, deles tilskuddsbevilgningen i to. Den ene delen, basisdelen, utgjør 70 prosent av den samlede tilskuddsbevilgning, mens den andre delen, samfunnsmessig betydning, utgjør 30 prosent av den samlede tilskuddsbevilgningen.</article></article><article class="legalArticle" data-lovdata-URL="LTI/forskrift/2011-09-29-973/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Beregning av basisdelen</span></h2><article class="legalP" id="paragraf-7-ledd-1">Basisdelen fordeles etter forholdstallet mellom summen av mottakerens poeng og summen av alle tilskuddsmottakeres poeng. Den enkelte mottakers poeng beregnes som summen av følgende poengelementer:<ul class="defaultList"><li data-li-identifier="a)" data-name="a)"><article class="listArticle" id="paragraf-7-ledd-1-punkt-1"><article class="legalP" id="paragraf-7-ledd-1-punkt-1-ledd-1">For organisasjoner multipliseres summen av antall tellende medlemmer med to og til dette beløpet legges antall personlige givere. Summen multipliseres med summen av medlemsinntekter og giverinntekter. Dette beløpet dividert med 1&#xa0;000&#xa0;000&#xa0;000 gir antall poeng. For stiftelser multipliseres summen av antall givere med samlet giverinntekter. Dette beløpet dividert med 1&#xa0;000&#xa0;000&#xa0;000 gir antall poeng. En organisasjon eller stiftelse kan maksimalt oppnå 100 poeng.</article></article></li><li data-li-identifier="b)" data-name="b)"><article class="listArticle" id="paragraf-7-ledd-1-punkt-2"><article class="legalP" id="paragraf-7-ledd-1-punkt-2-ledd-1">Frivillig organisasjon gir 100 poeng, sammenslutning av organisasjoner gir 50 poeng, barne- og ungdomsorganisasjon gir 20 poeng og allmennyttig stiftelse gir 20 poeng.</article></article></li><li data-li-identifier="c)" data-name="c)"><article class="listArticle" id="paragraf-7-ledd-1-punkt-3"><article class="legalP" id="paragraf-7-ledd-1-punkt-3-ledd-1">Organisasjonens samlede antall lokallag gir følgende poeng: <table><tbody><tr><td data-text-align="left" data-vertical-align="top">Over 200</td><td data-text-align="right" data-vertical-align="top">200 poeng</td></tr><tr><td data-text-align="left" data-vertical-align="top">199–190</td><td data-text-align="right" data-vertical-align="top">190 poeng</td></tr><tr><td data-text-align="left" data-vertical-align="top">189–180</td><td data-text-align="right" data-vertical-align="top">180 poeng</td></tr><tr><td data-text-align="left" data-vertical-align="top">179–170</td><td data-text-align="right" data-vertical-align="top">170 poeng</td></tr><tr><td data-text-align="left" data-vertical-align="top">169–160</td><td data-text-align="right" data-vertical-align="top">160 poeng</td></tr><tr><td data-text-align="left" data-vertical-align="top">159–150</td><td data-text-align="right" data-vertical-align="top">150 poeng</td></tr><tr><td data-text-align="left" data-vertical-align="top">149–140</td><td data-text-align="right" data-vertical-align="top">140 poeng</td></tr><tr><td data-text-align="left" data-vertical-align="top">139–130</td><td data-text-align="right" data-vertical-align="top">130 poeng</td></tr><tr><td data-text-align="left" data-vertical-align="top">129–120</td><td data-text-align="right" data-vertical-align="top">120 poeng</td></tr><tr><td data-text-align="left" data-vertical-align="top">119–110</td><td data-text-align="right" data-vertical-align="top">110 poeng</td></tr><tr><td data-text-align="left" data-vertical-align="top">109–100</td><td data-text-align="right" data-vertical-align="top">100 poeng</td></tr><tr><td data-text-align="left" data-vertical-align="top">99–90</td><td data-text-align="right" data-vertical-align="top">90 poeng</td></tr><tr><td data-text-align="left" data-vertical-align="top">89–80</td><td data-text-align="right" data-vertical-align="top">80 poeng</td></tr><tr><td data-text-align="left" data-vertical-align="top">79–70</td><td data-text-align="right" data-vertical-align="top">70 poeng</td></tr><tr><td data-text-align="left" data-vertical-align="top">69–60</td><td data-text-align="right" data-vertical-align="top">60 poeng</td></tr><tr><td data-text-align="left" data-vertical-align="top">59–50</td><td data-text-align="right" data-vertical-align="top">50 poeng</td></tr><tr><td data-text-align="left" data-vertical-align="top">49–40</td><td data-text-align="right" data-vertical-align="top">40 poeng</td></tr><tr><td data-text-align="left" data-vertical-align="top">39–30</td><td data-text-align="right" data-vertical-align="top">30 poeng</td></tr><tr><td data-text-align="left" data-vertical-align="top">29–20</td><td data-text-align="right" data-vertical-align="top">20 poeng</td></tr><tr><td data-text-align="left" data-vertical-align="top">19–10</td><td data-text-align="right" data-vertical-align="top">10 poeng</td></tr><tr><td data-text-align="left" data-vertical-align="top">9–5</td><td data-text-align="right" data-vertical-align="top">5 poeng</td></tr><tr><td data-text-align="left" data-vertical-align="top">4–0</td><td data-text-align="right" data-vertical-align="top">0 poeng</td></tr></tbody></table></article></article></li><li data-li-identifier="d)" data-name="d)"><article class="listArticle" id="paragraf-7-ledd-1-punkt-4"><article class="legalP" id="paragraf-7-ledd-1-punkt-4-ledd-1">Antall fylkes- og regionlag: <table><tbody><tr><td data-text-align="left" data-vertical-align="top">19–17</td><td data-text-align="right" data-vertical-align="top">100 poeng</td></tr><tr><td data-text-align="left" data-vertical-align="top">16–12</td><td data-text-align="right" data-vertical-align="top">60 poeng</td></tr><tr><td data-text-align="left" data-vertical-align="top">12–5</td><td data-text-align="right" data-vertical-align="top">30 poeng</td></tr><tr><td data-text-align="left" data-vertical-align="top">5–1</td><td data-text-align="right" data-vertical-align="top">10 poeng</td></tr></tbody></table></article></article></li></ul></article><article class="legalP" id="paragraf-7-ledd-2">Som tellende medlemmer regnes personlige medlemmer med fulle demokratiske rettigheter i organisasjonen som har betalt kontingent for året før søknadsåret per 31. desember samme året. Som medlemsinntekter regnes summen av innbetalt kontingent fra personlige medlemmer per 31. desember for året før søknadsåret.</article><article class="legalP" id="paragraf-7-ledd-3">Som antall givere regnes summen av innberettede personer med rett til fradrag etter gavefradragssordningen i skatteloven. Som giverinntekter regnes samlet beløp fra gaver avgrenset som i skatteloven.</article><article class="legalP" id="paragraf-7-ledd-4">Som lokallag regnes lag som per 31. desember i året før søknadsåret, er en selvstendig geografisk avgrenset enhet i organisasjonen gjennom å ha:<ul class="defaultList"><li data-li-identifier="a)" data-name="a)"><article class="listArticle" id="paragraf-7-ledd-4-punkt-1"><article class="legalP" id="paragraf-7-ledd-4-punkt-1-ledd-1">Vedtekter.</article></article></li><li data-li-identifier="b)" data-name="b)"><article class="listArticle" id="paragraf-7-ledd-4-punkt-2"><article class="legalP" id="paragraf-7-ledd-4-punkt-2-ledd-1">Minst fem tellende medlemmer, der en overveiende del av medlemmene i et lokallag må ha bosted i det geografiske nedslagsfeltet for lokallaget.</article></article></li><li data-li-identifier="c)" data-name="c)"><article class="listArticle" id="paragraf-7-ledd-4-punkt-3"><article class="legalP" id="paragraf-7-ledd-4-punkt-3-ledd-1">Eget styre valgt av og blant medlemmene minst hvert tredje år.</article></article></li><li data-li-identifier="d)" data-name="d)"><article class="listArticle" id="paragraf-7-ledd-4-punkt-4"><article class="legalP" id="paragraf-7-ledd-4-punkt-4-ledd-1">Valg blant medlemmene på representanter til landsmøtet eller til et organisatorisk mellomledd som velger representanter til landsmøtet.</article></article></li><li data-li-identifier="e)" data-name="e)"><article class="listArticle" id="paragraf-7-ledd-4-punkt-5"><article class="legalP" id="paragraf-7-ledd-4-punkt-5-ledd-1">Selvstendig økonomi.</article></article></li><li data-li-identifier="f)" data-name="f)"><article class="listArticle" id="paragraf-7-ledd-4-punkt-6"><article class="legalP" id="paragraf-7-ledd-4-punkt-6-ledd-1">Sendt årsberetning for året før søknadsåret til sentrallaget.</article></article></li></ul></article><article class="legalP" id="paragraf-7-ledd-5">Som fylkes- og regionlag regnes lag som per 31. desember i året før søknadsåret, er en selvstendig geografisk avgrenset enhet i organisasjonen gjennom å ha:<ul class="defaultList"><li data-li-identifier="a)" data-name="a)"><article class="listArticle" id="paragraf-7-ledd-5-punkt-1"><article class="legalP" id="paragraf-7-ledd-5-punkt-1-ledd-1">Vedtekter.</article></article></li><li data-li-identifier="b)" data-name="b)"><article class="listArticle" id="paragraf-7-ledd-5-punkt-2"><article class="legalP" id="paragraf-7-ledd-5-punkt-2-ledd-1">Årsmøte minst hvert tredje år med representanter valgt av lokallagene innenfor virkeområdet for fylkes- eller regionallaget.</article></article></li><li data-li-identifier="c)" data-name="c)"><article class="listArticle" id="paragraf-7-ledd-5-punkt-3"><article class="legalP" id="paragraf-7-ledd-5-punkt-3-ledd-1">Eget styre valgt av og blant lokallagene minst hvert tredje år.</article></article></li><li data-li-identifier="d)" data-name="d)"><article class="listArticle" id="paragraf-7-ledd-5-punkt-4"><article class="legalP" id="paragraf-7-ledd-5-punkt-4-ledd-1">Selvstendig økonomi.</article></article></li><li data-li-identifier="e)" data-name="e)"><article class="listArticle" id="paragraf-7-ledd-5-punkt-5"><article class="legalP" id="paragraf-7-ledd-5-punkt-5-ledd-1">Sendt årsberetning for året før søknadsåret til sentrallaget.</article></article></li></ul></article></article><article class="legalArticle" data-lovdata-URL="LTI/forskrift/2011-09-29-973/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Beregning av del for samfunnsmessig betydning</span></h2><article class="legalP" id="paragraf-8-ledd-1">Ut fra opplysninger i søkers årsberetning fastsetter departementet skjønnsmessig grunnlaget for delen for samfunnsmessig betydning til mellom 0 og 1000 poeng. Delen for den enkelte mottaker beregnes etter forholdstallet mellom mottakers poeng og summen av alle tilskuddsmottakeres poeng.</article></article><article class="legalArticle" data-lovdata-URL="LTI/forskrift/2011-09-29-973/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Generelt om dokumentasjon</span></h2><article class="legalP" id="paragraf-9-ledd-1">Organisasjonen og stiftelsen skal kunne dokumentere opplysningene gitt i søknad. Dokumentasjonen skal oppbevares i fem år regnet fra 1. januar i søknadsåret. Kravet medfører ingen begrensninger i dokumentasjonskravet og oppbevaringsplikten etter bokføringsloven.</article></article><article class="legalArticle" data-lovdata-URL="LTI/forskrift/2011-09-29-973/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Registrering og dokumentasjon av tellende medlemmer og medlemsinntekter</span></h2><article class="legalP" id="paragraf-10-ledd-1">Organisasjonen skal ha et medlemsregister som skal inneholde opplysninger om navn, adresse, og eventuell lokallagstilknytning for hvert enkelt personlig medlem som har betalt kontingent for året før søknadsåret per 31. desember samme året (tellende medlemmer).</article><article class="legalP" id="paragraf-10-ledd-2">Registeret må angi antall tellende medlemmer og samlet innbetalt kontingent fra tellende medlemmer per 31. desember for året før søknadsåret.</article><article class="legalP" id="paragraf-10-ledd-3">Organisasjonen skal oppbevare dokumentasjonen for innbetalt medlemskontingent for alle medlemmer.</article><article class="legalP" id="paragraf-10-ledd-4">Ved lokal innkreving av organisasjonens kontingent kan lokallaget oppbevare dokumentasjonen.</article></article><article class="legalArticle" data-lovdata-URL="LTI/forskrift/2011-09-29-973/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Registrering og dokumentasjon av givere og gaver</span></h2><article class="legalP" id="paragraf-11-ledd-1">Organisasjonen eller stiftelsen skal ha et register over personlige givere med opplysninger om:<ul class="defaultList"><li data-li-identifier="-" data-name="-"><article class="listArticle" id="paragraf-11-ledd-1-punkt-1"><article class="legalP" id="paragraf-11-ledd-1-punkt-1-ledd-1">navn og adresse på personlige givere.</article></article></li><li data-li-identifier="-" data-name="-"><article class="listArticle" id="paragraf-11-ledd-1-punkt-2"><article class="legalP" id="paragraf-11-ledd-1-punkt-2-ledd-1">gavebeløp som er innberettet til ligningsmyndighetene for hver personlige giver for året før søknadsåret med avgrensning av fradrag som i skatteloven.</article></article></li></ul></article><article class="legalP" id="paragraf-11-ledd-2">Registeret må angi samlet antall personlige givere og samlet gavebeløp som er innberettet etter skatteloven, året før søknadsåret.</article><article class="legalP" id="paragraf-11-ledd-3">Organisasjonen skal oppbevare dokumentasjonen for innbetalte gaver for alle personlige givere.</article></article><article class="legalArticle" data-lovdata-URL="LTI/forskrift/2011-09-29-973/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Krav til søknaden</span></h2><article class="legalP" id="paragraf-12-ledd-1">Søknad om tilskudd skal sendes Miljøverndepartementet på fastsatt skjema og inneholde<ul class="defaultList"><li data-li-identifier="a)" data-name="a)"><article class="listArticle" id="paragraf-12-ledd-1-punkt-1"><article class="legalP" id="paragraf-12-ledd-1-punkt-1-ledd-1">søkerens navn, adresse, organisasjonsnummer</article></article></li><li data-li-identifier="b)" data-name="b)"><article class="listArticle" id="paragraf-12-ledd-1-punkt-2"><article class="legalP" id="paragraf-12-ledd-1-punkt-2-ledd-1">bankkontonummer</article></article></li><li data-li-identifier="c)" data-name="c)"><article class="listArticle" id="paragraf-12-ledd-1-punkt-3"><article class="legalP" id="paragraf-12-ledd-1-punkt-3-ledd-1">antall personlige givere som er med innberettet med gavebeløp som nevnt i § 11</article></article></li><li data-li-identifier="d)" data-name="d)"><article class="listArticle" id="paragraf-12-ledd-1-punkt-4"><article class="legalP" id="paragraf-12-ledd-1-punkt-4-ledd-1">samlet gavebeløp som nevnt i § 11</article></article></li><li data-li-identifier="e)" data-name="e)"><article class="listArticle" id="paragraf-12-ledd-1-punkt-5"><article class="legalP" id="paragraf-12-ledd-1-punkt-5-ledd-1">revisorerklæring på utfylt skjema utarbeidet av Miljøverndepartementet</article></article></li><li data-li-identifier="f)" data-name="f)"><article class="listArticle" id="paragraf-12-ledd-1-punkt-6"><article class="legalP" id="paragraf-12-ledd-1-punkt-6-ledd-1">vedtekter fra nye søkere</article></article></li><li data-li-identifier="g)" data-name="g)"><article class="listArticle" id="paragraf-12-ledd-1-punkt-7"><article class="legalP" id="paragraf-12-ledd-1-punkt-7-ledd-1">vedtekter om disse er endret siden forrige søknad med endringer markert.</article></article></li></ul></article><article class="legalP" id="paragraf-12-ledd-2">Søknad fra frivillige organisasjoner skal i tillegg inneholde<ul class="defaultList"><li data-li-identifier="a)" data-name="a)"><article class="listArticle" id="paragraf-12-ledd-2-punkt-1"><article class="legalP" id="paragraf-12-ledd-2-punkt-1-ledd-1">antall tellende medlemmer</article></article></li><li data-li-identifier="b)" data-name="b)"><article class="listArticle" id="paragraf-12-ledd-2-punkt-2"><article class="legalP" id="paragraf-12-ledd-2-punkt-2-ledd-1">samlet kontingent som tellende medlemmer per 31. desember har betalt for året før søknadsåret</article></article></li><li data-li-identifier="c)" data-name="c)"><article class="listArticle" id="paragraf-12-ledd-2-punkt-3"><article class="legalP" id="paragraf-12-ledd-2-punkt-3-ledd-1">antall lokallag</article></article></li><li data-li-identifier="d)" data-name="d)"><article class="listArticle" id="paragraf-12-ledd-2-punkt-4"><article class="legalP" id="paragraf-12-ledd-2-punkt-4-ledd-1">antall fylkes- eller regionlag.</article></article></li></ul></article><article class="legalP" id="paragraf-12-ledd-3">Årsberetning og årsregnskap med revisjonsberetning skal vedlegges søknaden. Kan ikke endelige dokumenter legges frem innen søknadsfristen, skal det opplyses om dette.</article></article><article class="legalArticle" data-lovdata-URL="LTI/forskrift/2011-09-29-973/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Opplysningsplikt</span></h2><article class="legalP" id="paragraf-13-ledd-1">Organisasjonene og stiftelsene plikter uoppfordret og løpende å gi Miljøverndepartementet alle opplysninger som har betydning for fastsettelsen av tilskuddet til organisasjonen eller stiftelsen.</article></article><article class="legalArticle" data-lovdata-URL="LTI/forskrift/2011-09-29-973/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Kunngjøring og søknadsfrist</span></h2><article class="legalP" id="paragraf-14-ledd-1">Miljøverndepartementet underretter i søknadsåret tilskuddsmottaker skriftlig om søknadsfrist for tilskudd for kommende år. Miljøverndepartementet kunngjør også tilskuddene i egnede media. Søknad som sendes inn etter fristen, kan avvises.</article></article><article class="legalArticle" data-lovdata-URL="LTI/forskrift/2011-09-29-973/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Klageadgang</span></h2><article class="legalP" id="paragraf-15-ledd-1">Vedtak kan påklages etter forvaltningsloven.</article></article><article class="legalArticle" data-lovdata-URL="LTI/forskrift/2011-09-29-973/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Tilskuddsbrev</span></h2><article class="legalP" id="paragraf-16-ledd-1">Innen 1. februar året tilskuddet gjelder tilskrives mottakerne.</article><article class="legalP" id="paragraf-16-ledd-2">Tilskuddsbrevet skal inneholde<ul class="defaultList"><li data-li-identifier="a)" data-name="a)"><article class="listArticle" id="paragraf-16-ledd-2-punkt-1"><article class="legalP" id="paragraf-16-ledd-2-punkt-1-ledd-1">mottakerens navn, adresse, organisasjonsnummer</article></article></li><li data-li-identifier="b)" data-name="b)"><article class="listArticle" id="paragraf-16-ledd-2-punkt-2"><article class="legalP" id="paragraf-16-ledd-2-punkt-2-ledd-1">bankkontonummer</article></article></li><li data-li-identifier="c)" data-name="c)"><article class="listArticle" id="paragraf-16-ledd-2-punkt-3"><article class="legalP" id="paragraf-16-ledd-2-punkt-3-ledd-1">tilskuddsbeløpet</article></article></li><li data-li-identifier="d)" data-name="d)"><article class="listArticle" id="paragraf-16-ledd-2-punkt-4"><article class="legalP" id="paragraf-16-ledd-2-punkt-4-ledd-1">utbetalingstidspunktet eller ved delutbetalinger terminbeløp og tidspunkt for utbetalinger</article></article></li><li data-li-identifier="e)" data-name="e)"><article class="listArticle" id="paragraf-16-ledd-2-punkt-5"><article class="legalP" id="paragraf-16-ledd-2-punkt-5-ledd-1">varsel om at kontrolltiltak kan bli gjennomført</article></article></li><li data-li-identifier="f)" data-name="f)"><article class="listArticle" id="paragraf-16-ledd-2-punkt-6"><article class="legalP" id="paragraf-16-ledd-2-punkt-6-ledd-1">opplysninger om at tilskuddet kan bli krevd helt eller delvis tilbakebetalt dersom det er gitt uriktige opplysninger og opplysningene har ført til for mye utbetalt tilskudd.</article></article></li></ul></article></article><article class="legalArticle" data-lovdata-URL="LTI/forskrift/2011-09-29-973/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Utbetaling</span></h2><article class="legalP" id="paragraf-17-ledd-1">Tilskudd under 500&#xa0;000 kroner utbetales halvårlig, mellom kr 500&#xa0;000 og 3&#xa0;500&#xa0;000 kroner kvartalsvis og over kr 3&#xa0;500&#xa0;000 månedlig.</article></article><article class="legalArticle" data-lovdata-URL="LTI/forskrift/2011-09-29-973/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Krav til bruk av tilskuddet</span></h2><article class="legalP" id="paragraf-18-ledd-1">Tilskuddet kan bare brukes til tilskuddsmottakers utgifter til gjennomføring av organisasjonens eller stiftelsens formål og administrative utgifter.</article></article><article class="legalArticle" data-lovdata-URL="LTI/forskrift/2011-09-29-973/§19" data-name="§19" id="paragraf-19"><h2 class="legalArticleHeader"><span class="legalArticleValue">§ 19</span>. <span class="legalArticleTitle">Tilsyn</span></h2><article class="legalP" id="paragraf-19-ledd-1">Miljøverndepartementet kan føre tilsyn med at tilskuddsmottaker oppfyller kravene i forskriften, at opplysningene i søknaden er riktige og at organisasjonen drives i henhold til sine vedtekter. Riksrevisjonen kan også gjennomføre slik kontroll.</article><article class="legalP" id="paragraf-19-ledd-2">Tilsynet kan føres med et utvalg tilskuddsmottakere som trekkes ut for særskilt tilsyn. Medlemsregistre eller registre over givere kan ikke kreves utlevert, men Miljøverndepartementet kan kreve innsyn hos tilskuddsmottaker.</article><article class="legalP" id="paragraf-19-ledd-3">Miljøverndepartementet kan utføre tilsynet selv eller ved en representant, f.eks. revisor. Tilskuddsmottaker plikter å samarbeide ved tilsynet, blant annet ved å innhente og systematisere informasjon som er nødvendig for tilsynet. Utlånt materiale skal returneres eller makuleres etter kontroll.</article></article><article class="legalArticle" data-lovdata-URL="LTI/forskrift/2011-09-29-973/§20" data-name="§20" id="paragraf-20"><h2 class="legalArticleHeader"><span class="legalArticleValue">§ 20</span>. <span class="legalArticleTitle">Ikrafttredelse</span></h2><article class="legalP" id="paragraf-20-ledd-1">Forskriften trer i kraft 1. oktober 2011 med virkning for søknader om tilskudd for tilskuddsåret 2012.</article></article><article class="legalArticle" data-lovdata-URL="LTI/forskrift/2011-09-29-973/§21" data-name="§21" id="paragraf-21"><h2 class="legalArticleHeader"><span class="legalArticleValue">§ 21</span>. <span class="legalArticleTitle">Overgangsregler</span></h2><article class="legalP" id="paragraf-21-ledd-1">Frem til 1. januar 2013 vil 1/3 av tilskuddet fordeles etter reglene i forskriften. 2/3 av tilskuddet vil fordeles tilsvarende tidligere gitte tilskudd. Fra 1. januar 2013 til 1. januar 2014 vil 2/3 av tilskuddet fordeles etter forskriften og 1/3 fordeles tilsvarende tidligere gitte tilskudd.</article></article></main></body></html>