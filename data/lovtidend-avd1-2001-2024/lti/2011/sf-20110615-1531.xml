<!DOCTYPE html><html lang="no"><head><title>Forskrift om studier og eksamen ved Høgskolen i Staffeldtsgate</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2011-06-15-1531</dd><dt class="dokid">DokumentID</dt><dd class="dokid">LTI/forskrift/2011-06-15-1531</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="publishedIn">Publisert i</dt><dd class="publishedIn">I 2012 hefte 3 s 353</dd><dt class="dateInForce">I kraft fra</dt><dd class="dateInForce">2011-06-15</dd><dt class="changesToDocuments">Endrer</dt><dd class="changesToDocuments"><ul><li>forskrift/2009-04-01-1017</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-3</li><li>lov/2005-04-01-15/§3-5</li><li>lov/2005-04-01-15/§3-6</li><li>lov/2005-04-01-15/§3-9</li><li>lov/2005-04-01-15/§3-10</li></ul></dd><dt class="dateOfPublication">Kunngjort</dt><dd class="dateOfPublication">2012-02-10 14:05</dd><dt class="journalNumber">Journalnummer</dt><dd class="journalNumber">2012-0135</dd><dt class="titleShort">Korttittel</dt><dd class="titleShort">Forskr om studier og eksamen ved HiS</dd><dt class="title">Tittel</dt><dd class="title">Forskrift om studier og eksamen ved Høgskolen i Staffeldtsgate</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av styret for Høgskolen i Staffeldtsgate 15. juni 2011 med hjemmel i lov 1. april 2005 nr. 15 om universiteter og høyskoler (universitets- og høyskoleloven) § 3-3, § 3-5, § 3-6, § 3-9 og § 3-10.</dd><dt class="refid">RefID</dt><dd class="refid">forskrift/2011-06-15-1531</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om studier og eksamen ved Høgskolen i Staffeldtsgate<ul class="tocSubUl"><li>§ 1. Virkeområde</li><li>§ 2. Definisjoner</li><li>§ 3. Studietilbud og grader</li><li>§ 4. Opptak</li><li>§ 5. Permisjon</li><li>§ 6. Studierett. Tap av studierett</li><li>§ 7. Adgang til eksamen</li><li>§ 8. Oppmelding til eksamen, annullering av oppmelding</li><li>§ 9. Hjelpemidler</li><li>§ 10. Eksamen under særlige vilkår</li><li>§ 11. Vurderingsform</li><li>§ 12. Evaluering av vurderingsordningen</li><li>§ 13. Gjennomføring av eksamen</li><li>§ 14. Sensur</li><li>§ 15. Fusk</li><li>§ 16. Vitnemål og karakterutskrift</li><li>§ 17. Fritak</li><li>§ 18. Dispensasjon</li><li>§ 19. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2011-06-15-1531" id="dokument"><h1>Forskrift om studier og eksamen ved Høgskolen i Staffeldtsgate</h1><article class="legalArticle" data-lovdata-URL="LTI/forskrift/2011-06-15-1531/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften gjelder for alle studier og emner ved Høgskolen i Staffeldtsgate, og den omfatter eksamener, prøver, vurdering av praksis og annen vurdering ved Høgskolen når resultatet inngår på vitnemål eller karakterutskrift, eller inngår som beregningsgrunnlag for disse.</article></article><article class="legalArticle" data-lovdata-URL="LTI/forskrift/2011-06-15-1531/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><ul class="defaultList"><li data-li-identifier="1." data-name="1."><article class="listArticle" id="paragraf-2-punkt-1"><span class="miscHeadline"><i>Loven</i></span><article class="legalP" id="paragraf-2-punkt-1-ledd-1">I denne sammenheng lov 1. april 2005 nr. 15 om universiteter og høyskoler.</article></article></li><li data-li-identifier="2." data-name="2."><article class="listArticle" id="paragraf-2-punkt-2"><span class="miscHeadline"><i>Studieløp/studieprogram</i></span><article class="legalP" id="paragraf-2-punkt-2-ledd-1">Flerårig studium som fører fram til en grad eller yrkesutdanning.</article></article></li><li data-li-identifier="3." data-name="3."><article class="listArticle" id="paragraf-2-punkt-3"><span class="miscHeadline"><i>Studieplan</i></span><article class="legalP" id="paragraf-2-punkt-3-ledd-1">Plan som gir en nærmere beskrivelse av mål, innhold og organisering av det enkelte studium ved Høgskolen.</article></article></li><li data-li-identifier="4." data-name="4."><article class="listArticle" id="paragraf-2-punkt-4"><span class="miscHeadline"><i>Fag-/emnebeskrivelse</i></span><article class="legalP" id="paragraf-2-punkt-4-ledd-1">Oversikt over innhold, omfang, mål, vurderingsformer o.l. av et fag/emne som inngår på vitnemål eller karakterutskrift.</article></article></li><li data-li-identifier="5." data-name="5."><article class="listArticle" id="paragraf-2-punkt-5"><span class="miscHeadline"><i>Emne</i></span><article class="legalP" id="paragraf-2-punkt-5-ledd-1">Minste studiepoenggivende enhet med avsluttende vurdering.</article></article></li><li data-li-identifier="6." data-name="6."><article class="listArticle" id="paragraf-2-punkt-6"><span class="miscHeadline"><i>Emnegruppe</i></span><article class="legalP" id="paragraf-2-punkt-6-ledd-1">Kombinasjon av emner fra ett eller flere fag som gjennom en studieplan er definert til å utgjøre en samlet enhet.</article></article></li><li data-li-identifier="7." data-name="7."><article class="listArticle" id="paragraf-2-punkt-7"><span class="miscHeadline"><i>Studiepoeng</i></span><article class="legalP" id="paragraf-2-punkt-7-ledd-1">Omfanget av et fag eller emne i Høgskolens studieplaner måles i studiepoeng.</article><article class="legalP" id="paragraf-2-punkt-7-ledd-2">60 studiepoeng tilsvarer ett fullt studieår for heltidsstudenter.</article></article></li><li data-li-identifier="8." data-name="8."><article class="listArticle" id="paragraf-2-punkt-8"><span class="miscHeadline"><i>Eksamen eller deleksamen</i></span><article class="legalP" id="paragraf-2-punkt-8-ledd-1">Prøve som inngår i grunnlaget for karakterfastsetting for et emne eller alene gir grunnlag for fastsettelse av karakter i emnet.</article></article></li><li data-li-identifier="9." data-name="9."><article class="listArticle" id="paragraf-2-punkt-9"><span class="miscHeadline"><i>Intern prøving</i></span><article class="legalP" id="paragraf-2-punkt-9-ledd-1">Prøve, innleveringsarbeid, prosjektarbeid eller andre krav som må være godkjent som bestått eksamen før studenten kan gå opp til eksamen i et emne, men der resultatet ikke inngår i grunnlaget for endelig karakter.</article></article></li><li data-li-identifier="10." data-name="10."><article class="listArticle" id="paragraf-2-punkt-10"><span class="miscHeadline"><i>Student</i></span><article class="legalP" id="paragraf-2-punkt-10-ledd-1">Person som gjennom opptak i henhold til lovens § 3-6 og § 3-7, er tatt opp til studier ved Høgskolen og har betalt semesteravgift.</article></article></li><li data-li-identifier="11." data-name="11."><article class="listArticle" id="paragraf-2-punkt-11"><span class="miscHeadline"><i>Privatist</i></span><article class="legalP" id="paragraf-2-punkt-11-ledd-1">Person som går opp til eksamen etter lovens § 3-10 uten å være tatt opp ved studiet.</article></article></li><li data-li-identifier="12." data-name="12."><article class="listArticle" id="paragraf-2-punkt-12"><span class="miscHeadline"><i>Eksamenskandidat</i></span><article class="legalP" id="paragraf-2-punkt-12-ledd-1">Student eller privatist som går opp til eksamen.</article></article></li><li data-li-identifier="13." data-name="13."><article class="listArticle" id="paragraf-2-punkt-13"><span class="miscHeadline"><i>Utdanningsplan</i></span><article class="legalP" id="paragraf-2-punkt-13-ledd-1">Avtale mellom den enkelte student og Høgskolen som skal sikre et forpliktende forhold mellom studenten og Høgskolen.</article><article class="legalP" id="paragraf-2-punkt-13-ledd-2">Utdanningsplanen viser til de lover og forskrifter som regulerer forholdet mellom student og høgskole, og gir informasjon om det faglige innholdet og oppbyggingen av studiet.</article></article></li><li data-li-identifier="15." data-name="15."><article class="listArticle" id="paragraf-2-punkt-14"><span class="miscHeadline"><i>Gyldig fravær</i></span><article class="legalP" id="paragraf-2-punkt-14-ledd-1">Sykdom dokumentert med legeattest eller annen dokumentert tvingende fraværsgrunn.</article></article></li><li data-li-identifier="16." data-name="16."><article class="listArticle" id="paragraf-2-punkt-15"><span class="miscHeadline"><i>Beslutningsmyndighet</i></span><article class="legalP" id="paragraf-2-punkt-15-ledd-1">I saker der beslutningsmyndighet er lagt til Høgskolen, treffes avgjørelser av rektor eller den han gir fullmakt. Der beslutningsmyndighet er lagt til styret selv, kan myndigheten ikke delegeres til lavere nivå.</article></article></li></ul></article><article class="legalArticle" data-lovdata-URL="LTI/forskrift/2011-06-15-1531/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Studietilbud og grader</span></h2><ul class="defaultList"><li data-li-identifier="1." data-name="1."><article class="listArticle" id="paragraf-3-punkt-1"><article class="legalP" id="paragraf-3-punkt-1-ledd-1">Teologi og ledelse (TL) er et 3-årig studieprogram av 180 studiepoengs omfang. Fullført studieprogram med godkjent resultat gir rett til graden bachelor i Teologi og ledelse.</article></article></li><li data-li-identifier="2." data-name="2."><article class="listArticle" id="paragraf-3-punkt-2"><article class="legalP" id="paragraf-3-punkt-2-ledd-1">Musikk, menighet og ledelse (MML) er et 3-årig studieprogram av 180 studiepoengs omfang. Gjennomført studieprogram med godkjent resultat gir rett til graden bachelor i Musikk, menighet og ledelse. Det tilbys et fjerde påbygningsår som er en musikkfaglig påbygning/videreutdanning tilsvarende 60 studiepoeng. Studieprogrammet MML med påbygningsår er godkjent som en utøvende musikkutdanning.</article></article></li><li data-li-identifier="3." data-name="3."><article class="listArticle" id="paragraf-3-punkt-3"><article class="legalP" id="paragraf-3-punkt-3-ledd-1">Emnegruppen Jødisk-kristne studier er et selvstendig studium som gir 30 studiepoeng.</article></article></li><li data-li-identifier="4." data-name="4."><article class="listArticle" id="paragraf-3-punkt-4"><article class="legalP" id="paragraf-3-punkt-4-ledd-1">Årsstudium i kristendom er et selvstendig studium som gir 60 studiepoeng.</article></article></li></ul></article><article class="legalArticle" data-lovdata-URL="LTI/forskrift/2011-06-15-1531/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Opptak</span></h2><ul class="defaultList"><li data-li-identifier="1." data-name="1."><article class="listArticle" id="paragraf-4-punkt-1"><article class="legalP" id="paragraf-4-punkt-1-ledd-1">For opptak og rangering til studiene gjelder generelt de regler som er fastsatt av departementet i forskrift 31. januar 2007 nr. 173 om opptak til høyere utdanning og i endringer av denne.</article></article></li><li data-li-identifier="2." data-name="2."><article class="listArticle" id="paragraf-4-punkt-2"><article class="legalP" id="paragraf-4-punkt-2-ledd-1">For opptak til studieprogrammet Musikk, menighet og ledelse (MML) kreves bestått praktisk og teoretisk opptaksprøve, jf. departementets forskrift § 4-9. Studieplanene kan gi utfyllende regler om opptakskrav, herunder eventuelle faglige minstekrav.</article></article></li><li data-li-identifier="3." data-name="3."><article class="listArticle" id="paragraf-4-punkt-3"><article class="legalP" id="paragraf-4-punkt-3-ledd-1">Ved opptak skal det tilstrebes tilnærmet balanse mellom kjønnene. Det underrepresenterte kjønn kan gis en kvote på 2/5 av plassene; jf. departementets forskrift § 7-1.</article></article></li><li data-li-identifier="4." data-name="4."><article class="listArticle" id="paragraf-4-punkt-4"><article class="legalP" id="paragraf-4-punkt-4-ledd-1">Styret selv fastsetter antall studieplasser.</article></article></li><li data-li-identifier="5." data-name="5."><article class="listArticle" id="paragraf-4-punkt-5"><article class="legalP" id="paragraf-4-punkt-5-ledd-1">Søknad om opptak skal sendes Høgskolen i Staffeldtsgate via ordnet Samordnet Opptak innen 15. april hvis ikke annet fastsettes av styret.</article></article></li></ul></article><article class="legalArticle" data-lovdata-URL="LTI/forskrift/2011-06-15-1531/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Permisjon</span></h2><ul class="defaultList"><li data-li-identifier="1." data-name="1."><article class="listArticle" id="paragraf-5-punkt-1"><article class="legalP" id="paragraf-5-punkt-1-ledd-1">Studenter med utdanningsplan som ikke ønsker å benytte sin studierett kommende semester, skal innen fristen for bekreftelse av utdanningsplanen gi melding til Høgskolen om fraværet.</article><article class="legalP" id="paragraf-5-punkt-1-ledd-2">Melding gis på den måten Høgskolen bestemmer.</article></article></li><li data-li-identifier="2." data-name="2."><article class="listArticle" id="paragraf-5-punkt-2"><article class="legalP" id="paragraf-5-punkt-2-ledd-1">Ved fravær inntil to semestre innvilges permisjon uavhengig av grunn, forutsatt at studenten har gitt melding i rett tid.</article></article></li><li data-li-identifier="3." data-name="3."><article class="listArticle" id="paragraf-5-punkt-3"><article class="legalP" id="paragraf-5-punkt-3-ledd-1">Ved fravær på mer enn to semestre, skal studenten sende skriftlig begrunnet søknad om permisjon.</article></article></li><li data-li-identifier="4." data-name="4."><article class="listArticle" id="paragraf-5-punkt-4"><article class="legalP" id="paragraf-5-punkt-4-ledd-1">Studenter som får barn under studiene, har rett til permisjon etter lovens § 4-5. Varsel om permisjon må gis innen 3 måneder før permisjonen starter.</article></article></li></ul></article><article class="legalArticle" data-lovdata-URL="LTI/forskrift/2011-06-15-1531/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Studierett. Tap av studierett</span></h2><ul class="defaultList"><li data-li-identifier="1." data-name="1."><article class="listArticle" id="paragraf-6-punkt-1"><article class="legalP" id="paragraf-6-punkt-1-ledd-1">Studieretten gjelder det studieprogram eller emne/emnegruppe som studenten er tatt opp til. Studierett innebærer rett til deltakelse i undervisning i samsvar med studieplan/emnebeskrivelse og rett til å gjennomføre eksamen i henhold til den vurderingsform som er fastsatt. Videre gir det rett til utdanningsplan, veiledning, praksisopplæring og bruk av andre ressurser ved Høgskolen.</article></article></li><li data-li-identifier="2." data-name="2."><article class="listArticle" id="paragraf-6-punkt-2"><article class="legalP" id="paragraf-6-punkt-2-ledd-1">Høgskolen kan innføre plassbegrensning ved valgfrie emner, så fremt studentene sikres plass ved alternative emner slik at de kan fullføre studiet på normert tid.</article></article></li><li data-li-identifier="3." data-name="3."><article class="listArticle" id="paragraf-6-punkt-3"><article class="legalP" id="paragraf-6-punkt-3-ledd-1">Høgskolen kan gi studenter rett til å følge undervisningen og ta eksamen ved emner som ikke er del av studieprogrammet.</article></article></li><li data-li-identifier="4." data-name="4."><article class="listArticle" id="paragraf-6-punkt-4"><article class="legalP" id="paragraf-6-punkt-4-ledd-1">Høgskolen kan vedta regler om påbudt frammøte ved studiestart, herunder om registrering, gyldig forfall, frammøte til obligatorisk undervisning, mv.</article></article></li><li data-li-identifier="5." data-name="5."><article class="listArticle" id="paragraf-6-punkt-5"><article class="legalP" id="paragraf-6-punkt-5-ledd-1">Studieretten kan tapes dersom studenten unnlater å registrere seg, opprette utdanningsplan, møte til obligatorisk undervisning, søke permisjon eller overføring av studieplassen til et senere år eller semester. Vedtak om tap av studierett gjøres av Høgskolen.</article></article></li></ul></article><article class="legalArticle" data-lovdata-URL="LTI/forskrift/2011-06-15-1531/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Adgang til eksamen</span></h2><ul class="defaultList"><li data-li-identifier="1." data-name="1."><article class="listArticle" id="paragraf-7-punkt-1"><article class="legalP" id="paragraf-7-punkt-1-ledd-1">Studenter som er tatt opp til et studium, fag eller emne ved Høgskolen og som har oppfylt arbeidskravene som er satt i studieplanene samt betalt semesteravgift, har rett til å gå opp til de eksamener og prøver som inngår i studiet, faget eller emnet.</article></article></li><li data-li-identifier="2." data-name="2."><article class="listArticle" id="paragraf-7-punkt-2"><article class="legalP" id="paragraf-7-punkt-2-ledd-1">Studenter som er tatt opp til et studium av ett års varighet (60 sp.) eller mer, skal godkjenne individuell utdanningsplan for å ha rett til å framstille seg til eksamen.</article></article></li><li data-li-identifier="3." data-name="3."><article class="listArticle" id="paragraf-7-punkt-3"><article class="legalP" id="paragraf-7-punkt-3-ledd-1">Andre som oppfyller de generelle og eventuelt spesielle opptakskrav og andre krav for å gå opp til eksamen, har rett til å gå opp til eksamen etter nærmere regler (lovens § 3-10). Høgskolen avgjør om vilkår for å avlegge eksamen er innfridd.</article></article></li><li data-li-identifier="4." data-name="4."><article class="listArticle" id="paragraf-7-punkt-4"><article class="legalP" id="paragraf-7-punkt-4-ledd-1">Det er ikke anledning til å framstille seg til eksamen, inklusive ny eksamen, i samme fag/emne mer enn tre ganger. I særlige tilfeller kan styret gi dispensasjon for et fjerde eksamensforsøk.</article><article class="legalP" id="paragraf-7-punkt-4-ledd-2">Når en student har avlagt eksamen på nytt, gjelder den beste karakteren.</article></article></li><li data-li-identifier="5." data-name="5."><article class="listArticle" id="paragraf-7-punkt-5"><article class="legalP" id="paragraf-7-punkt-5-ledd-1">For ikke bestått praksis, gis det adgang til å ta praksisperioden én gang til.</article></article></li><li data-li-identifier="6." data-name="6."><article class="listArticle" id="paragraf-7-punkt-6"><article class="legalP" id="paragraf-7-punkt-6-ledd-1">Eksamen avholdes normalt i det semesteret undervisningen i faget/emnet avsluttes. Ved eksamen gjelder det pensum som er fastsatt i fag-/emnebeskrivelsen. Høgskolen kan vedta at det skal holdes ny eksamen med adgang for studenter som ikke har bestått eksamen eller som har gyldig fravær ved ordinær eksamen. Dersom det arrangeres ny eksamen, er det også adgang for studenter som ønsker å forbedre sitt eksamensresultat. I de utdanninger hvor videre deltakelse i studiet er avhengig av bestått eksamen i fag/emne, har studenter som ikke har bestått eksamen, rett til å gå opp til ny eksamen.</article></article></li><li data-li-identifier="7." data-name="7."><article class="listArticle" id="paragraf-7-punkt-7"><article class="legalP" id="paragraf-7-punkt-7-ledd-1">En student kan beholde studieplassen i 50&#xa0;% tid utover normert studietid eller det som er avtalt gjennom individuell utdanningsplan ifølge lovens § 4-2, dog minst ett år.</article><article class="legalP" id="paragraf-7-punkt-7-ledd-2">Høgskolen kan etter søknad fra studenten gjøre unntak fra denne bestemmelsen.</article></article></li><li data-li-identifier="8." data-name="8."><article class="listArticle" id="paragraf-7-punkt-8"><article class="legalP" id="paragraf-7-punkt-8-ledd-1">Når en student ikke fullfører studiet/faget/emnet innen normert studietid, og det i mellomtiden er gjort vesentlige endringer i studieplan, gjelder retten til å fullføre etter den opprinnelige studieplan i ett år etter at endringen ble gjort gjeldende.</article></article></li><li data-li-identifier="9." data-name="9."><article class="listArticle" id="paragraf-7-punkt-9"><article class="legalP" id="paragraf-7-punkt-9-ledd-1">For emner som opphører, gjelder følgende særordning: Dersom det etter siste ordinære eksamen og én utsatt/ny eksamen i et emne fremdeles gjenstår studenter med ikke bestått eller gyldig fravær, kan det etter søknad avholdes en tredje og siste eksamen. Slik tredje eksamen skal avholdes innen ett år etter siste ordinære eksamen. Styret eller det organ det delegerer det til kan dispensere fra dette dersom en student med gyldig fravær ikke har fått anledning/mulighet til å framstille seg til ovennevnte eksamen.</article></article></li></ul></article><article class="legalArticle" data-lovdata-URL="LTI/forskrift/2011-06-15-1531/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Oppmelding til eksamen, annullering av oppmelding</span></h2><ul class="defaultList"><li data-li-identifier="1." data-name="1."><article class="listArticle" id="paragraf-8-punkt-1"><article class="legalP" id="paragraf-8-punkt-1-ledd-1">Høgskolen fastsetter hvilke fag/emner i et ordinært studieforløp som skal ha kollektiv oppmelding. Dette skal framgå av studieplaner.</article></article></li><li data-li-identifier="2." data-name="2."><article class="listArticle" id="paragraf-8-punkt-2"><article class="legalP" id="paragraf-8-punkt-2-ledd-1">I fag/emner hvor oppmelding ikke skjer kollektivt, er studenten selv ansvarlig for å melde seg opp på fastsatt skjema innen 1. oktober i høstsemesteret og 1. mars i vårsemesteret.</article></article></li><li data-li-identifier="3." data-name="3."><article class="listArticle" id="paragraf-8-punkt-3"><article class="legalP" id="paragraf-8-punkt-3-ledd-1">Annullering av eksamensoppmelding må skje skriftlig og være skolen i hende senest to uker før eksamen i vedkommende fag. Studenter som trekker seg etter angitt frist eller ikke møter, regnes for å ha fremstilt seg til eksamen dersom gyldig fravær ikke foreligger. Eventuelt gyldig fravær skal være dokumentert og være levert/poststemplet så raskt som mulig og senest innen tre virkedager etter eksamen.</article></article></li><li data-li-identifier="4." data-name="4."><article class="listArticle" id="paragraf-8-punkt-4"><article class="legalP" id="paragraf-8-punkt-4-ledd-1">Studenten er selv ansvarlig for å holde seg orientert om tid og sted for eksamen og om oppmeldingsfrister.</article></article></li><li data-li-identifier="5." data-name="5."><article class="listArticle" id="paragraf-8-punkt-5"><article class="legalP" id="paragraf-8-punkt-5-ledd-1">Privatister skal betale semesteravgift og eksamensavgift i samsvar med vedtak av styret selv og innen fastsatt frist. Privatister blir meldt til eksamen når semesteravgift og eksamensavgift er betalt.</article></article></li></ul></article><article class="legalArticle" data-lovdata-URL="LTI/forskrift/2011-06-15-1531/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Hjelpemidler</span></h2><article class="legalP" id="paragraf-9-ledd-1">Oversikt over tillatte hjelpemidler ved de ulike eksamener fastsettes av Høgskolen og skal være kunngjort i god tid før eksamen. Det skal fremgå av oppgaveteksten hvilke hjelpemidler som er tillatt.</article><article class="legalP" id="paragraf-9-ledd-2">Det tillates ikke bruk av elektronisk utstyr (PC, mobiltelefon eller lignende) som kan opprette samband eller på annet vis kan kommunisere internt i eksamenslokalet eller med omverdenen.</article></article><article class="legalArticle" data-lovdata-URL="LTI/forskrift/2011-06-15-1531/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Eksamen under særlige vilkår</span></h2><ul class="defaultList"><li data-li-identifier="1." data-name="1."><article class="listArticle" id="paragraf-10-punkt-1"><article class="legalP" id="paragraf-10-punkt-1-ledd-1">Studenter som av medisinske eller andre grunner nevnt i denne paragraf har behov for særordninger i forbindelse med eksamen, må søke Høgskolen om dette innen 1. oktober i høstsemesteret og 1. mars i vårsemesteret. Dersom det oppstår akutte behov, kan det gjøres unntak fra søknadsfristen. Behovet må dokumenteres med legeattest eller attest fra andre sakkyndige. Attesten må inneholde en nærmere begrunnelse for hvorfor det er behov for særordning i eksamenssituasjonen.</article><article class="legalP" id="paragraf-10-punkt-1-ledd-2">Det skal normalt søkes for hver eksamensperiode, men dersom grunnlaget for særordningen er av permanent karakter, kan det gjøres unntak for dette.</article></article></li><li data-li-identifier="2." data-name="2."><article class="listArticle" id="paragraf-10-punkt-2"><article class="legalP" id="paragraf-10-punkt-2-ledd-1">Det kan innvilges inntil 25 % (maksimum 1 time) utvidet tid ved skriftlig skoleeksamen når behov for dette er dokumentert. Ved hjemmeeksamen kan det gis inntil 48 timers utvidelse av tiden inklusive eventuell lørdag og helligdag.</article></article></li><li data-li-identifier="3." data-name="3."><article class="listArticle" id="paragraf-10-punkt-3"><article class="legalP" id="paragraf-10-punkt-3-ledd-1">Høgskolen kan fastsette at enkelte eksamener kan foregå på engelsk.</article></article></li><li data-li-identifier="4." data-name="4."><article class="listArticle" id="paragraf-10-punkt-4"><article class="legalP" id="paragraf-10-punkt-4-ledd-1">Det kan gis tillatelse til at alternative eksamensformer kan benyttes for studenter som på grunn av varige lidelser eller funksjonshemninger ikke kan gå opp til eksamen med ordinær eksamensform.</article></article></li><li data-li-identifier="5." data-name="5."><article class="listArticle" id="paragraf-10-punkt-5"><article class="legalP" id="paragraf-10-punkt-5-ledd-1">Studenter med dysleksi eller andre lese/skriveproblemer kan etter ønske få vedlagt sine besvarelser en attest som bekrefter dette.</article></article></li><li data-li-identifier="6." data-name="6."><article class="listArticle" id="paragraf-10-punkt-6"><article class="legalP" id="paragraf-10-punkt-6-ledd-1">I særlige tilfeller kan andre ordninger innvilges etter søknad så langt det er praktisk gjennomførlig.</article></article></li></ul></article><article class="legalArticle" data-lovdata-URL="LTI/forskrift/2011-06-15-1531/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Vurderingsform</span></h2><ul class="defaultList"><li data-li-identifier="1." data-name="1."><article class="listArticle" id="paragraf-11-punkt-1"><article class="legalP" id="paragraf-11-punkt-1-ledd-1">Følgende vurderingsformer kan benyttes hver for seg eller i kombinasjon: <ul class="defaultList"><li data-li-identifier="-" data-name="-"><article class="listArticle" id="paragraf-11-punkt-1-ledd-1-punkt-1"><article class="legalP" id="paragraf-11-punkt-1-ledd-1-punkt-1-ledd-1">skriftlig prøve med tilsyn</article></article></li><li data-li-identifier="-" data-name="-"><article class="listArticle" id="paragraf-11-punkt-1-ledd-1-punkt-2"><article class="legalP" id="paragraf-11-punkt-1-ledd-1-punkt-2-ledd-1">hjemmeoppgave, semesteroppgave, prosjektoppgave, essay eller lignende</article></article></li><li data-li-identifier="-" data-name="-"><article class="listArticle" id="paragraf-11-punkt-1-ledd-1-punkt-3"><article class="legalP" id="paragraf-11-punkt-1-ledd-1-punkt-3-ledd-1">muntlig prøve eller presentasjon</article></article></li><li data-li-identifier="-" data-name="-"><article class="listArticle" id="paragraf-11-punkt-1-ledd-1-punkt-4"><article class="legalP" id="paragraf-11-punkt-1-ledd-1-punkt-4-ledd-1">praktiske prøver og arbeider</article></article></li><li data-li-identifier="-" data-name="-"><article class="listArticle" id="paragraf-11-punkt-1-ledd-1-punkt-5"><article class="legalP" id="paragraf-11-punkt-1-ledd-1-punkt-5-ledd-1">praksis</article></article></li><li data-li-identifier="-" data-name="-"><article class="listArticle" id="paragraf-11-punkt-1-ledd-1-punkt-6"><article class="legalP" id="paragraf-11-punkt-1-ledd-1-punkt-6-ledd-1">framsyninger/framføringer, f.eks. konserter</article></article></li><li data-li-identifier="-" data-name="-"><article class="listArticle" id="paragraf-11-punkt-1-ledd-1-punkt-7"><article class="legalP" id="paragraf-11-punkt-1-ledd-1-punkt-7-ledd-1">mappevurdering</article></article></li><li data-li-identifier="-" data-name="-"><article class="listArticle" id="paragraf-11-punkt-1-ledd-1-punkt-8"><article class="legalP" id="paragraf-11-punkt-1-ledd-1-punkt-8-ledd-1">løpende vurdering</article></article></li><li data-li-identifier="-" data-name="-"><article class="listArticle" id="paragraf-11-punkt-1-ledd-1-punkt-9"><article class="legalP" id="paragraf-11-punkt-1-ledd-1-punkt-9-ledd-1">prosjekt-/seminararbeid eller rapport.</article></article></li></ul></article><article class="legalP" id="paragraf-11-punkt-1-ledd-2">Eksamen kan arrangeres individuelt eller i grupper.</article><article class="legalP" id="paragraf-11-punkt-1-ledd-3">Bare skriftlige arbeider eller andre arbeider som er av en slik art at vurderingen lar seg etterprøve, kan inngå i en mappe. Skriftlig skoleeksamen kan ikke inngå i mappe. Det fastsettes én felles karakter for alle beståtte arbeider som inngår i en mappe. Hvis ikke alle arbeidene skal inngå i grunnlaget for fastsetting av karakter, skal det framgå av emnebeskrivelsen hvordan utvelgelsen av tellende arbeider skal skje.</article></article></li><li data-li-identifier="2." data-name="2."><article class="listArticle" id="paragraf-11-punkt-2"><article class="legalP" id="paragraf-11-punkt-2-ledd-1">Vurderingsformen skal framgå av studieplan.</article></article></li><li data-li-identifier="3." data-name="3."><article class="listArticle" id="paragraf-11-punkt-3"><article class="legalP" id="paragraf-11-punkt-3-ledd-1">Vurderingsuttrykk er gradert karakter eller bestått/ikke bestått.</article><article class="legalP" id="paragraf-11-punkt-3-ledd-2">Beskrivelse av de graderte karakterene: <table><thead><tr><th data-text-align="left" data-vertical-align="top"><i>Symbol</i></th><th data-text-align="left" data-vertical-align="top"><i>Betegnelse</i></th><th data-text-align="left" data-vertical-align="top"><i>Beskrivelse</i></th></tr></thead><tbody><tr><td data-text-align="left" data-vertical-align="top">A</td><td data-text-align="left" data-vertical-align="top">Fremragende</td><td data-text-align="left" data-vertical-align="top">Fremragende prestasjon som klart utmerker seg. Viser stor grad av selvstendighet.</td></tr><tr><td data-text-align="left" data-vertical-align="top">B</td><td data-text-align="left" data-vertical-align="top">Meget god</td><td data-text-align="left" data-vertical-align="top">Meget god prestasjon som ligger over gjennomsnittet. Viser evne til selvstendighet.</td></tr><tr><td data-text-align="left" data-vertical-align="top">C</td><td data-text-align="left" data-vertical-align="top">God</td><td data-text-align="left" data-vertical-align="top">Gjennomsnittlig prestasjon som er tilfredsstillende på de fleste områder.</td></tr><tr><td data-text-align="left" data-vertical-align="top">D</td><td data-text-align="left" data-vertical-align="top">Nokså god</td><td data-text-align="left" data-vertical-align="top">Prestasjon under gjennomsnittet, med en del vesentlige mangler.</td></tr><tr><td data-text-align="left" data-vertical-align="top">E</td><td data-text-align="left" data-vertical-align="top">Tilstrekkelig</td><td data-text-align="left" data-vertical-align="top">Prestasjon som tilfredsstiller minimumskravene, men heller ikke mer.</td></tr><tr><td data-text-align="left" data-vertical-align="top">F</td><td data-text-align="left" data-vertical-align="top">Ikke bestått</td><td data-text-align="left" data-vertical-align="top">Prestasjon som ikke tilfredsstiller minimumskravene.</td></tr></tbody></table></article></article></li><li data-li-identifier="4." data-name="4."><article class="listArticle" id="paragraf-11-punkt-4"><article class="legalP" id="paragraf-11-punkt-4-ledd-1">I fag/emner hvor endelig karakter fastsettes på grunnlag av flere delkarakterer, regnes gjennomsnittkarakteren ut ved hjelp av følgende tallverdier: A=5, B=4, C=3, D=2, E=1. Karakteren F har ingen tallverdi. Det benyttes vanlige avrundingsregler.</article><article class="legalP" id="paragraf-11-punkt-4-ledd-2">Alle delprøver må være vurdert til bestått (A–E) for at det kan gis samlet karakter i emnet.</article></article></li><li data-li-identifier="5." data-name="5."><article class="listArticle" id="paragraf-11-punkt-5"><article class="legalP" id="paragraf-11-punkt-5-ledd-1">Resultatet fra en eksamen kunngjøres ved oppslag på skolens intranett.</article><article class="legalP" id="paragraf-11-punkt-5-ledd-2">Studenten er selv ansvarlig for å gjøre seg kjent med sensuren. Høgskolen er ikke ansvarlig for eventuelle feil og misforståelser som oppstår ved ev. muntlig beskjed om eksamensresultat.</article></article></li></ul></article><article class="legalArticle" data-lovdata-URL="LTI/forskrift/2011-06-15-1531/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Evaluering av vurderingsordningen</span></h2><article class="legalP" id="paragraf-12-ledd-1">Ekstern evaluering av vurderingsordningen, jf. lovens § 3-9, kan gjennomføres for deler av et studium/studieprogram eller for ett eller flere studium/studieprogram samlet. Det skal gjennomføres ekstern evaluering av vurderingsordningen innen alle studier og studieprogram minimum hvert 5. år.</article><article class="legalP" id="paragraf-12-ledd-2">Styret fastsetter nærmere retningslinjer for ekstern evaluering av vurderingsordningen der dette også sees i sammenheng med rutiner i kvalitetssikringssystemet.</article></article><article class="legalArticle" data-lovdata-URL="LTI/forskrift/2011-06-15-1531/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Gjennomføring av eksamen</span></h2> <article class="defaultP" margin-top="true"><i>Gjennomføring av skriftlig skoleeksamen</i><ul class="defaultList"><li data-li-identifier="1." data-name="1."><article class="listArticle" id="paragraf-13-punkt-1"><article class="legalP" id="paragraf-13-punkt-1-ledd-1">Eksamenskandidatene skal møte i eksamenslokalet senest 15 minutter før eksamen tar til. Eksamenskandidater som kommer for sent, kan få adgang til eksamen dersom det kan bringes på det rene at ingen eksamenskandidater i det aktuelle eksamensemnet har forlatt sitt eksamenslokale eller at eksamensoppgaven kan være gjort kjent på annen måte.</article></article></li><li data-li-identifier="2." data-name="2."><article class="listArticle" id="paragraf-13-punkt-2"><article class="legalP" id="paragraf-13-punkt-2-ledd-1">Eksamenskandidatene skal vise gyldig studentlegitimasjon eller annen gyldig legitimasjon med bilde og signere kandidatliste.</article></article></li><li data-li-identifier="3." data-name="3."><article class="listArticle" id="paragraf-13-punkt-3"><article class="legalP" id="paragraf-13-punkt-3-ledd-1">Kladdeark kan ikke leveres inn som del av besvarelsen.</article></article></li><li data-li-identifier="4." data-name="4."><article class="listArticle" id="paragraf-13-punkt-4"><article class="legalP" id="paragraf-13-punkt-4-ledd-1">Ansvarlig faglærer eller dennes stedfortreder skal være tilgjengelig under eksamen.</article></article></li><li data-li-identifier="5." data-name="5."><article class="listArticle" id="paragraf-13-punkt-5"><article class="legalP" id="paragraf-13-punkt-5-ledd-1">Studenter som trekker seg under eksamen på grunn av sykdom eller annen tvingende grunn, må levere/poststemple dokumentasjon så raskt som mulig og senest innen tre virkedager etter eksamen.</article></article></li></ul></article> <article class="defaultP" margin-top="true"><i>Gjennomføring av muntlig eksamen</i><ul class="defaultList"><li data-li-identifier="1." data-name="1."><article class="listArticle" id="paragraf-13-punkt-6"><article class="legalP" id="paragraf-13-punkt-6-ledd-1">Opplegg for muntlig eksamen skal gjøres kjent for studentene i god tid før eksamen.</article></article></li><li data-li-identifier="2." data-name="2."><article class="listArticle" id="paragraf-13-punkt-7"><article class="legalP" id="paragraf-13-punkt-7-ledd-1">Eksamenskandidatene kan gis anledning til å forberede seg på et bestemt tema på forhånd. Forberedelse kan skje med eller uten hjelpemidler.</article></article></li><li data-li-identifier="3." data-name="3."><article class="listArticle" id="paragraf-13-punkt-8"><article class="legalP" id="paragraf-13-punkt-8-ledd-1">Individuell muntlig eksamen skal normalt ikke vare lenger enn 45 min.</article></article></li><li data-li-identifier="4." data-name="4."><article class="listArticle" id="paragraf-13-punkt-9"><article class="legalP" id="paragraf-13-punkt-9-ledd-1">Dersom muntlig eksamen gjennomføres i gruppe, skal sensorene påse at alle eksamenskandidatene i gruppa eksamineres i et omfang som gir tilstrekkelig grunnlag for karakterfastsetting.</article></article></li></ul></article> <article class="defaultP" margin-top="true"><i>Gjennomføring av vurderingsmappe og andre vurderingsformer</i></article><article class="legalP" id="paragraf-13-ledd-1">Det henvises til retningslinjer fastsatt i studieplan.</article></article><article class="legalArticle" data-lovdata-URL="LTI/forskrift/2011-06-15-1531/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Sensur</span></h2><ul class="defaultList"><li data-li-identifier="1." data-name="1."><article class="listArticle" id="paragraf-14-punkt-1"><article class="legalP" id="paragraf-14-punkt-1-ledd-1">Høgskolen oppnevner sensorer.</article></article></li><li data-li-identifier="2." data-name="2."><article class="listArticle" id="paragraf-14-punkt-2"><article class="legalP" id="paragraf-14-punkt-2-ledd-1">Det skal benyttes enten intern og ekstern sensor eller to interne sensorer til bedømmelsen av eksamenskandidater.</article></article></li><li data-li-identifier="3." data-name="3."><article class="listArticle" id="paragraf-14-punkt-3"><article class="legalP" id="paragraf-14-punkt-3-ledd-1">Høgskolen oppnevner en klagekommisjon når konkrete behov oppstår.</article></article></li><li data-li-identifier="4." data-name="4."><article class="listArticle" id="paragraf-14-punkt-4"><article class="legalP" id="paragraf-14-punkt-4-ledd-1">Den eksterne sensor kan ikke være tilsatt ved eller ha undervisningsoppdrag ved Høgskolen eller i regi av Høgskolen i det studieåret eksamenen holdes.</article></article></li><li data-li-identifier="5." data-name="5."><article class="listArticle" id="paragraf-14-punkt-5"><article class="legalP" id="paragraf-14-punkt-5-ledd-1">Ved valg av sensorer skal minst ett av følgende krav tilfredsstilles: <ul class="defaultList"><li data-li-identifier="-" data-name="-"><article class="listArticle" id="paragraf-14-punkt-5-ledd-1-punkt-1"><article class="legalP" id="paragraf-14-punkt-5-ledd-1-punkt-1-ledd-1">tilsettingsforhold som høgskolelektor-/amanuensis eller høyere på en statlig høgskole universitet eller privat høgskole med eksamensrett i de aktuelle fag</article></article></li><li data-li-identifier="-" data-name="-"><article class="listArticle" id="paragraf-14-punkt-5-ledd-1-punkt-2"><article class="legalP" id="paragraf-14-punkt-5-ledd-1-punkt-2-ledd-1">ha dokumentert relevant vitenskapelig kompetanse på samme nivå</article></article></li><li data-li-identifier="-" data-name="-"><article class="listArticle" id="paragraf-14-punkt-5-ledd-1-punkt-3"><article class="legalP" id="paragraf-14-punkt-5-ledd-1-punkt-3-ledd-1">ha erfaring som sensor i tilsvarende fag ved universitet/statlig høgskole</article></article></li><li data-li-identifier="-" data-name="-"><article class="listArticle" id="paragraf-14-punkt-5-ledd-1-punkt-4"><article class="legalP" id="paragraf-14-punkt-5-ledd-1-punkt-4-ledd-1">gjennom yrkespraksis være særlig kvalifisert innen vedkommende fag.</article></article></li></ul></article></article></li><li data-li-identifier="6." data-name="6."><article class="listArticle" id="paragraf-14-punkt-6"><article class="legalP" id="paragraf-14-punkt-6-ledd-1">Den som påtar seg sensoroppdrag, påtar seg samtidig å være sensor til eventuell ny og utsatt eksamen i samme fag/emne.</article></article></li><li data-li-identifier="7." data-name="7."><article class="listArticle" id="paragraf-14-punkt-7"><article class="legalP" id="paragraf-14-punkt-7-ledd-1">Ved sensureringen skal kommisjonen så langt mulig søke å bli enige om karakterfastsettelsen. Dersom slik enighet ikke oppnås, skal en 3. sensor trekkes inn.</article></article></li><li data-li-identifier="8." data-name="8."><article class="listArticle" id="paragraf-14-punkt-8"><article class="legalP" id="paragraf-14-punkt-8-ledd-1">Frist/dato for sensur av skriftlige eksamener er 3 uker etter avlagt eksamen hvis ikke særlige grunner i enkelttilfelle taler for noe annet. Dette må det i så fall opplyses om til studentene innen sensurfristens utløp.</article><article class="legalP" id="paragraf-14-punkt-8-ledd-2">For praktiske og muntlige eksamener blir sensur kunngjort når alle kandidatene har avlagt eksamen.</article></article></li><li data-li-identifier="9." data-name="9."><article class="listArticle" id="paragraf-14-punkt-9"><article class="legalP" id="paragraf-14-punkt-9-ledd-1">Studentene skal informeres om når sensur faller samtidig med at tidspunkt for eksamen blir kunngjort.</article></article></li></ul></article><article class="legalArticle" data-lovdata-URL="LTI/forskrift/2011-06-15-1531/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Fusk</span></h2><ul class="defaultList"><li data-li-identifier="1." data-name="1."><article class="listArticle" id="paragraf-15-punkt-1"><article class="legalP" id="paragraf-15-punkt-1-ledd-1">Som fusk eller forsøk på fusk ved eksamen eller intern prøving regnes bl.a.: <ul class="defaultList"><li data-li-identifier="-" data-name="-"><article class="listArticle" id="paragraf-15-punkt-1-ledd-1-punkt-1"><article class="legalP" id="paragraf-15-punkt-1-ledd-1-punkt-1-ledd-1">å ha ulovlige hjelpemidler tilgjengelig under eksamen</article></article></li><li data-li-identifier="-" data-name="-"><article class="listArticle" id="paragraf-15-punkt-1-ledd-1-punkt-2"><article class="legalP" id="paragraf-15-punkt-1-ledd-1-punkt-2-ledd-1">å presentere andres arbeid som sitt eget</article></article></li><li data-li-identifier="-" data-name="-"><article class="listArticle" id="paragraf-15-punkt-1-ledd-1-punkt-3"><article class="legalP" id="paragraf-15-punkt-1-ledd-1-punkt-3-ledd-1">å sitere kilder eller på annen måte benytte kilder i skriftlige arbeider uten tilstrekkelige kildehenvisninger</article></article></li><li data-li-identifier="-" data-name="-"><article class="listArticle" id="paragraf-15-punkt-1-ledd-1-punkt-4"><article class="legalP" id="paragraf-15-punkt-1-ledd-1-punkt-4-ledd-1">å ha skaffet seg adgang til eksamen ved å ha fusket ved intern prøving eller ved på uriktig grunnlag å ha fått godkjenning for deltakelse ved obligatorisk undervisning eller andre obligatoriske aktiviteter</article></article></li><li data-li-identifier="-" data-name="-"><article class="listArticle" id="paragraf-15-punkt-1-ledd-1-punkt-5"><article class="legalP" id="paragraf-15-punkt-1-ledd-1-punkt-5-ledd-1">å benytte ureglementert samarbeid mellom eksamenskandidater eller grupper</article></article></li><li data-li-identifier="-" data-name="-"><article class="listArticle" id="paragraf-15-punkt-1-ledd-1-punkt-6"><article class="legalP" id="paragraf-15-punkt-1-ledd-1-punkt-6-ledd-1">å handle i strid med denne forskriften eller retningslinjer for den enkelte eksamen.</article></article></li></ul></article></article></li><li data-li-identifier="2." data-name="2."><article class="listArticle" id="paragraf-15-punkt-2"><article class="legalP" id="paragraf-15-punkt-2-ledd-1">En student kan anses å ha fusket eller forsøkt å fuske fra det tidspunkt eksamen eller intern prøving er påbegynt. Eksamen eller intern prøving anses normalt å være påbegynt når oppgavetekst er utlevert eller problemformulering godkjent.</article></article></li><li data-li-identifier="3." data-name="3."><article class="listArticle" id="paragraf-15-punkt-3"><article class="legalP" id="paragraf-15-punkt-3-ledd-1">Dersom det oppstår mistanke om fusk eller forsøk på fusk under eksamen eller intern prøving, skal eksamenskandidaten underrettes om at forholdet vil bli rapportert. Eksamenskandidaten har rett til å fullføre eksamenen eller prøvingen.</article></article></li><li data-li-identifier="4." data-name="4."><article class="listArticle" id="paragraf-15-punkt-4"><article class="legalP" id="paragraf-15-punkt-4-ledd-1">Konsekvenser av fusk eller forsøk på fusk reguleres av lovens § 4-7 og § 4-8.</article></article></li></ul></article><article class="legalArticle" data-lovdata-URL="LTI/forskrift/2011-06-15-1531/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Vitnemål og karakterutskrift</span></h2><article class="legalP" id="paragraf-16-ledd-1">Høgskolen utsteder vitnemål for fullført grad eller yrkesutdanning. For øvrige studier utstedes karakterutskrift.</article><article class="legalP" id="paragraf-16-ledd-2">Det kan gis hovedkarakter for studieprogram. Dersom det gis hovedkarakter, skal det framgå av studieplanen hvordan denne fastsettes.</article></article><article class="legalArticle" data-lovdata-URL="LTI/forskrift/2011-06-15-1531/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Fritak</span></h2><ul class="defaultList"><li data-li-identifier="1." data-name="1."><article class="listArticle" id="paragraf-17-punkt-1"><article class="legalP" id="paragraf-17-punkt-1-ledd-1">Søknader om fritak for eksamen eller prøve etter loven § 3-5 avgjøres av Høgskolen.</article></article></li><li data-li-identifier="2." data-name="2."><article class="listArticle" id="paragraf-17-punkt-2"><article class="legalP" id="paragraf-17-punkt-2-ledd-1">Fritak fra obligatorisk undervisning gis bare dersom studentene kan dokumentere tilsvarende kunnskaper.</article></article></li></ul></article><article class="legalArticle" data-lovdata-URL="LTI/forskrift/2011-06-15-1531/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Dispensasjon</span></h2><article class="legalP" id="paragraf-18-ledd-1">Styret kan gi dispensasjon fra forskriften.</article></article><article class="legalArticle" data-lovdata-URL="LTI/forskrift/2011-06-15-1531/§19" data-name="§19" id="paragraf-19"><h2 class="legalArticleHeader"><span class="legalArticleValue">§ 19</span>. <span class="legalArticleTitle">Ikrafttredelse</span></h2><article class="legalP" id="paragraf-19-ledd-1">Denne forskriften trer i kraft straks.</article><article class="legalP" id="paragraf-19-ledd-2">Fra samme tid oppheves forskrift 1. april 2009 nr. 1017 om studier og eksamen ved Høgskolen i Staffeldtsgate.</article></article></main></body></html>