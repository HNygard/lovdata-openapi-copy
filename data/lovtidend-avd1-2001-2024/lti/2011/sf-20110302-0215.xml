<!DOCTYPE html><html lang="no"><head><title>Vedtak etter merverdiavgiftsloven § 19-3 om videreføring av fritak ved anskaffelse av redningsfartøy – Redningsselskapet</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2011-03-02-215</dd><dt class="dokid">DokumentID</dt><dd class="dokid">LTI/forskrift/2011-03-02-215</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2011 hefte 2 s 352</dd><dt class="dateInForce">I kraft fra</dt><dd class="dateInForce">2011-03-02</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2009-06-19-58/§6-9</li><li>lov/2009-06-19-58/§19-3</li><li>forskrift/2009-09-23-1214</li></ul></dd><dt class="dateOfPublication">Kunngjort</dt><dd class="dateOfPublication">2011-03-04 14:50</dd><dt class="journalNumber">Journalnummer</dt><dd class="journalNumber">2011-0161</dd><dt class="titleShort">Korttittel</dt><dd class="titleShort">Vedtak om mva-fritak – Redningsselskapet</dd><dt class="title">Tittel</dt><dd class="title">Vedtak etter merverdiavgiftsloven § 19-3 om videreføring av fritak ved anskaffelse av redningsfartøy – Redningsselskapet</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Skattedirektoratet 2. mars 2011 med hjemmel i lov 19. juni 2009 nr. 58 om merverdiavgift (merverdiavgiftsloven) § 6-9 og § 19-3 første ledd, jf. delegeringsvedtak 23. september 2009 nr. 1214.</dd><dt class="refid">RefID</dt><dd class="refid">forskrift/2011-03-02-215</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Vedtak etter merverdiavgiftsloven § 19-3 om videreføring av fritak ved anskaffelse av redningsfartøy – Redningsselskapet<ul class="tocSubUl"><li>Merverdiavgiftsloven § 6-9, jf. merverdiavgiftsloven § 19-3 – Søknad om avgiftslemping – Redningsselskapet</li></ul></li></ul></dd></dl></header><main class="documentBody" data-lovdata-URL="LTI/forskrift/2011-03-02-215" id="dokument"><h1>Vedtak etter merverdiavgiftsloven § 19-3 om videreføring av fritak ved anskaffelse av redningsfartøy – Redningsselskapet</h1><section class="section" id="kapittel-1" data-lovdata-URL="LTI/forskrift/2011-03-02-215/KAPITTEL_1"><h2>Merverdiavgiftsloven § 6-9, jf. merverdiavgiftsloven § 19-3 – Søknad om avgiftslemping – Redningsselskapet</h2><article class="legalP" id="kapittel-1-ledd-1">Vi viser til vedlagte brev av 20. mai 2010 fra Redningsselskapet hvor det søkes om avgiftslempning etter merverdiavgiftsloven § 19-3 første ledd, jf. merverdiavgiftsloven § 6-9.</article><article class="legalP" id="kapittel-1-ledd-2">Det fremgår av merverdiavgiftsloven § 6-9 første ledd nr. 1 bokstav a at fartøy på minst 15 meter til bruk for redning, er fritatt for merverdiavgift. Frem til 1983 var størrelsesangivelsen 25 bruttoregistertonn, jf. merverdiavgiftsloven (1969) § 17. På grunn av endringer i sjøfartsloven ble fritakets størrelsesangivelse forandret fra 25 bruttoregistertonn til 15 meter største lengde.</article><article class="legalP" id="kapittel-1-ledd-3">Redningsselskapet, tidligere Norsk Selskab til Skibbrudnes Redning, fikk i Finansdepartementets brev av 27. april 1973, under henvisning til merverdiavgiftsloven § 70, samtykke i at det ikke skulle beregnes og betales merverdiavgift av vederlaget for 3 hurtiggående redningsfartøyer under 25 bruttoregistertonn. Det fremgår av vedtaket at departementet i sin vurdering særlig la vekt på at selskapets ordinære redningsfartøyer faller for dyre i drift for den redningstjeneste selskapet tar sikte på å gjennomføre i sommermånedene. Departementet la videre vekt på byggekostnadene i anbudet, og at fartøyene også skal benyttes om vinteren.</article><article class="legalP" id="kapittel-1-ledd-4">I brev av 23. desember 1983 fant Finansdepartementet å frita for merverdiavgift Redningsselskapets innførsel av et redningsfartøy fra England. I søknaden var det opplyst at båten er under 25 br tonn og at den skal brukes i redningstjenesten på norskekysten. Byggeprisen ble opplyst å være £ 112 456. Videre ble det vist at selskapet tidligere er innvilget fritak for å betale avgift ved kjøp av tilsvarende redningsfartøyer til bruk her i landet.</article><article class="legalP" id="kapittel-1-ledd-5">I Finansdepartementets brev av 18. mai 1988 ble det gitt fritak for merverdiavgift ved Redningsselskapets anskaffelse av 15 redningsfartøyer under 15 meter største lengde med hjemmel i merverdiavgiftsloven (1969) § 70. Ved Skattedirektoratets vedtak 22. oktober 2008 fikk Redningsselskapet innvilget fritak for merverdiavgift ved anskaffelse av 20 nye fartøyer under 15 meter.</article><article class="legalP" id="kapittel-1-ledd-6">De siste søknader gjelder ikke anskaffelse av konkrete redningsfartøy, men om fritak for anskaffelse av henholdsvis 15 og 20 fartøyer. I 2008 ble det primært søkt om et generelt fritak, men hvis det mot formodning ikke kunne åpnes for dette, ble søknaden begrenset til å gjelde 20 fartøyer. I brev av 20. mai 2010 søkes det om at vedtaket av 22. oktober 2008 opprettholdes/videreføres. Skattedirektoratet forutsetter at søknaden gjelder samme 20 fartøy.</article> <article class="defaultP" margin-top="true"><i>Skattedirektoratet vil bemerke:</i></article><article class="legalP" id="kapittel-1-ledd-7">Merverdiavgiftsloven 1969 § 70 er videreført i merverdiavgiftsloven § 19-3 første ledd, og myndighet til å treffe vedtak er ved Finansdepartementets delegeringsvedtak 23. september 2009 nr. 1214 delegert til Skattedirektoratet. Delegeringen innebærer ingen endring av tidligere delegeringspraksis under merverdiavgiftsloven 1969 § 70. Skattedirektoratet er blant annet gitt myndighet til å innvilge og avslå alle søknader om videreføring av tidligere enkeltvedtak. Departementet har i forbindelse med den nye merverdiavgiftsloven valgt å avvikle alle tidligere § 70 vedtak som ikke blir videreført i loven eller merverdiavgiftsforskriften eller som fornyes i form av et nytt enkeltvedtak.</article><article class="legalP" id="kapittel-1-ledd-8">Lempningsadgangen i den nye bestemmelsen er imidlertid begrenset til å treffe enkeltvedtak om unntak fra merverdiavgiftsloven, om fritak for merverdiavgift og om at det ikke skal beregnes merverdiavgift ved innførsel. Gjeldende merverdiavgiftslov, lov 19. juni 2009 nr. 58, trådte i kraft 1. januar 2010. Loven inneholder, i motsetning til tidligere lov, ingen hjemmel til å gi generelle fritak for merverdiavgift. Generelle fritak må heretter gis i form av formell lov- eller forskriftsendring. Dispensasjon etter tidligere lov § 70 ble i flere tilfeller benyttet for å bøte på forskjellige mangler i regelverket, hvor en nektelse ville medføre at avgiften fikk en urimelig og utilsiktet virkning. I mange av disse tilfellene har dispensasjonen virket som et supplement til mangelfulle fritaksbestemmelser.</article><article class="legalP" id="kapittel-1-ledd-9">Redningsselskapet har fått fritak for merverdiavgift ved anskaffelse av fartøy under 15 meter (tidligere 25 bruttoregistertonn) siden 1973. Søknaden anses som en søknad om videreføring av eksisterende/tilsvarende fritak som tidligere er innvilget av Finansdepartementet og Skattedirektoratet. Skattedirektoratet har derfor myndighet til å treffe vedtak i saken.</article><article class="legalP" id="kapittel-1-ledd-10">Skattedirektoratet finner i medhold merverdiavgiftsloven § 19-3 første ledd å kunne videreføre fritak for Redningsselskapet fra merverdiavgift ved anskaffelse av nevnte 20 redningsfartøy. Fritaket gjelder kun anskaffelse, og ikke for de senere vedlikeholds- og reparasjonsarbeider av de nevnte fartøyer.</article></section></main></body></html>