<!DOCTYPE html><html lang="no"><head><title>Forskrift om forsøk med tilretteleggingstilskudd for rekruttering av arbeidssøkere med nedsatt arbeidsevne</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2011-12-12-1362</dd><dt class="dokid">DokumentID</dt><dd class="dokid">LTI/forskrift/2011-12-12-1362</dd><dt class="ministry">Departement</dt><dd class="ministry"><ul><li>Arbeidsdepartementet</li></ul></dd><dt class="publishedIn">Publisert i</dt><dd class="publishedIn">I 2011 hefte 14 s 2041</dd><dt class="dateInForce">I kraft fra</dt><dd class="dateInForce">2012-01-01 – 2013-12-31</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2004-12-10-76/§12</li><li>lov/2004-12-10-76/§13</li></ul></dd><dt class="dateOfPublication">Kunngjort</dt><dd class="dateOfPublication">2011-12-28 14:05</dd><dt class="journalNumber">Journalnummer</dt><dd class="journalNumber">2011-1080</dd><dt class="titleShort">Korttittel</dt><dd class="titleShort">Forskrift om forsøk med tilretteleggingstilskudd</dd><dt class="title">Tittel</dt><dd class="title">Forskrift om forsøk med tilretteleggingstilskudd for rekruttering av arbeidssøkere med nedsatt arbeidsevne</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Arbeidsdepartementet 12. desember 2011 med hjemmel i lov 10. desember 2004 nr. 76 om arbeidsmarkedstjenester (arbeidsmarkedsloven) § 12 og § 13.</dd><dt class="refid">RefID</dt><dd class="refid">forskrift/2011-12-12-1362</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om forsøk med tilretteleggingstilskudd for rekruttering av arbeidssøkere med nedsatt arbeidsevne<ul class="tocSubUl"><li>§ 1. Formål</li><li>§ 2. Målgruppe</li><li>§ 3. Tilskudd til arbeidsgiver/tiltaksarrangør</li><li>§ 4. Tilskuddets størrelse og varighet</li><li>§ 5. Dokumentasjon</li><li>§ 6. Forholdet til tiltaksforskriften</li><li>§ 7. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2011-12-12-1362" id="dokument"><h1>Forskrift om forsøk med tilretteleggingstilskudd for rekruttering av arbeidssøkere med nedsatt arbeidsevne</h1><article class="legalArticle" data-lovdata-URL="LTI/forskrift/2011-12-12-1362/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Tilretteleggingstilskudd skal bidra til å stimulere private og offentlige virksomheter til å legge til rette for rekruttering av arbeidstakere med nedsatt arbeidsevne.</article><article class="legalP" id="paragraf-1-ledd-2">Tilskuddet skal gi en tidsbegrenset kompensasjon for virksomhetens merutgifter/merinnsats i forbindelse med konkrete tilretteleggingstiltak.</article></article><article class="legalArticle" data-lovdata-URL="LTI/forskrift/2011-12-12-1362/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Målgruppe</span></h2><article class="legalP" id="paragraf-2-ledd-1">Det kan ytes tilskudd for arbeidssøkere med nedsatt arbeidsevne med behov for tilrettelegging for å komme i ordinært arbeid.</article><article class="legalP" id="paragraf-2-ledd-2">Det kan også ytes tilskudd for personer som deltar på tiltakene tidsbegrenset lønnstilskudd, tidsubestemt lønnstilskudd og arbeidspraksis i ordinær virksomhet dersom det er nødvendig og hensiktsmessig med sikte på å komme i ordinært arbeid. Tiltaket må være planlagt i dialog mellom arbeidstakeren og arbeidsgiveren, jf. § 5 annet ledd.</article></article><article class="legalArticle" data-lovdata-URL="LTI/forskrift/2011-12-12-1362/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Tilskudd til arbeidsgiver/tiltaksarrangør</span></h2><article class="legalP" id="paragraf-3-ledd-1">Tilskuddet kan ytes ved igangsetting og gjennomføring av tiltak i form av utprøving, tilrettelegging, opplæring, informasjon eller arbeidstrening.</article><article class="legalP" id="paragraf-3-ledd-2">Det kan ytes tilskudd til kurs og kortere opplæringstiltak, og til spesielle utgifter knyttet til arbeidsutprøving.</article><article class="legalP" id="paragraf-3-ledd-3">Det kan ytes tilskudd til kjøp av gjenstander/arbeidshjelpemidler. Tilskuddet kan ikke benyttes til kjøp av gjenstander/arbeidshjelpemidler som kan dekkes etter folketrygdlovens § 10-5 eller tilskudd til tilrettelegging i henhold til forskrift om arbeidsrettede tiltak § 12-2.</article><article class="legalP" id="paragraf-3-ledd-4">Det kan ikke ytes tilskudd til behandling.</article></article><article class="legalArticle" data-lovdata-URL="LTI/forskrift/2011-12-12-1362/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Tilskuddets størrelse og varighet</span></h2><article class="legalP" id="paragraf-4-ledd-1">Departementet fastsetter satsene for tilskudd etter denne forskrift. Dersom tiltaket omfatter flere arbeidstakere i målgruppen kan tilskuddet ytes med et beløp svarende til dagsatsen ganger antall tiltaksdeltakere.</article><article class="legalP" id="paragraf-4-ledd-2">Tilskuddet utbetales etterskuddsvis.</article><article class="legalP" id="paragraf-4-ledd-3">Tilretteleggingstilskudd kan gis i en tidsbegrenset periode på opptil 12 uker. Dersom evaluering og ny søknad viser at fortsatt tilrettelegging er nødvendig og hensiktsmessig, kan det fattes vedtak om en ny periode på inntil 12 uker. Dersom det foreligger særlige grunner, kan tilskuddsperioden utvides med ytterligere 12 uker. Tilskudd kan maksimalt ytes i til sammen 36 uker.</article></article><article class="legalArticle" data-lovdata-URL="LTI/forskrift/2011-12-12-1362/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Dokumentasjon</span></h2><article class="legalP" id="paragraf-5-ledd-1">Arbeidsgiver/tiltaksarrangør må dokumentere at tiltaket vil medføre merutgifter/merinnsats minst tilsvarende tilskuddssatsene, jf. § 4 første ledd.</article><article class="legalP" id="paragraf-5-ledd-2">Arbeidsgiver og arbeidstaker skal i fellesskap utarbeide en individuell handlingsplan som skal inneholde en beskrivelse av de tilretteleggingstiltakene som planlegges. Oppfølgingsplanen og dokumentasjon fra arbeidsgiver skal følge søknaden.</article></article><article class="legalArticle" data-lovdata-URL="LTI/forskrift/2011-12-12-1362/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Forholdet til tiltaksforskriften</span></h2><article class="legalP" id="paragraf-6-ledd-1">Forskrift 11. desember 2008 nr. 1320 om arbeidsrettede tiltak mv. kapittel 1 gjelder for tiltaket så langt den passer.</article></article><article class="legalArticle" data-lovdata-URL="LTI/forskrift/2011-12-12-1362/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Ikrafttredelse</span></h2><article class="legalP" id="paragraf-7-ledd-1">Denne forskrift trer i kraft 1. januar 2012. Forskriften gjelder til forsøket er avsluttet.</article><article class="legalP" id="paragraf-7-ledd-2">Forsøket varer frem til 31. desember 2013.</article></article></main></body></html>