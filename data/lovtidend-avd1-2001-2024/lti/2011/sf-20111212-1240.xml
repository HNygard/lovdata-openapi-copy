<!DOCTYPE html><html lang="no"><head><title>Forskrift om endring i forskrift om energimerking av bygninger og energivurdering av tekniske anlegg (energimerkeforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2011-12-12-1240</dd><dt class="dokid">DokumentID</dt><dd class="dokid">LTI/forskrift/2011-12-12-1240</dd><dt class="ministry">Departement</dt><dd class="ministry"><ul><li>Olje- og energidepartementet</li></ul></dd><dt class="publishedIn">Publisert i</dt><dd class="publishedIn">I 2011 hefte 13 s 1752</dd><dt class="dateInForce">I kraft fra</dt><dd class="dateInForce">2012-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2009-12-18-1665</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1990-06-29-50/§8-1</li><li>lov/1990-06-29-50/§8-5</li></ul></dd><dt class="dateOfPublication">Kunngjort</dt><dd class="dateOfPublication">2011-12-16 15:40</dd><dt class="lastupdated">Rettet</dt><dd class="lastupdated">2012-01-05 (§ 11 bokstav b)</dd><dt class="journalNumber">Journalnummer</dt><dd class="journalNumber">2011-0988</dd><dt class="titleShort">Korttittel</dt><dd class="titleShort">Endr. i energimerkeforskriften</dd><dt class="title">Tittel</dt><dd class="title">Forskrift om endring i forskrift om energimerking av bygninger og energivurdering av tekniske anlegg (energimerkeforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Norges vassdrags- og energidirektorat 12. desember 2011 med hjemmel i lov 29. juni 1990 nr. 50 om produksjon, omforming, overføring, omsetning, fordeling og bruk av energi m.m. (energiloven) § 8-1 og § 8-5. <br /><strong>EØS-henvisninger:</strong> EØS-avtalen vedlegg IV nr. 17 (direktiv 2002/91/EF).</dd><dt class="refid">RefID</dt><dd class="refid">forskrift/2011-12-12-1240</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om energimerking av bygninger og energivurdering av tekniske anlegg (energimerkeforskriften)<ul class="tocSubUl"><li>I<ul class="tocSubUl"><li>§ 3. Definisjoner</li><li>§ 4. Plikt til å ha energiattest</li><li>§ 5. Energiattest ved salg av boliger eller bygninger</li><li>§ 6. Energiattest ved utleie av boliger eller bygninger</li><li>§ 9. Unntak fra plikten til å ha energiattest</li><li>§ 11. Innholdet i energiattest</li><li>§ 13. Plikt til å gjennomføre energivurdering av tekniske anlegg</li><li>§ 14. Utarbeidelse av rapport fra energivurdering</li><li>§ 15. Krav til gjennomføring av energivurdering</li><li>§ 16. Engangsvurdering av eldre varmeanlegg</li><li>§ 17. Registrering av energivurdering</li><li>§ 19. Kompetansekrav til å utføre energivurdering</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2011-12-12-1240" id="dokument"><h1>Forskrift om endring i forskrift om energimerking av bygninger og energivurdering av tekniske anlegg (energimerkeforskriften)</h1><section class="section" data-name="kapI" id="kapittel-1" data-lovdata-URL="LTI/forskrift/2011-12-12-1240/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 18. desember 2009 nr. 1665 om energimerking av bygninger og energivurdering av tekniske anlegg (energimerkeforskriften) gjøres følgende endringer:</article> <article class="defaultP" margin-top="true">Ny § 3 skal lyde som følger:</article><article class="futureLegalArticle" data-name="§3" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></span><article class="legalP" id="kapittel-1-foreslåttparagraf-1-ledd-1">I denne forskriften menes med:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-1-ledd-1-punkt-1"><article class="legalP" id="kapittel-1-foreslåttparagraf-1-ledd-1-punkt-1-ledd-1"><i>bygning:</i> en konstruksjon med tak, vegger og tekniske installasjoner som er varig forbundet med grunnen, der det brukes energi for å påvirke inneklimaet. Som bygning regnes også del av slik konstruksjon som er utformet eller endret for separat bruk. Som bygning regnes også brakker og andre midlertidige bygninger når disse planlegges benyttet i mer enn to år,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-1-ledd-1-punkt-2"><article class="legalP" id="kapittel-1-foreslåttparagraf-1-ledd-1-punkt-2-ledd-1"><i>bolig:</i> en bygning eller del av en bygning som utgjør en egen boenhet,</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-1-ledd-1-punkt-3"><article class="legalP" id="kapittel-1-foreslåttparagraf-1-ledd-1-punkt-3-ledd-1"><i>yrkesbygg:</i> offentlig eller privat eid bygning eller del av bygning som utgjør en selvstendig enhet, og som ikke benyttes til boligformål,</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-1-ledd-1-punkt-4"><article class="legalP" id="kapittel-1-foreslåttparagraf-1-ledd-1-punkt-4-ledd-1"><i>tekniske anlegg:</i> kjeler som er oppvarmet med fossilt brensel, varmeanlegg med kjeler og klimaanlegg i bygninger,</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-1-ledd-1-punkt-5"><article class="legalP" id="kapittel-1-foreslåttparagraf-1-ledd-1-punkt-5-ledd-1"><i>kjeler:</i> en kombinasjon av kjelbeholder, brenner, pumpe og automatikk som er konstruert for å overføre forbrenningsvarme til et vann- eller luftbasert oppvarmingssystem,</article></article></li><li data-li-identifier="f)" data-name="f)"><article class="listArticle" id="kapittel-1-foreslåttparagraf-1-ledd-1-punkt-6"><article class="legalP" id="kapittel-1-foreslåttparagraf-1-ledd-1-punkt-6-ledd-1"><i>varmeanlegg med kjele:</i> kjelanlegget sammen med varmedistribusjonsanlegget til oppvarming av rom og tappevann,</article></article></li><li data-li-identifier="g)" data-name="g)"><article class="listArticle" id="kapittel-1-foreslåttparagraf-1-ledd-1-punkt-7"><article class="legalP" id="kapittel-1-foreslåttparagraf-1-ledd-1-punkt-7-ledd-1"><i>klimaanlegg:</i> en kombinasjon av alle komponenter som er nødvendige for en form for luftbehandling, hvor temperaturen kontrolleres eller senkes, inkludert anlegg med regulering av ventilasjon, fukt og luftrensing,</article></article></li><li data-li-identifier="h)" data-name="h)"><article class="listArticle" id="kapittel-1-foreslåttparagraf-1-ledd-1-punkt-8"><article class="legalP" id="kapittel-1-foreslåttparagraf-1-ledd-1-punkt-8-ledd-1"><i>eier av bolig eller bygning:</i> <ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-1-ledd-1-punkt-8-ledd-1-punkt-1"><article class="legalP" id="kapittel-1-foreslåttparagraf-1-ledd-1-punkt-8-ledd-1-punkt-1-ledd-1">den som har grunnbokshjemmel, jf. lov 7. juni 1935 nr. 2 om tinglysing § 14</article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-1-ledd-1-punkt-8-ledd-1-punkt-2"><article class="legalP" id="kapittel-1-foreslåttparagraf-1-ledd-1-punkt-8-ledd-1-punkt-2-ledd-1">eier av sameieandel i bebygd eiendom med tilknyttet enerett til bruk av en av flere boliger eller andre bruksenheter i eiendommen, jf. lov 23. mai 1997 nr. 31 om eierseksjoner 1997 nr. 31 § 1</article></article></li><li data-li-identifier="3." data-name="3."><article class="listArticle" id="kapittel-1-foreslåttparagraf-1-ledd-1-punkt-8-ledd-1-punkt-3"><article class="legalP" id="kapittel-1-foreslåttparagraf-1-ledd-1-punkt-8-ledd-1-punkt-3-ledd-1">andelseier, jf. lov 6. juni 2003 nr. 39 om burettslag § 1-1</article></article></li><li data-li-identifier="4." data-name="4."><article class="listArticle" id="kapittel-1-foreslåttparagraf-1-ledd-1-punkt-8-ledd-1-punkt-4"><article class="legalP" id="kapittel-1-foreslåttparagraf-1-ledd-1-punkt-8-ledd-1-punkt-4-ledd-1">eier av aksje i bolig eller bygning med tilknyttet bruksrett,</article></article></li></ul></article></article></li><li data-li-identifier="i)" data-name="i)"><article class="listArticle" id="kapittel-1-foreslåttparagraf-1-ledd-1-punkt-9"><article class="legalP" id="kapittel-1-foreslåttparagraf-1-ledd-1-punkt-9-ledd-1"><i>energiattest:</i> en attest som består av et energimerke, en tiltaksliste for mulige energieffektiviseringstiltak og dokumentasjon av de faktiske opplysningene utregningen bygger på, utstedt av NVEs energimerkesystem.</article></article></li></ul></article></article> <article class="defaultP" margin-top="true">Ny § 4 skal lyde som følger:</article><article class="futureLegalArticle" data-name="§4" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 4</span>. <span class="legalArticleTitle">Plikt til å ha energiattest</span></span><article class="legalP" id="kapittel-1-foreslåttparagraf-2-ledd-1">Eier skal sørge for at bolig eller bygning har energiattest i tilfeller som nevnt i § 5 til § 9. Det skal utarbeides en ny energiattest, jf. § 5 til § 8, dersom det er gjennomført vesentlige bygningsendringer eller endringer i de tekniske systemer som påvirker energimerket.</article><article class="legalP" id="kapittel-1-foreslåttparagraf-2-ledd-2">Energiattesten er gyldig i 10 år fra dato for utstedelse, eller inntil ny energiattest er utstedt.</article><article class="legalP" id="kapittel-1-foreslåttparagraf-2-ledd-3">Selvstendig boligenhet med bruksareal under 50 m<sup>2</sup> kan oppfylle merkeplikten ved felles energiattest for bygningen som helhet.</article></article> <article class="defaultP" margin-top="true">Ny § 5 skal lyde som følger:</article><article class="futureLegalArticle" data-name="§5" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 5</span>. <span class="legalArticleTitle">Energiattest ved salg av boliger eller bygninger</span></span><article class="legalP" id="kapittel-1-foreslåttparagraf-3-ledd-1">Eier skal legge frem energiattest for kjøper, før avtale om salg av boligen eller bygningen blir inngått.</article><article class="legalP" id="kapittel-1-foreslåttparagraf-3-ledd-2">For boliger og bygninger som ikke er ferdigstilt kan eier, i stedet for å legge frem en energiattest, garantere for energikarakter og oppvarmingskarakter før avtale om salg av boligen eller bygningen blir inngått. Endelig energiattest skal i så fall legges frem før ferdigstillelse, jf. § 7.</article><article class="legalP" id="kapittel-1-foreslåttparagraf-3-ledd-3">Dersom eier ikke har lagt frem energiattest, og eier etter skriftlig anmodning fra kjøper ikke har lagt frem energiattest før avtale om salg er inngått, kan kjøper få laget en energiattest ved hjelp av ekspert for selgers regning, innen ett år etter at avtale om salg er inngått.</article><article class="legalP" id="kapittel-1-foreslåttparagraf-3-ledd-4">Dersom salg av bolig eller bygning markedsføres, skal energiattesten være en del av denne markedsføringen.</article></article> <article class="defaultP" margin-top="true">Ny § 6 skal lyde som følger:</article><article class="futureLegalArticle" data-name="§6" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 6</span>. <span class="legalArticleTitle">Energiattest ved utleie av boliger eller bygninger</span></span><article class="legalP" id="kapittel-1-foreslåttparagraf-4-ledd-1">Eier skal legge frem energiattest for leietaker, før avtale om utleie av bolig eller bygning blir inngått.</article><article class="legalP" id="kapittel-1-foreslåttparagraf-4-ledd-2">For boliger og bygninger som ikke er ferdigstilt kan eier, i stedet for å legge frem en energiattest, garantere for energikarakter og oppvarmingskarakter før avtale om utleie av boligen eller bygningen blir inngått. Endelig energiattest skal i så fall legges frem før ferdigstillelse, jf. § 7.</article><article class="legalP" id="kapittel-1-foreslåttparagraf-4-ledd-3">Dersom utleie av boligen eller bygningen markedsføres, skal energiattesten være en del av denne markedsføringen.</article><article class="legalP" id="kapittel-1-foreslåttparagraf-4-ledd-4">Dersom en bygning utelukkende består av utleieboliger, kan plikten i første og andre ledd oppfylles ved å legge frem energiattest for en representativ bolig i bygningen.</article><article class="legalP" id="kapittel-1-foreslåttparagraf-4-ledd-5">Bestemmelsen gjelder ikke for utleie av bolig og fritidsbolig som blir benyttet mindre enn fire måneder i året.</article></article> <article class="defaultP" margin-top="true">Ny § 9 skal lyde som følger:</article><article class="futureLegalArticle" data-name="§9" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 9</span>. <span class="legalArticleTitle">Unntak fra plikten til å ha energiattest</span></span><article class="legalP" id="kapittel-1-foreslåttparagraf-5-ledd-1">Følgende boliger og bygninger er unntatt fra plikten til å ha energiattest:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-5-ledd-1-punkt-1"><article class="legalP" id="kapittel-1-foreslåttparagraf-5-ledd-1-punkt-1-ledd-1">frittstående bygninger med mindre enn 50 m<sup>2</sup> bruksareal,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-5-ledd-1-punkt-2"><article class="legalP" id="kapittel-1-foreslåttparagraf-5-ledd-1-punkt-2-ledd-1">selvstendig enhet i yrkesbygg hvor flere enheter har felles varmeanlegg,</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-5-ledd-1-punkt-3"><article class="legalP" id="kapittel-1-foreslåttparagraf-5-ledd-1-punkt-3-ledd-1">eldre bygninger som benyttes til gudstjenester eller andre religiøse formål,</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-5-ledd-1-punkt-4"><article class="legalP" id="kapittel-1-foreslåttparagraf-5-ledd-1-punkt-4-ledd-1">boliger og bygninger som er vedtatt vernet på grunn av miljøet, arkitektur eller historikk, der gjennomføring av energisparetiltak ikke er gjennomførbare på grunn av vernekrav,</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-5-ledd-1-punkt-5"><article class="legalP" id="kapittel-1-foreslåttparagraf-5-ledd-1-punkt-5-ledd-1">driftsbygninger i landbruket med lavt energibehov til oppvarming og drift av bygningens tekniske anlegg,</article></article></li><li data-li-identifier="f)" data-name="f)"><article class="listArticle" id="kapittel-1-foreslåttparagraf-5-ledd-1-punkt-6"><article class="legalP" id="kapittel-1-foreslåttparagraf-5-ledd-1-punkt-6-ledd-1">industrianlegg og verksteder med lavt energibehov til oppvarming og drift av bygningens tekniske anlegg,</article></article></li><li data-li-identifier="g)" data-name="g)"><article class="listArticle" id="kapittel-1-foreslåttparagraf-5-ledd-1-punkt-7"><article class="legalP" id="kapittel-1-foreslåttparagraf-5-ledd-1-punkt-7-ledd-1">bolig eller bygning som etter avtale selges for nedrivning.</article></article></li></ul></article><article class="legalP" id="kapittel-1-foreslåttparagraf-5-ledd-2">Dersom over halvparten av det samlede areal i en bolig eller bygning brukes til formål som nevnt i denne paragrafen, er boligen eller bygningen som helhet unntatt fra plikten i denne forskriften.</article></article> <article class="defaultP" margin-top="true">Ny § 11 skal lyde som følger:</article><article class="futureLegalArticle" data-name="§11" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 11</span>. <span class="legalArticleTitle">Innholdet i energiattest</span></span><article class="legalP" id="kapittel-1-foreslåttparagraf-6-ledd-1">Energiattest skal inneholde:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-6-ledd-1-punkt-1"><article class="legalP" id="kapittel-1-foreslåttparagraf-6-ledd-1-punkt-1-ledd-1">Et energimerke som skal gjengi resultatet av beregningen etter § 10, som gjenspeiler både energikarakteren og oppvarmingskarakteren.</article><article class="legalP" id="kapittel-1-foreslåttparagraf-6-ledd-1-punkt-1-ledd-2">Energikarakteren gir en indikasjon på om boligen eller bygningen har et høyt eller lavt energibehov sammenlignet med andre boliger og bygninger innen samme bygningskategori. Beste karakter kan ikke gis uten at det er gjennomført tetthetskontroll av boligen eller bygningen.</article><article class="legalP" id="kapittel-1-foreslåttparagraf-6-ledd-1-punkt-1-ledd-3">Oppvarmingskarakteren skal gi informasjon om i hvilken grad det vil være mulig å dekke varmebehovet i bolig eller bygning med andre energikilder enn elektrisitet, olje og gass.</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-6-ledd-1-punkt-2"><article class="legalP" id="kapittel-1-foreslåttparagraf-6-ledd-1-punkt-2-ledd-1">En tiltaksliste som skal gi oversikt over kostnadseffektive energieffektiviseringstiltak på bygningskroppen eller bygningens tekniske anlegg. For nye boliger og bygninger er tiltaksliste påkrevet med mindre det ikke er noe rimelig potensial for kostnadseffektive forbedringer utover gjeldende krav til energimessig yteevne.</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-6-ledd-1-punkt-3"><article class="legalP" id="kapittel-1-foreslåttparagraf-6-ledd-1-punkt-3-ledd-1">Dokumentasjon av de mest sentrale faktiske opplysninger utregningen bygger på.</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-6-ledd-1-punkt-4"><article class="legalP" id="kapittel-1-foreslåttparagraf-6-ledd-1-punkt-4-ledd-1">For yrkesbygning som er i drift, skal målt energibruk for de tre siste år oppgis.</article></article></li></ul></article></article> <article class="defaultP" margin-top="true">Ny § 13 skal lyde som følger:</article><article class="futureLegalArticle" data-name="§13" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 13</span>. <span class="legalArticleTitle">Plikt til å gjennomføre energivurdering av tekniske anlegg</span></span><article class="legalP" id="kapittel-1-foreslåttparagraf-7-ledd-1">Eier plikter å gjennomføre en energivurdering av tekniske anlegg når det i bygningen er:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-7-ledd-1-punkt-1"><article class="legalP" id="kapittel-1-foreslåttparagraf-7-ledd-1-punkt-1-ledd-1">en kjel for fossilt brensel med nominell effekt høyere enn 20 kW, eller</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-7-ledd-1-punkt-2"><article class="legalP" id="kapittel-1-foreslåttparagraf-7-ledd-1-punkt-2-ledd-1">klimaanlegg med samlet nominell effekt høyere enn 12 kW eller anleggene samlet betjener et oppvarmet bruksareal er over 500 m<sup>2</sup> . Ventilasjonsanlegg som betjener en enkelt bolig er unntatt så lenge nominell effekt er under 12 kW.</article></article></li></ul></article><article class="legalP" id="kapittel-1-foreslåttparagraf-7-ledd-2">Energivurderingen etter første ledd skal gjennomføres hvert fjerde år, første gang senest to år etter at bygningen er tatt i bruk.</article><article class="legalP" id="kapittel-1-foreslåttparagraf-7-ledd-3">For kjeler med nominell effekt høyere enn 100 kW, og som fyres med fossilt brensel skal energivurderingen gjennomføres hvert andre år.</article><article class="legalP" id="kapittel-1-foreslåttparagraf-7-ledd-4">Eier av kjeler med nominell effekt høyere enn 100 kW, og som fyres med fossilt brensel, må ha installert brenselsmengdemåler på anlegget.</article><article class="legalP" id="kapittel-1-foreslåttparagraf-7-ledd-5">Eier av klimaanlegg bør ha installert energimåler på anlegget der mobilt måleutstyr ikke er tilstrekkelig for å måle medgått energi. Både nødvendig energi til å drive anlegget samt produsert varmeenergi eventuelt kjølenergi i anlegget skal måles. Eier av nye anlegg skal ha installert energimåler på anlegget for å måle medgått energi, eller utstyr for å kunne bestemme årsvirkningsgraden indirekte og dermed kunne måle medgått energi på forbrukssiden av kjelen.</article><article class="legalP" id="kapittel-1-foreslåttparagraf-7-ledd-6">Unntaket i § 9 første ledd g gjelder tilsvarende etter denne bestemmelsen.</article></article> <article class="defaultP" margin-top="true">Ny § 14 skal lyde som følger:</article><article class="futureLegalArticle" data-name="§14" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 14</span>. <span class="legalArticleTitle">Utarbeidelse av rapport fra energivurdering</span></span><article class="legalP" id="kapittel-1-foreslåttparagraf-8-ledd-1">Det skal utarbeides en rapport etter energivurderingen av tekniske anlegg. Eieren plikter på forespørsel fra NVE og interesserte kjøpere eller leietakere å vise frem rapporten. Rapporten fra energivurderingen skal minimum ha følgende innhold:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-8-ledd-1-punkt-1"><article class="legalP" id="kapittel-1-foreslåttparagraf-8-ledd-1-punkt-1-ledd-1">bygningsidentifikasjon, herunder navn på eier</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-8-ledd-1-punkt-2"><article class="legalP" id="kapittel-1-foreslåttparagraf-8-ledd-1-punkt-2-ledd-1">beskrivelse av det tekniske anlegget</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-8-ledd-1-punkt-3"><article class="legalP" id="kapittel-1-foreslåttparagraf-8-ledd-1-punkt-3-ledd-1">sammendrag av energivurderingen med angivelse av avvik fra normalsituasjonen. Energivurderingen skal omfatte tekniske data, dokumentasjon av anlegget og dets driftsopplegg, anleggets funksjon og dimensjonering</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-8-ledd-1-punkt-4"><article class="legalP" id="kapittel-1-foreslåttparagraf-8-ledd-1-punkt-4-ledd-1">dokumentasjon av registrerte data</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-8-ledd-1-punkt-5"><article class="legalP" id="kapittel-1-foreslåttparagraf-8-ledd-1-punkt-5-ledd-1">tiltaksliste med anbefalinger om forbedringer av bygningens energitilstand og dimensjonering i forhold til behov</article></article></li><li data-li-identifier="f)" data-name="f)"><article class="listArticle" id="kapittel-1-foreslåttparagraf-8-ledd-1-punkt-6"><article class="legalP" id="kapittel-1-foreslåttparagraf-8-ledd-1-punkt-6-ledd-1">underskrift og opplysninger om den som er ansvarlig for vurderingen</article></article></li><li data-li-identifier="g)" data-name="g)"><article class="listArticle" id="kapittel-1-foreslåttparagraf-8-ledd-1-punkt-7"><article class="legalP" id="kapittel-1-foreslåttparagraf-8-ledd-1-punkt-7-ledd-1">generell informasjon om energivurderingsrapporten.</article></article></li></ul></article></article> <article class="defaultP" margin-top="true">Ny § 15 skal lyde som følger:</article><article class="futureLegalArticle" data-name="§15" id="kapittel-1-foreslåttparagraf-9"><span class="futureLegalArticleHeader"><span class="legalArticleValue">§ 15</span>. <span class="legalArticleTitle">Krav til gjennomføring av energivurdering</span></span><article class="legalP" id="kapittel-1-foreslåttparagraf-9-ledd-1">Energivurdering etter § 13 og § 16 skal gjennomføres ved en fysisk befaring av anlegget og gjennomgang av foreliggende dokumentasjon.</article><article class="legalP" id="kapittel-1-foreslåttparagraf-9-ledd-2">Registreringen av data kan skje med annet datautstyr og dataprogram, så fremt registrering, vurdering og rapportering skjer på sammenlignbart nivå med det NVE har lagt til rette for i sitt skjema. Den som gjennomfører energivurderingen plikter å bruke nødvendig måleutstyr.</article><article class="legalP" id="kapittel-1-foreslåttparagraf-9-ledd-3">Energivurderingen må skje av en uavhengig person som tilfredsstiller de kompetansekrav som stilles i § 19.</article></article> <article class="defaultP" margin-top="true">Ny § 16 skal lyde som følger:</article><article class="futureLegalArticle" data-name="§16" id="kapittel-1-foreslåttparagraf-10"><span class="futureLegalArticleHeader"><span class="legalArticleValue">§ 16</span>. <span class="legalArticleTitle">Engangsvurdering av eldre varmeanlegg</span></span><article class="legalP" id="kapittel-1-foreslåttparagraf-10-ledd-1">Eieren plikter å gjennomføre engangsvurdering av et varmeanlegg når dette har en kjel for fossilt brensel med nominell effekt høyere enn 20 kW, som er eldre enn 15 år.</article><article class="legalP" id="kapittel-1-foreslåttparagraf-10-ledd-2">Engangsvurderingen skal omfatte både kjelens virkningsgrad, varmedistribusjonsanleggets funksjon, effektivitet og anleggets dimensjonering i forhold til varmebehovet. Vurderingen skal gjennomføres innen ett år etter at kjelen når en alder på 15 år.</article><article class="legalP" id="kapittel-1-foreslåttparagraf-10-ledd-3">Det skal utarbeides en rapport fra engangsvurderingen, jf. § 14.</article><article class="legalP" id="kapittel-1-foreslåttparagraf-10-ledd-4">Unntaket i § 9 første ledd g gjelder tilsvarende etter denne bestemmelsen.</article></article> <article class="defaultP" margin-top="true">Ny § 17 skal lyde som følger:</article><article class="futureLegalArticle" data-name="§17" id="kapittel-1-foreslåttparagraf-11"><span class="futureLegalArticleHeader"><span class="legalArticleValue">§ 17</span>. <span class="legalArticleTitle">Registrering av energivurdering</span></span><article class="legalP" id="kapittel-1-foreslåttparagraf-11-ledd-1">Rapporten fra energivurderingen og fra engangsvurderingen skal lagres i NVEs energimerkesystem.</article><article class="legalP" id="kapittel-1-foreslåttparagraf-11-ledd-2">Registreringen må skje av en uavhengig person som tilfredsstiller de kompetansekrav som stilles i § 19.</article></article> <article class="defaultP" margin-top="true">Ny § 19 skal lyde som følger:</article><article class="futureLegalArticle" data-name="§19" id="kapittel-1-foreslåttparagraf-12"><span class="futureLegalArticleHeader"><span class="legalArticleValue">§ 19</span>. <span class="legalArticleTitle">Kompetansekrav til å utføre energivurdering</span></span><article class="legalP" id="kapittel-1-foreslåttparagraf-12-ledd-1">For energivurdering av tekniske anlegg kreves det følgende kompetanse:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-12-ledd-1-punkt-1"><article class="legalP" id="kapittel-1-foreslåttparagraf-12-ledd-1-punkt-1-ledd-1">For kjel for fossilt brensel med nominell effekt høyere enn 20 kW: Fyringsteknisk kompetanse og minst to års yrkeserfaring fra ettersyn- eller drift av kjelanlegg.</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-12-ledd-1-punkt-2"><article class="legalP" id="kapittel-1-foreslåttparagraf-12-ledd-1-punkt-2-ledd-1">For kjel for fossilt brensel med nominell effekt høyere enn 100 kW: Fyringsteknisk kompetanse og minst fem års yrkeserfaring fra ettersyn- og eller drift av store kjelanlegg.</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-12-ledd-1-punkt-3"><article class="legalP" id="kapittel-1-foreslåttparagraf-12-ledd-1-punkt-3-ledd-1">For varmeanlegg: Bygningsteknisk og energifaglig ingeniørkompetanse på bachelornivå og minimum to års yrkeserfaring fra energiberegninger for bygninger, eller to års godkjent fagskoleutdanning i relevant fagretning med to års yrkeserfaring fra energiberegning for bygninger. Den delen av vurderingen som omfatter kjelen skal utføres av en person med kompetanse som beskrevet i a) og b).</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-12-ledd-1-punkt-4"><article class="legalP" id="kapittel-1-foreslåttparagraf-12-ledd-1-punkt-4-ledd-1">For klimaanlegg: Bygningsteknisk og energifaglig ingeniørkompetanse på bachelornivå og minimum to års yrkeserfaring fra installasjon eller vurdering av slike anlegg i bygninger, eller to års godkjent yrkesfaglig utdanning i relevant fagretning med to års yrkeserfaring fra energiberegning i bygninger.</article></article></li></ul></article><article class="legalP" id="kapittel-1-foreslåttparagraf-12-ledd-2">Kompetansen skal kunne dokumenteres på forespørsel fra NVE.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2011-12-12-1240/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft 1. januar 2012.</article></section></main></body></html>