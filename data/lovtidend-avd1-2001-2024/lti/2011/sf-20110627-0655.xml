<!DOCTYPE html><html lang="no"><head><title>Forskrift om kontrollflyorganisasjoner mv.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2011-06-27-655</dd><dt class="dokid">DokumentID</dt><dd class="dokid">LTI/forskrift/2011-06-27-655</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">I 2011 hefte 6 s 839</dd><dt class="dateInForce">I kraft fra</dt><dd class="dateInForce">2011-07-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1993-06-11-101/§7-1</li><li>lov/1993-06-11-101/§7-4</li><li>lov/1993-06-11-101/§9-1</li><li>forskrift/1999-12-10-1273</li></ul></dd><dt class="dateOfPublication">Kunngjort</dt><dd class="dateOfPublication">2011-06-28 15:15</dd><dt class="journalNumber">Journalnummer</dt><dd class="journalNumber">2011-0506</dd><dt class="titleShort">Korttittel</dt><dd class="titleShort">Forskrift om kontrollflyorganisasjoner mv.</dd><dt class="title">Tittel</dt><dd class="title">Forskrift om kontrollflyorganisasjoner mv.</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Luftfartstilsynet 27. juni 2011 med hjemmel i lov 11. juni 1993 nr. 101 om luftfart (luftfartsloven) § 7-1, § 7-4 og § 9-1, jf. delegeringsvedtak 10. desember 1999 nr. 1273.</dd><dt class="refid">RefID</dt><dd class="refid">forskrift/2011-06-27-655</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om kontrollflyorganisasjoner mv.<ul class="tocSubUl"><li>§ 1. Virkeområde</li><li>§ 2. Definisjoner</li><li>§ 3. Krav til kontrollflyorganisasjoner</li><li>§ 4. Tilleggskrav til kompetanse for piloter, spesielle besetningsmedlemmer og kontrollflyorganisasjonens tekniske personell</li><li>§ 5. Kontrollflyutstyr mv.</li><li>§ 6. Kontrollflyging</li><li>§ 7. Søknadsfrist</li><li>§ 8. Tilbakekall</li><li>§ 9. Dispensasjon</li><li>§ 10. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2011-06-27-655" id="dokument"><h1>Forskrift om kontrollflyorganisasjoner mv.</h1><article class="legalArticle" data-lovdata-URL="LTI/forskrift/2011-06-27-655/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften gjelder for organisasjoner som utfører kontrollflyging av anlegg for kommunikasjon, navigasjon og overvåking samt instrumentprosedyrer. Forskriften gjelder i Norge samt områder hvor Norge i henhold til internasjonale konvensjoner og avtaler skal utøve lufttrafikk-, kommunikasjons-, navigasjons-, overvåkings-, flyvær- og kunngjøringstjeneste, herunder på Svalbard.</article></article><article class="legalArticle" data-lovdata-URL="LTI/forskrift/2011-06-27-655/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" id="paragraf-2-ledd-1">I forskriften menes med<ul class="defaultList"><li data-li-identifier="a)" data-name="a)"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1"><i>periodisk faglig oppdatering:</i> regelmessig vedlikehold og kontroll av teoretiske kunnskaper og praktiske ferdigheter.</article></article></li><li data-li-identifier="b)" data-name="b)"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1"><i>spesielle besetningsmedlemmer:</i> personell som opererer kontrollflyutstyr.</article></article></li></ul></article></article><article class="legalArticle" data-lovdata-URL="LTI/forskrift/2011-06-27-655/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Krav til kontrollflyorganisasjoner</span></h2><article class="numberedLegalP" data-numerator="1" id="paragraf-3-nummer-1">(1) Kontrollflyorganisasjoner må inneha en driftstillatelse jf. luftfartsloven § 8-8.</article><article class="numberedLegalP" data-numerator="2" id="paragraf-3-nummer-2">(2) Alle installasjoner av måleutstyr, kraftuttak, antenner og lignende innebærer en modifikasjon av luftfartøyet som skal godkjennes i henhold til forskrift 24. mai 2005 nr. 461 om luftdyktighets- og miljøsertifisering for luftfartøyer mv. og sertifisering av konstruksjons- og produksjonsorganisasjoner (sertifiseringsforskriften).</article><article class="numberedLegalP" data-numerator="3" id="paragraf-3-nummer-3">(3) Kontrollflyorganisasjoner skal utarbeide driftshåndbok for sin kontrollflyvirksomhet.</article><article class="numberedLegalP" data-numerator="4" id="paragraf-3-nummer-4">(4) Luftfartstilsynet skal godkjenne kontrollflyorganisasjoner. Godkjenning skjer på grunnlag av kontrollflyorganisasjonens driftshåndbok. Godkjenning kan gis for inntil fem år.</article><article class="numberedLegalP" data-numerator="5" id="paragraf-3-nummer-5">(5) Kontrollflyorganisasjonens driftshåndbok skal blant annet inneholde beskrivelse av<ul class="defaultList"><li data-li-identifier="a)" data-name="a)"><article class="listArticle" id="paragraf-3-nummer-5-punkt-1"><article class="legalP" id="paragraf-3-nummer-5-punkt-1-ledd-1">organisasjon og ansvarsforhold,</article></article></li><li data-li-identifier="b)" data-name="b)"><article class="listArticle" id="paragraf-3-nummer-5-punkt-2"><article class="legalP" id="paragraf-3-nummer-5-punkt-2-ledd-1">kvalitetssystem,</article></article></li><li data-li-identifier="c)" data-name="c)"><article class="listArticle" id="paragraf-3-nummer-5-punkt-3"><article class="legalP" id="paragraf-3-nummer-5-punkt-3-ledd-1">utdanning og kvalifikasjonskrav til spesielle besetningsmedlemmer, herunder periodisk faglig oppdatering,</article></article></li><li data-li-identifier="d)" data-name="d)"><article class="listArticle" id="paragraf-3-nummer-5-punkt-4"><article class="legalP" id="paragraf-3-nummer-5-punkt-4-ledd-1">prosedyrer for utførelse av kontrollflyging,</article></article></li><li data-li-identifier="e)" data-name="e)"><article class="listArticle" id="paragraf-3-nummer-5-punkt-5"><article class="legalP" id="paragraf-3-nummer-5-punkt-5-ledd-1">kontrollflyets tekniske og operative spesifikasjoner,</article></article></li><li data-li-identifier="f)" data-name="f)"><article class="listArticle" id="paragraf-3-nummer-5-punkt-6"><article class="legalP" id="paragraf-3-nummer-5-punkt-6-ledd-1">utstyr som benyttes til kontrollmåling, herunder utstyrets målenøyaktighet og polardiagram for kontrollflyets måleantenner,</article></article></li><li data-li-identifier="g)" data-name="g)"><article class="listArticle" id="paragraf-3-nummer-5-punkt-7"><article class="legalP" id="paragraf-3-nummer-5-punkt-7-ledd-1">maler for alle kontrollflyrapporter.</article></article></li></ul></article><article class="numberedLegalP" data-numerator="6" id="paragraf-3-nummer-6">(6) Krav fastsatt i ICAO DOC 8071, Volume I, Fourth Edition – 2000, Volume II, Fifth Edition – 2007, UK CAP 670 FLI 02, 22 May 2009, gjelder som norsk forskrift.</article></article><article class="legalArticle" data-lovdata-URL="LTI/forskrift/2011-06-27-655/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Tilleggskrav til kompetanse for piloter, spesielle besetningsmedlemmer og kontrollflyorganisasjonens tekniske personell</span></h2><article class="numberedLegalP" data-numerator="1" id="paragraf-4-nummer-1">(1) Piloter og spesielle besetningsmedlemmer som skal utføre kontrollflyging skal ha dokumentert kompetanse før de kan utføre de aktuelle funksjonene.</article><article class="numberedLegalP" data-numerator="2" id="paragraf-4-nummer-2">(2) Kontrollflyorganisasjonen skal føre register over kompetansen til hver enkelt ansatt.</article><article class="numberedLegalP" data-numerator="3" id="paragraf-4-nummer-3">(3) Kontrollflyorganisasjonen skal påse at årlig periodisk faglig oppdatering for spesielle besetningsmedlemmer blir gjennomført.</article><article class="numberedLegalP" data-numerator="4" id="paragraf-4-nummer-4">(4) Personell som utfører vedlikehold, modifikasjoner eller kalibrering på kontrollflyutstyr skal ha dokumentert kompetanse. Kontrollflyorganisasjonen skal dokumentere at personell som utfører vedlikehold oppfyller de fastsatte kompetansekravene.</article></article><article class="legalArticle" data-lovdata-URL="LTI/forskrift/2011-06-27-655/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Kontrollflyutstyr mv.</span></h2><article class="numberedLegalP" data-numerator="1" id="paragraf-5-nummer-1">(1) Luftfartstilsynet skal godkjenne kontrollflyutstyr, herunder referanseutstyr. Godkjenningen skjer på grunnlag av dokumentasjon av<ul class="defaultList"><li data-li-identifier="a)" data-name="a)"><article class="listArticle" id="paragraf-5-nummer-1-punkt-1"><article class="legalP" id="paragraf-5-nummer-1-punkt-1-ledd-1">ansvarsforhold i produsentens organisasjon,</article></article></li><li data-li-identifier="b)" data-name="b)"><article class="listArticle" id="paragraf-5-nummer-1-punkt-2"><article class="legalP" id="paragraf-5-nummer-1-punkt-2-ledd-1">produsentens kvalitetssystem,</article></article></li><li data-li-identifier="c)" data-name="c)"><article class="listArticle" id="paragraf-5-nummer-1-punkt-3"><article class="legalP" id="paragraf-5-nummer-1-punkt-3-ledd-1">om tekniske og operative spesifikasjoner i samsvar med ICAO DOC 8071 Volume I, Fourth Edition – 2000, Volume II, Fifth Edition – 2007 og UK CAP 670 FLI 02, June 2006 er oppfylt,</article></article></li><li data-li-identifier="d)" data-name="d)"><article class="listArticle" id="paragraf-5-nummer-1-punkt-4"><article class="legalP" id="paragraf-5-nummer-1-punkt-4-ledd-1">konfigurasjonskontroll,</article></article></li><li data-li-identifier="e)" data-name="e)"><article class="listArticle" id="paragraf-5-nummer-1-punkt-5"><article class="legalP" id="paragraf-5-nummer-1-punkt-5-ledd-1">eventuelle installasjonskrav,</article></article></li><li data-li-identifier="f)" data-name="f)"><article class="listArticle" id="paragraf-5-nummer-1-punkt-6"><article class="legalP" id="paragraf-5-nummer-1-punkt-6-ledd-1">eventuelle vedlikeholdskrav,</article></article></li><li data-li-identifier="g)" data-name="g)"><article class="listArticle" id="paragraf-5-nummer-1-punkt-7"><article class="legalP" id="paragraf-5-nummer-1-punkt-7-ledd-1">den interne prosedyre tilknyttet selvkalibrerende utstyr.</article></article></li></ul></article><article class="numberedLegalP" data-numerator="2" id="paragraf-5-nummer-2">(2) Luftfartstilsynet kan kreve dokumentasjon også for andre forhold enn som nevnt i første ledd.</article></article><article class="legalArticle" data-lovdata-URL="LTI/forskrift/2011-06-27-655/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Kontrollflyging</span></h2><article class="numberedLegalP" data-numerator="1" id="paragraf-6-nummer-1">(1) Kontrollflyging skal gjennomføres i henhold til kontrollflyorganisasjonens driftshåndbok.</article><article class="numberedLegalP" data-numerator="2" id="paragraf-6-nummer-2">(2) Kontrollflyging og evaluering av en SCAT-I installasjon skal følge prosedyrer fastsatt i Norwegian Version of The FAA Order 8200.41.</article><article class="numberedLegalP" data-numerator="3" id="paragraf-6-nummer-3">(3) Luftfartstilsynet kan delta når kontrollflyging gjennomføres.</article><article class="numberedLegalP" data-numerator="4" id="paragraf-6-nummer-4">(4) Så snart det foreligger rapport fra kontrollflyging ved hendelser og ulykker, skal kontrollflyorganisasjonen sende rapporten til Luftfartstilsynet.</article></article><article class="legalArticle" data-lovdata-URL="LTI/forskrift/2011-06-27-655/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Søknadsfrist</span></h2><article class="legalP" id="paragraf-7-ledd-1">Søknad om godkjenning eller fornyet godkjenning av en kontrollflyorganisasjon, samt søknad om godkjenning av kontrollflyutstyr, må være innkommet senest tre måneder før godkjenningen ønskes anvendt.</article></article><article class="legalArticle" data-lovdata-URL="LTI/forskrift/2011-06-27-655/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Tilbakekall</span></h2><article class="legalP" id="paragraf-8-ledd-1">Dersom innehaveren av en godkjenning gitt i henhold til denne forskrift ikke overholder vilkårene som gjelder for godkjenningen, kan Luftfartstilsynet begrense eller tilbakekalle godkjenningen.</article></article><article class="legalArticle" data-lovdata-URL="LTI/forskrift/2011-06-27-655/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Dispensasjon</span></h2><article class="legalP" id="paragraf-9-ledd-1">Luftfartstilsynet kan dispensere fra bestemmelsene i denne forskrift når det anses særlig samfunnsnyttig og det ikke medfører at flysikkerheten reduseres.</article></article><article class="legalArticle" data-lovdata-URL="LTI/forskrift/2011-06-27-655/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse</span></h2><article class="legalP" id="paragraf-10-ledd-1">Forskriften trer i kraft 1. juli 2011.</article></article></main></body></html>