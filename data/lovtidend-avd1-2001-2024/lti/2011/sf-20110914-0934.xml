<!DOCTYPE html><html lang="no"><head><title>Forskrift om endring i forskrift om forvaltning av rovvilt (godtgjøring)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2011-09-14-934</dd><dt class="dokid">DokumentID</dt><dd class="dokid">LTI/forskrift/2011-09-14-934</dd><dt class="ministry">Departement</dt><dd class="ministry"><ul><li>Miljøverndepartementet</li></ul></dd><dt class="publishedIn">Publisert i</dt><dd class="publishedIn">I 2011 hefte 9 s 1246</dd><dt class="dateInForce">I kraft fra</dt><dd class="dateInForce">2011-10-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2005-03-18-242</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>forskrift/2005-03-18-242/§20</li><li>lov/1981-05-29-38/§4</li><li>lov/1981-05-29-38/§6</li><li>lov/1981-05-29-38/§9</li><li>lov/1981-05-29-38/§12</li><li>lov/1981-05-29-38/§14</li><li>lov/1981-05-29-38/§14a</li><li>lov/1981-05-29-38/§26</li><li>lov/2009-06-19-100/§17</li><li>lov/2009-06-19-100/§18</li><li>lov/2009-06-19-100/§77</li></ul></dd><dt class="dateOfPublication">Kunngjort</dt><dd class="dateOfPublication">2011-09-16 14:35</dd><dt class="journalNumber">Journalnummer</dt><dd class="journalNumber">2011-0718</dd><dt class="titleShort">Korttittel</dt><dd class="titleShort">Endr. i forskrift om forvaltning av rovvilt</dd><dt class="title">Tittel</dt><dd class="title">Forskrift om endring i forskrift om forvaltning av rovvilt (godtgjøring)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Miljøverndepartementet 14. september 2011 med hjemmel i forskrift 18. mars 2005 nr. 242 om forvaltning av rovvilt § 20.</dd><dt class="refid">RefID</dt><dd class="refid">forskrift/2011-09-14-934</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om forvaltning av rovvilt (godtgjøring)<ul class="tocSubUl"><li>I<ul class="tocSubUl"><li>§ 9a. Godtgjøring ved fellingsforsøk</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2011-09-14-934" id="dokument"><h1>Forskrift om endring i forskrift om forvaltning av rovvilt (godtgjøring)</h1><section class="section" data-name="kapI" id="kapittel-1" data-lovdata-URL="LTI/forskrift/2011-09-14-934/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 18. mars 2005 nr. 242 om forvaltning av rovvilt skal § 9 tredje ledd lyde:</article><article class="legalP" id="kapittel-1-ledd-2">Felling skal være rettet mot bestemte individer. Vedtak om felling skal være begrenset til et bestemt område, tidsrom og antall dyr. Det kan knyttes nærmere vilkår til fellingstillatelsen, herunder at bestemte typer dyr skal være unntatt, at felling skal foretas av nærmere bestemte personer, samt metoder for felling. Det kan også gis bestemmelser om dekning av påløpte utgifter i forbindelse med felling. Felling og forsøk på felling i henhold til denne bestemmelsen gjennomføres uavhengig av grunneiers jaktrett, jf. viltloven § 35.</article> <article class="defaultP" margin-top="true">Ny § 9a skal lyde:</article><article class="futureLegalArticle" data-name="§9a" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 9a</span>. <span class="legalArticleTitle">Godtgjøring ved fellingsforsøk</span></span><article class="legalP" id="kapittel-1-foreslåttparagraf-1-ledd-1">Der forsøk på skadefelling utføres av kommunalt/interkommunalt oppnevnt fellingslag, kan kommunen utbetale godtgjøring til fellingslaget for den tid som er benyttet til fellingsforsøk. Deltakere som mottar godtgjøring etter ordningen må være registrerte lisensjegere, jf. § 15.</article><article class="legalP" id="kapittel-1-foreslåttparagraf-1-ledd-2">Utbetalingen skjer på grunnlag av satser fastsatt av Miljøverndepartementet samt rapport fra fellingsleder om fellingsforsøket og den tid som er benyttet. Utbetalingen må ikke overskride de rammer som fremgår av fylkesmannens vedtak om felling. Fylkesmannen yter etter søknad tilskudd til kommunen til dekning av godtgjøring utbetalt etter vilkårene over.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2011-09-14-934/KAPITTEL_2"><h2 data-text-align="center">II</h2><ul class="defaultList"><li data-li-identifier="1." data-name="1."><article class="listArticle" id="kapittel-2-punkt-1"><article class="legalP" id="kapittel-2-punkt-1-ledd-1">Forskriften trer i kraft 1. oktober 2011.</article></article></li><li data-li-identifier="2." data-name="2."><article class="listArticle" id="kapittel-2-punkt-2"><article class="legalP" id="kapittel-2-punkt-2-ledd-1">Det kan ytes godtgjøring etter ny § 9a for fellingsforsøk fra og med 1. juni 2010. Vilkåret om at deltakere som mottar godtgjøring etter ordningen må være registrerte lisensjegere gjelder imidlertid bare for fellingsforsøk etter forskriftens ikrafttredelse.</article></article></li></ul> <article class="defaultP" margin-top="true">I kommentarene til forskriften gjøres følgende endringer:</article> <article class="defaultP" margin-top="true">Kommentarene til § 9 tredje ledd siste avsnitt endres til følgende:</article><article class="legalP" id="kapittel-2-ledd-1">Midler til administrasjon og organisering av fellingslag ved førstegangs iverksetting av skadefellingstillatelse på gaupe, jerv, bjørn og ulv kan belastes den årlige bevilgning til forebyggende og konfliktdempende tiltak. Rovviltnemnden vurderer hvilket beløp som årlig skal avsettes til iverksetting av fellingsforsøk i lokal regi. På denne måten kan lokale fellingslag søke om dekning for direkte og dokumenterte kostnader ved oppdraget, begrenset oppad til kr 15&#xa0;000,-. Det er ikke anledning til å benytte bevilgningen til lønnskostnader, dekning av administrative utgifter for kommunen mv. i tilknytning til lokalt organiserte jegere i forbindelse med iverksetting av fellingstillatelser. Det kan imidlertid ytes godtgjøring til kommunale og interkommunale fellingslag ved fellingsforsøk iht. § 9a.</article> <article class="defaultP" margin-top="true">Det tas inn følgende kommentarer til ny § 9a:</article> <article class="defaultP" margin-top="true"><i>§ 9a Godtgjøring ved fellingsforsøk</i></article><article class="legalP" id="kapittel-2-ledd-2">Ordningen innebærer at en kommune kan utbetale godtgjøring til fellingslag ved forsøk på skadefelling. Miljøverndepartementet har fastsatt en døgnsats på kr 1400,- pr. døgn pr. deltaker. Kommunen kan betale ut godtgjøring inntil døgnsatsen pr. deltaker etter rapport (timelister) fra fellingsleder.</article><article class="legalP" id="kapittel-2-ledd-3">Ordningen gjelder kommunalt og interkommunalt oppnevnte fellingslag. Privatpersoner eller lag som ikke er tilknyttet kommune eller fylke faller ikke inn under ordningen. I de tilfeller der en kommune benytter seg av et regionalt fellingslag og dette er spesifikt nevnt i Fylkesmannens vedtak om skadefelling, vil fellingslaget omfattes av godtgjøringsordningen.</article><article class="legalP" id="kapittel-2-ledd-4">Kommunen skal fungere som regnskapsførende enhet for fellingslaget i forbindelse med utbetalingene. For de interkommunale fellingslagene er det den kommunen som får tildelt skadefellingstillatelsen som betaler ut godtgjøringen.</article><article class="legalP" id="kapittel-2-ledd-5">Utbetalingen må ikke overskride den økonomiske rammen som fremgår av fylkesmannens vedtak om felling. Fylkesmannen fastsetter en slik ramme for hver skadefellingstillatelse, ut fra et hensiktsmessig antall deltakere og lengde på skadefellingsforsøket, samt den fastsatte døgnsatsen. Rammen angis i fellingsvedtaket. Dersom det f.eks. vil være hensiktsmessig å bruke inntil 5 deltakere pr. døgn, og at skadefellingsforsøket pågår i 7 dager, vil rammen for skadefellingsforsøket være kr 49&#xa0;000,-. Det bør normalt gis en økning i rammen dersom tillatelsen forlenges. Rammen inkluderer ikke dekning av direkte og dokumenterte kostnader, da dette skal dekkes av § 9.</article><article class="legalP" id="kapittel-2-ledd-6">Budsjettrammen skal sikre at deltakerne kan få godtgjøring i den perioden det er sannsynlig at skadefellingsforsøket kan føre til felling av riktig individ. Fellingsleder har fortsatt ansvaret for å avslutte fellingsforsøket når skadefellingsperioden er over eller det ikke lenger er sannsynlig at skadefellingsforsøket kan effektueres.</article><article class="legalP" id="kapittel-2-ledd-7">Døgnsatsen er den samme for fellingsledere og øvrige deltakere i fellingslaget. Kommunen kan om ønskelig likevel differensiere utbetalingene og legge seg på en noe høyere sats ved utbetaling til fellingsleder enn ved utbetaling til de øvrige deltakere, så lenge summen av utbetalingene blir den samme.</article><article class="legalP" id="kapittel-2-ledd-8">På samme måte kan kommunen/fellingslaget velge å bruke flere deltakere enn det Fylkesmannen har lagt til grunn i sitt vedtak, men må da dele beløpet som er til rådighet på flere slik at den enkelte får mindre.</article><article class="legalP" id="kapittel-2-ledd-9">Godtgjøring skal kun gis for de dager av skadefellingsperioden der forsøk på skadefelling har pågått aktivt. For deltakere som har deltatt kun kort tid av et døgn og/eller færre timer enn de øvrige bør kommunen betale ut et mindre beløp enn hele døgnsatsen, med mindre dette fremstår som urimelig.</article><article class="legalP" id="kapittel-2-ledd-10">Godtgjøring for eventuell beredskapsvakt og beredskapsmidler faller utenfor godtgjøringsordningen. Ordningen kan heller ikke brukes til kompensasjon til kommunene for utgifter i forbindelse med administrasjon av skadefellingslagene. Likeledes faller godtgjøring for bruk av hund, innkjøp, forsikring og utgifter ved hundehold utenfor ordningen.</article><article class="legalP" id="kapittel-2-ledd-11">Fylkesmannen gir tilskudd til kommunen til utbetaling av godtgjøring i overensstemmelse med § 9a. Utbetalingen til kommunen skjer etter at Fylkesmannen har mottatt dokumentasjon fra kommunen, i første rekke rapport fra fellingsleder om fellingsforsøket der det fremgår hvor lang tid som er benyttet og hvor mange deltakere som har vært involvert. Utbetalingen til kommunen belastes den årlige bevilgningen til forebyggende og konfliktdempende tiltak.</article><article class="legalP" id="kapittel-2-ledd-12">§ 9a gjelder med tilbakevirkende kraft f.o.m. 1. juni 2010. Det kan altså ytes godtgjøring etter bestemmelsen for fellingsforsøk f.o.m. denne dato. Vilkåret i første ledd annet punktum om at deltakere som mottar godtgjøring må være registrerte lisensjegere gjelder imidlertid bare for fellingsforsøk etter forskriftens ikrafttredelse, dvs. f.o.m. 1. oktober 2011.</article></section></main></body></html>