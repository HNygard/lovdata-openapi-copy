<!DOCTYPE html><html lang="no"><head><title>Forskrift om sykkelritt på veg</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2011-04-07-396</dd><dt class="dokid">DokumentID</dt><dd class="dokid">LTI/forskrift/2011-04-07-396</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">I 2011 hefte 4 s 554</dd><dt class="dateInForce">I kraft fra</dt><dd class="dateInForce">2011-09-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1986-07-08-1587</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1965-06-18-4/§4</li><li>forskrift/1986-03-21-750</li></ul></dd><dt class="dateOfPublication">Kunngjort</dt><dd class="dateOfPublication">2011-04-19 13:30</dd><dt class="journalNumber">Journalnummer</dt><dd class="journalNumber">2011-0278</dd><dt class="titleShort">Korttittel</dt><dd class="titleShort">Forskrift om sykkelritt på veg</dd><dt class="title">Tittel</dt><dd class="title">Forskrift om sykkelritt på veg</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Vegdirektoratet 7. april med hjemmel i vegtrafikklov 18. juni 1965 nr. 4 § 4, jf. delegeringsvedtak 21. mars 1986 nr. 750.</dd><dt class="refid">RefID</dt><dd class="refid">forskrift/2011-04-07-396</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om sykkelritt på veg<ul class="tocSubUl"><li>§ 1. Formål</li><li>§ 2. Definisjon</li><li>§ 3. Regler for sykkelritt</li><li>§ 4. Avgjørelsesmyndighet</li><li>§ 5. Søknad mv.</li><li>§ 6. Vakthold</li><li>§ 7. Vegoppmerking</li><li>§ 8. Arrangørens ansvar</li><li>§ 9. Ikrafttreden mv.</li></ul></li></ul></dd></dl></header><main class="documentBody" data-lovdata-URL="LTI/forskrift/2011-04-07-396" id="dokument"><h1>Forskrift om sykkelritt på veg</h1><article class="legalArticle" data-lovdata-URL="LTI/forskrift/2011-04-07-396/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Forskriftens formål er å gi god trafikksikkerhet for syklende som deltar i sykkelritt på veg og nødvendig sikkerhet og framkommelighet for andre trafikanter mens sykkelrittet pågår.</article></article><article class="legalArticle" data-lovdata-URL="LTI/forskrift/2011-04-07-396/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjon</span></h2><article class="legalP" id="paragraf-2-ledd-1">I denne forskrift betyr «sykkelritt» ethvert arrangement for syklende på veg som ikke er fullstendig lukket for annen ferdsel, hvor deltagerne følger en fastlagt rute, og hvor det skilles mellom deltagerne innbyrdes ved hjelp av tidtaking og/eller annen form for rangering, eller hvor det er fastsatt maksimaltid. I tvilstilfelle avgjør vedtaksmyndigheten etter § 4 ved enkeltvedtak om denne forskrift skal komme til anvendelse.</article></article><article class="legalArticle" data-lovdata-URL="LTI/forskrift/2011-04-07-396/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Regler for sykkelritt</span></h2><article class="legalP" id="paragraf-3-ledd-1">Sykkelritt er forbudt uten tillatelse etter § 4.</article><article class="legalP" id="paragraf-3-ledd-2">Trafikkreglene og skiltreglene gjelder for deltagerne i sykkelritt. Vakter, funksjonærer og andre som yter service til deltagerne, skal alltid overholde trafikkreglene og skiltreglene.</article><article class="legalP" id="paragraf-3-ledd-3">Politiet kan etter vegtrafikkloven § 9 regulere trafikken slik forholdene i hvert enkelt tilfelle krever det, og kan herunder fravike det som er fastsatt i annet ledd. Fellesstart eller andre måter å sykle på med flere enn to i bredden, kan bare foregå når politiet foretar regulering av trafikken som nevnt. Under slik regulering av trafikken tillates likevel ikke sykling i motgående kjørefelt med mindre dette kan skje i tråd med trafikkreglenes bestemmelser om forbikjøring. Deltagerne skal plassere seg i vegbanen på en slik måte som er minst mulig til hinder for den øvrige trafikk.</article><article class="legalP" id="paragraf-3-ledd-4">I de tilfelle politiet regulerer trafikken, stiller arrangøren ledsagerbiler med varsellykt som gir blinkende gult lys til alle sider, i det antall som politiet måtte finne nødvendig. Ledsagerbilene skal være utstyrt med skilt på taket som tydelig tilkjennegir at sykkelritt pågår. Skiltet tildekkes eller demonteres når det ikke er i bruk. Annen form for varsling er forbudt, herunder bruk av nødsignallys under kjøring.</article></article><article class="legalArticle" data-lovdata-URL="LTI/forskrift/2011-04-07-396/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Avgjørelsesmyndighet</span></h2><article class="legalP" id="paragraf-4-ledd-1">Skal sykkelritt foregå innenfor ett fylke, sendes søknad til regionvegkontoret med gjenpart til berørt(e) politidistrikt. Ved sykkelritt som går gjennom flere fylker, skal søknad sendes til hvert regionvegkontor som behandler søknaden for sitt fylke. Gjenpart av søknad sendes til alle berørte politidistrikt. Før regionvegkontoret fatter vedtak skal politiet få uttale seg.</article><article class="legalP" id="paragraf-4-ledd-2">Avslag på søknad kan påklages til Vegdirektoratet.</article></article><article class="legalArticle" data-lovdata-URL="LTI/forskrift/2011-04-07-396/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Søknad mv.</span></h2><article class="legalP" id="paragraf-5-ledd-1">Søknad og gjenpart som nevnt i § 4, skal fremmes senest 3 måneder før konkurransens avholdelse. Søknad innkommet etter denne frist, behandles bare i den utstrekning saken likevel kan gis en betryggende vurdering.</article><article class="legalP" id="paragraf-5-ledd-2">Søknaden skal inneholde:<ul class="defaultList"><li data-li-identifier="a)" data-name="a)"><article class="listArticle" id="paragraf-5-ledd-2-punkt-1"><article class="legalP" id="paragraf-5-ledd-2-punkt-1-ledd-1">navn og adresse på arrangør samt rittleders navn, adresse og mobiltelefonnummer</article></article></li><li data-li-identifier="b)" data-name="b)"><article class="listArticle" id="paragraf-5-ledd-2-punkt-2"><article class="legalP" id="paragraf-5-ledd-2-punkt-2-ledd-1">opplysning om sykkelrittets art og tidsrom for gjennomføringen</article></article></li><li data-li-identifier="c)" data-name="c)"><article class="listArticle" id="paragraf-5-ledd-2-punkt-3"><article class="legalP" id="paragraf-5-ledd-2-punkt-3-ledd-1">beskrivelse av strekningen, vedlegge kart hvor strekningen samt start- og målområde framkommer</article></article></li><li data-li-identifier="d)" data-name="d)"><article class="listArticle" id="paragraf-5-ledd-2-punkt-4"><article class="legalP" id="paragraf-5-ledd-2-punkt-4-ledd-1">opplysning om beregnet antall startende og startmåte</article></article></li><li data-li-identifier="e)" data-name="e)"><article class="listArticle" id="paragraf-5-ledd-2-punkt-5"><article class="legalP" id="paragraf-5-ledd-2-punkt-5-ledd-1">opplysninger om veger eller deler av veger som ønskes stengt og til hvilke tider dette er ønskelig</article></article></li><li data-li-identifier="f)" data-name="f)"><article class="listArticle" id="paragraf-5-ledd-2-punkt-6"><article class="legalP" id="paragraf-5-ledd-2-punkt-6-ledd-1">opplysning om startmellomrom mellom deltakerne</article></article></li><li data-li-identifier="g)" data-name="g)"><article class="listArticle" id="paragraf-5-ledd-2-punkt-7"><article class="legalP" id="paragraf-5-ledd-2-punkt-7-ledd-1">forslag til særskilte trafikkreguleringer og trafikksikkerhetstiltak</article></article></li><li data-li-identifier="h)" data-name="h)"><article class="listArticle" id="paragraf-5-ledd-2-punkt-8"><article class="legalP" id="paragraf-5-ledd-2-punkt-8-ledd-1">opplysning om områder som skal reserveres for parkering og publikum og hvordan disse områdene kommer til å avsperres og bevoktes</article></article></li><li data-li-identifier="i)" data-name="i)"><article class="listArticle" id="paragraf-5-ledd-2-punkt-9"><article class="legalP" id="paragraf-5-ledd-2-punkt-9-ledd-1">skriftlig tillatelse fra alle vegholdere og eiendomsbesittere om eventuell stenging av veg.</article></article></li></ul></article><article class="legalP" id="paragraf-5-ledd-3">Regionvegkontoret kan kreve nærmere opplysninger og kan sette de vilkår for konkurransen som tjener hensynet til sikkerhet, miljø og trafikkavvikling, herunder at reglement fastsatt av relevant idrettsforbund blir fulgt. Det kan fastsettes at starten skal skje i puljer.</article></article><article class="legalArticle" data-lovdata-URL="LTI/forskrift/2011-04-07-396/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Vakthold</span></h2><article class="legalP" id="paragraf-6-ledd-1">Arrangøren skal utsette vakter i det antall og med den plassering som politiet anser nødvendig etter samråd med arrangøren. Vaktene må ikke være slik antrukket at de kan forveksles med polititjenestemenn, men likevel slik at antrekket skiller dem ut fra andre trafikanter.</article><article class="legalP" id="paragraf-6-ledd-2">Vaktene står under politiets ledelse og skal rette seg etter politiets anvisninger.</article></article><article class="legalArticle" data-lovdata-URL="LTI/forskrift/2011-04-07-396/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Vegoppmerking</span></h2><article class="legalP" id="paragraf-7-ledd-1">Oppmerking på eller ved offentlig veg for start, innkomst eller andre formål, kan utføres bare når og på den måte søknadsmyndighetene tillater det. Eventuell oppmerking skal fjernes når konkurransen er avviklet på vedkommende sted. Blir dette ikke etterkommet, kan oppmerkingen fjernes for arrangørens regning.</article></article><article class="legalArticle" data-lovdata-URL="LTI/forskrift/2011-04-07-396/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Arrangørens ansvar</span></h2><article class="legalP" id="paragraf-8-ledd-1">Arrangøren skal i god tid og senest to uker før arrangementet meddele samtlige eiendomseiere og andre særskilt berørte av arrangementet om dette.</article><article class="legalP" id="paragraf-8-ledd-2">Arrangøren skal innskjerpe overfor samtlige deltagere og funksjonærer at trafikkreglene, skiltforskriftene og andre forutsetninger og vilkår for konkurransen, skal følges.</article></article><article class="legalArticle" data-lovdata-URL="LTI/forskrift/2011-04-07-396/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttreden mv.</span></h2><article class="legalP" id="paragraf-9-ledd-1">Denne forskrift trer i kraft 1. september 2011.</article><article class="legalP" id="paragraf-9-ledd-2">Samtidig oppheves forskrift 8. juli 1986 nr. 1587 om konkurransekjøring på veg åpen for alminnelig ferdsel.</article></article></main></body></html>