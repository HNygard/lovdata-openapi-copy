<!DOCTYPE html><html lang="no"><head><title>Lov om endringer i allmennaksjeloven og aksjeloven mv. (gjennomføring av direktiv 2009/109/EF)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2011-06-24-31</dd><dt class="dokid">DokumentID</dt><dd class="dokid">LTI/lov/2011-06-24-31</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">I 2011 hefte 6 s 771</dd><dt class="dateInForce">I kraft fra</dt><dd class="dateInForce">2011-06-24, Kongen bestemmer.</dd><dt class="changesToDocuments">Endrer</dt><dd class="changesToDocuments"><ul><li>lov/1980-02-08-2</li><li>lov/1988-06-10-40</li><li>lov/1992-06-26-86</li><li>lov/1997-06-13-44</li><li>lov/1997-06-13-45</li></ul></dd><dt class="dateOfPublication">Kunngjort</dt><dd class="dateOfPublication">2011-06-24 14:50</dd><dt class="journalNumber">Journalnummer</dt><dd class="journalNumber">2011-0432</dd><dt class="titleShort">Korttittel</dt><dd class="titleShort">Endringslov til aksjelovene mv.</dd><dt class="title">Tittel</dt><dd class="title">Lov om endringer i allmennaksjeloven og aksjeloven mv. (gjennomføring av direktiv 2009/109/EF)</dd><dt class="miscInformation">Annet om dokumentet</dt><dd class="miscInformation">Prop.97 L (2010–2011), Innst.388 L (2010–2011), Lovvedtak 57 (2010–2011). Stortingets første og andre gangs behandling hhv. 7. og 15. juni 2011. Fremmet av Justis- og politidepartementet. Jf. EØS-avtalen vedlegg XXII nr. 2 og nr. 10e (direktiv 2009/109/EF).</dd><dt class="refid">RefID</dt><dd class="refid">lov/2011-06-24-31</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i allmennaksjeloven og aksjeloven mv. (gjennomføring av direktiv 2009/109/EF)<ul class="tocSubUl"><li>I<ul class="tocSubUl"><li>§ 13-8. Vedlegg til fusjonsplanen</li><li>§ 13-12. Underretning til aksjeeierne</li><li>§ 13-13. Melding av fusjonsplanen til Foretaksregisteret</li><li>§ 14-5. Opplysningsplikt</li><li>§ 14-11 a. Særlige regler for likedelingsfisjon</li><li>§ 14-11 b. Fisjon når de overtakende selskapene eier samtlige aksjer i det overdragende selskapet</li></ul></li><li>II<ul class="tocSubUl"><li>§ 13-9. Rapport om fusjonen</li><li>§ 14-5. Opplysningsplikt</li><li>§ 14-11 a. Særlige regler om likedelingsfisjon</li><li>§ 14-11 b. Fisjon når de overtakende selskapene eier samtlige aksjer i det overdragende selskapet</li></ul></li><li>III</li><li>IV</li><li>V</li><li>VI</li></ul></li></ul></dd></dl></header><main class="documentBody" data-lovdata-URL="LTI/lov/2011-06-24-31" id="dokument"><h1>Lov om endringer i allmennaksjeloven og aksjeloven mv. (gjennomføring av direktiv 2009/109/EF)</h1><article class="defaultP" data-text-size="small">Endringer i følgende lover:<ul class="defaultList" data-text-size="small"><li data-li-identifier="1" data-name="1"><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 8. februar 1980 nr. 2 om pant.</article></article></li><li data-li-identifier="2" data-name="2"><article class="listArticle" data-text-size="small" id="punkt-2"><article class="legalP" id="punkt-2-ledd-1">Lov 10. juni 1988 nr. 40 om finansieringsvirksomhet og finansinstitusjoner (finansieringsvirksomhetsloven).</article></article></li><li data-li-identifier="3" data-name="3"><article class="listArticle" data-text-size="small" id="punkt-3"><article class="legalP" id="punkt-3-ledd-1">Lov 26. juni 1992 nr. 86 om tvangsfullbyrdelse.</article></article></li><li data-li-identifier="4" data-name="4"><article class="listArticle" data-text-size="small" id="punkt-4"><article class="legalP" id="punkt-4-ledd-1">Lov 13. juni 1997 nr. 44 om aksjeselskaper (aksjeloven).</article></article></li><li data-li-identifier="5" data-name="5"><article class="listArticle" data-text-size="small" id="punkt-5"><article class="legalP" id="punkt-5-ledd-1">Lov 13. juni 1997 nr. 45 om allmennaksjeselskaper (allmennaksjeloven).</article></article></li></ul></article><section class="section" data-name="kapI" id="kapittel-1" data-lovdata-URL="LTI/lov/2011-06-24-31/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I lov 13. juni 1997 nr. 45 om allmennaksjeselskaper gjøres følgende endringer:</article> <article class="defaultP" margin-top="true">§ 4-25 første ledd første punktum skal lyde:</article><article class="legalP" id="kapittel-1-ledd-2">Eier et allmennaksjeselskap alene eller gjennom datterselskap ni tideler eller mer av aksjene i et datterselskap og har en tilsvarende del av de stemmer som kan avgis på generalforsamlingen, kan styret i morselskapet beslutte at morselskapet skal overta de øvrige aksjene i datterselskapet.</article> <article class="defaultP" margin-top="true">§ 13-3 nytt fjerde ledd skal lyde:</article><article class="numberedLegalP" data-numerator="4" id="kapittel-1-nummer-1">(4) Styret i hvert av selskapene som skal fusjonere, skal gi opplysninger til generalforsamlingen i selskapet og til styret i de andre selskapene som deltar i fusjonen, om vesentlige endringer i eiendeler, rettigheter og forpliktelser som har funnet sted i tiden mellom undertegningen av fusjonsplanen og behandlingen av fusjonsplanen i generalforsamlingene som skal treffe beslutning om fusjon.</article> <article class="defaultP" margin-top="true">§ 13-5 nytt annet ledd skal lyde:</article><article class="numberedLegalP" data-numerator="2" id="kapittel-1-nummer-2">(2) Eier et allmennaksjeselskap ni tideler eller mer av aksjene i et annet allmennaksjeselskap eller aksjeselskap og har en tilsvarende del av de stemmer som kan avgis på generalforsamlingen, kan beslutningen i morselskapet om fusjon med datterselskapet treffes av styret. Det samme gjelder dersom et aksjeselskap eier ni tideler eller mer av aksjene i et allmennaksjeselskap og har en tilsvarende del av de stemmer som kan avgis på generalforsamlingen.</article> <article class="defaultP" margin-top="true">Nåværende annet ledd blir nytt tredje ledd.</article> <article class="defaultP" margin-top="true">§ 13-5 tredje ledd skal lyde:</article><article class="numberedLegalP" data-numerator="3" id="kapittel-1-nummer-3">(3) Beslutningen kan ikke treffes av styret dersom aksjeeiere som representerer minst fem prosent av aksjekapitalen, krever det innen to uker etter at underretning til aksjeeierne er utsendt etter § 13-12 annet ledd. Styret skal i så fall sørge for at møte i generalforsamlingen holdes innen en måned etter at kravet er fremsatt.</article> <article class="defaultP" margin-top="true">§ 13-8 skal lyde:</article><article class="futureLegalArticle" data-name="§13-8" id="kapittel-1-foreslåttparagraf-1"><span class="futureLegalArticleHeader">§ 13-8. <span class="legalArticleTitle">Vedlegg til fusjonsplanen</span></span><article class="legalP" id="kapittel-1-foreslåttparagraf-1-ledd-1">Som vedlegg til fusjonsplanen skal følge:<ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-1-ledd-1-punkt-1"><article class="legalP" id="kapittel-1-foreslåttparagraf-1-ledd-1-punkt-1-ledd-1">vedtektene for de selskapene som deltar i fusjonen;</article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-1-ledd-1-punkt-2"><article class="legalP" id="kapittel-1-foreslåttparagraf-1-ledd-1-punkt-2-ledd-1">de deltakende selskapenes årsregnskap, årsberetning og revisjonsberetning for de siste tre regnskapsår og eventuell halvårsrapport etter verdipapirhandelloven § 5-6 som har balansedag senere enn balansedagen i siste årsregnskap;</article></article></li><li data-li-identifier="3." data-name="3."><article class="listArticle" id="kapittel-1-foreslåttparagraf-1-ledd-1-punkt-3"><article class="legalP" id="kapittel-1-foreslåttparagraf-1-ledd-1-punkt-3-ledd-1">mellombalanser for de deltakende selskaper, dersom planen undertegnes mer enn seks måneder etter balansedagen for det senest fastsatte årsregnskapet, og det ikke følger en halvårsrapport som nevnt i nr 2 som vedlegg til fusjonsplanen. Mellombalansene skal være utarbeidet og revidert etter reglene for årsregnskap, og balansedagene må ikke ligge lenger tilbake i tid enn tre måneder før dagen for undertegningen av planen. Kongen kan ved forskrift fastsette unntak fra og gi nærmere regler om kravet til mellombalanser, og kan fastsette andre krav til revisjon av mellombalanser enn det som følger av annet punktum.</article></article></li></ul></article></article> <article class="defaultP" margin-top="true">§ 13-12 skal lyde:</article><article class="futureLegalArticle" data-name="§13-12" id="kapittel-1-foreslåttparagraf-2"><span class="futureLegalArticleHeader">§ 13-12. <span class="legalArticleTitle">Underretning til aksjeeierne</span></span><article class="numberedLegalP" data-numerator="1" id="kapittel-1-foreslåttparagraf-2-nummer-1">(1) Senest en måned før generalforsamlingen skal behandle fusjonsplanen og frem til og med dagen for generalforsamlingen skal fusjonsplanen og øvrige saksdokumenter (jf. §§ 13-6 til 13-11) gjøres tilgjengelige for aksjeeierne på selskapets forretningskontor eller på selskapets internettsider. En aksjeeier kan kreve å få tilsendt dokumentene, med mindre dokumentene kan lastes ned og skrives ut fra selskapets internettsider i hele den perioden som er nevnt i første punktum. Selskapet kan ikke kreve noen form for godtgjøring for å sende dokumentene til aksjeeierne. Innkallingen til generalforsamling skal opplyse om hvor dokumentene er tilgjengelige, eventuell annen informasjon aksjeeierne må ha for å få tilgang til selskapets internettsider, og informasjon om aksjeeiernes rettigheter etter annet og tredje punktum.</article><article class="numberedLegalP" data-numerator="2" id="kapittel-1-foreslåttparagraf-2-nummer-2">(2) Skal beslutningen i det overtakende selskapet treffes av styret, skal dokumentene gjøres tilgjengelige for aksjeeierne etter reglene i første ledd senest en måned før generalforsamlingen i hvert av de overdragende selskapene. Aksjeeierne i det overtakende selskapet skal innen fristen etter første punktum underrettes om at dokumentene er tilgjengelige ved skriftlig henvendelse til hver enkelt aksjeeier. Første ledd annet til fjerde punktum gjelder tilsvarende.</article></article> <article class="defaultP" margin-top="true">§ 13-13 skal lyde:</article><article class="futureLegalArticle" data-name="§13-13" id="kapittel-1-foreslåttparagraf-3"><span class="futureLegalArticleHeader">§ 13-13. <span class="legalArticleTitle">Melding av fusjonsplanen til Foretaksregisteret</span></span><article class="numberedLegalP" data-numerator="1" id="kapittel-1-foreslåttparagraf-3-nummer-1">(1) Et allmennaksjeselskap som omfattes av fusjonsplanen, skal melde planen til Foretaksregisteret.</article><article class="numberedLegalP" data-numerator="2" id="kapittel-1-foreslåttparagraf-3-nummer-2">(2) Foretaksregisteret skal kunngjøre planen gjennom Brønnøysundregistrenes elektroniske kunngjøringspublikasjon.</article><article class="numberedLegalP" data-numerator="3" id="kapittel-1-foreslåttparagraf-3-nummer-3">(3) Generalforsamlingen som skal behandle fusjonsplanen, kan tidligst avholdes en måned etter at planen er kunngjort. Skal beslutningen treffes av styret i det overtakende selskapet, må kunngjøringen for dette selskapet skje senest en måned før generalforsamlingen i det eller de overdragende selskapene.</article></article> <article class="defaultP" margin-top="true">§ 13-24 annet ledd nr. 1 skal lyde:</article><article class="legalP" id="kapittel-1-ledd-3">Styrene skal utarbeide en felles fusjonsplan etter reglene i § 13-6. § 13-6 første ledd nr 3 og 4 gjelder ikke.</article> <article class="defaultP" margin-top="true">§ 13-24 annet ledd nr. 3 skal lyde:</article><article class="legalP" id="kapittel-1-ledd-4">Senest en måned før og frem til styrets beslutning i morselskapet skal følgende dokumenter gjøres tilgjengelige for aksjeeierne på selskapets forretningskontor eller på selskapets internettsider:<ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-4-punkt-1"><article class="legalP" id="kapittel-1-ledd-4-punkt-1-ledd-1">fusjonsplanen, jf. nr. 1;</article></article></li><li data-li-identifier="b)" data-name="b)"><article class="listArticle" id="kapittel-1-ledd-4-punkt-2"><article class="legalP" id="kapittel-1-ledd-4-punkt-2-ledd-1">de deltakende selskapenes årsregnskap, årsberetning og revisjonsberetning for de tre siste regnskapsår og eventuell halvårsrapport etter verdipapirhandelloven § 5-6 som har balansedag senere enn balansedagen i siste årsregnskap;</article></article></li><li data-li-identifier="c)" data-name="c)"><article class="listArticle" id="kapittel-1-ledd-4-punkt-3"><article class="legalP" id="kapittel-1-ledd-4-punkt-3-ledd-1">mellombalanser for de deltakende selskapene. § 13-8 nr. 3 gjelder tilsvarende.</article></article></li></ul></article><article class="legalP" id="kapittel-1-ledd-5">Aksjeeierne i morselskapet skal innen en måned før styrets beslutning underrettes om at dokumentene er tilgjengelige ved skriftlig henvendelse til hver enkelt aksjeeier. § 13-12 første ledd annet til fjerde punktum gjelder tilsvarende.</article> <article class="defaultP" margin-top="true">§ 13-25 annet ledd nr. 2 skal lyde:</article><article class="legalP" id="kapittel-1-ledd-6">§ 13-3 annet til fjerde ledd,</article> <article class="defaultP" margin-top="true">§ 14-5 skal lyde:</article><article class="futureLegalArticle" data-name="§14-5" id="kapittel-1-foreslåttparagraf-4"><span class="futureLegalArticleHeader">§ 14-5. <span class="legalArticleTitle">Opplysningsplikt</span></span><article class="legalP" id="kapittel-1-foreslåttparagraf-4-ledd-1">Styret i det selskapet som skal deles, skal gi opplysninger til sin generalforsamling og til styret i et overtakende selskap om vesentlige endringer i eiendeler, rettigheter og forpliktelser som har funnet sted i tiden mellom undertegningen av fisjonsplanen og vedtakelsen av fisjonsplanen.</article></article> <article class="defaultP" margin-top="true">Ny § 14-11 a skal lyde:</article><article class="futureLegalArticle" data-name="§14-11a" id="kapittel-1-foreslåttparagraf-5"><span class="futureLegalArticleHeader">§ 14-11 a. <span class="legalArticleTitle">Særlige regler for likedelingsfisjon</span></span><article class="legalP" id="kapittel-1-foreslåttparagraf-5-ledd-1">Når en fisjon skjer ved overføring til ett eller flere nystiftede selskaper, og aksjene i det eller de nystiftede selskapene skal tildeles aksjeeierne i selskapet som deles, i samme forhold som de eide aksjer i det delte selskapet, gjelder ikke § 13-8 nr. 3, § 13-9 og § 13-10, jf. § 14-4 tredje ledd.</article></article> <article class="defaultP" margin-top="true">Ny § 14-11 b skal lyde:</article><article class="futureLegalArticle" data-name="§14-11b" id="kapittel-1-foreslåttparagraf-6"><span class="futureLegalArticleHeader">§ 14-11 b. <span class="legalArticleTitle">Fisjon når de overtakende selskapene eier samtlige aksjer i det overdragende selskapet</span></span><article class="legalP" id="kapittel-1-foreslåttparagraf-6-ledd-1">Dersom fisjonen skal gjennomføres ved at det overdragende selskapets eiendeler, rettigheter og forpliktelser skal fordeles på to eller flere overtakende selskaper som til sammen eier samtlige aksjer i det overdragende selskapet, kan fisjonen gjennomføres ved at beslutningen etter § 14-6 i selskapet som skal deles, treffes av styret og uten at det ytes vederlag.</article></article></section><section class="section" data-name="kapII" id="kapittel-2" data-lovdata-URL="LTI/lov/2011-06-24-31/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">I lov 13. juni 1997 nr. 44 om aksjeselskaper gjøres følgende endringer:</article> <article class="defaultP" margin-top="true">§ 4-26 første ledd første punktum skal lyde:</article><article class="legalP" id="kapittel-2-ledd-2">Eier et aksjeselskap alene eller gjennom datterselskap ni tideler eller mer av aksjene i et annet aksjeselskap og har en tilsvarende del av de stemmer som kan avgis på generalforsamlingen, kan styret i morselskapet beslutte at morselskapet skal overta de øvrige aksjene i datterselskapet.</article> <article class="defaultP" margin-top="true">§ 13-3 nytt fjerde ledd skal lyde:</article><article class="numberedLegalP" data-numerator="4" id="kapittel-2-nummer-1">(4) Styret i hvert av selskapene som skal fusjonere, skal gi opplysninger til generalforsamlingen i selskapet og til styret i de andre selskapene som deltar i fusjonen, om vesentlige endringer i eiendeler, rettigheter og forpliktelser som har funnet sted i tiden mellom undertegningen av fusjonsplanen og behandlingen av fusjonsplanen i generalforsamlingene som skal treffe beslutning om fusjon.</article> <article class="defaultP" margin-top="true">§ 13-5 første og nytt annet ledd skal lyde:</article><article class="numberedLegalP" data-numerator="1" id="kapittel-2-nummer-2">(1) Kan kapitalforhøyelsen i det overtakende selskapet gjennomføres i henhold til styrefullmakt etter reglene i §§ 10-14 til 10-19 som angir at den omfatter fusjon, kan beslutningen om fusjon treffes av styret. Har selskapet bedriftsforsamling, kan beslutningen likevel ikke treffes av styret uten at fusjonsplanen er godtatt av bedriftsforsamlingen.</article><article class="numberedLegalP" data-numerator="2" id="kapittel-2-nummer-3">(2) Eier et aksjeselskap ni tideler eller mer av aksjene i et annet aksjeselskap og har en tilsvarende del av de stemmer som kan avgis på generalforsamlingen, kan beslutningen i morselskapet om fusjon med datterselskapet, treffes av styret.</article> <article class="defaultP" margin-top="true">§ 13-9 skal lyde:</article><article class="futureLegalArticle" data-name="§13-9" id="kapittel-2-foreslåttparagraf-1"><span class="futureLegalArticleHeader">§ 13-9. <span class="legalArticleTitle">Rapport om fusjonen</span></span><article class="numberedLegalP" data-numerator="1" id="kapittel-2-foreslåttparagraf-1-nummer-1">(1) Når fusjonsplanen er ferdig, skal styret i hvert selskap utarbeide en skriftlig rapport om fusjonen og hva den vil bety for selskapet. Rapporten skal redegjøre for begrunnelsen for forslaget om fusjon og den betydning fusjonen kan få for de ansatte i selskapet.</article><article class="numberedLegalP" data-numerator="2" id="kapittel-2-foreslåttparagraf-1-nummer-2">(2) Kravene i første ledd gjelder ikke dersom samtlige aksjeeiere i selskapet samtykker til dette. Styret skal likevel utarbeide en skriftlig rapport om den betydning fusjonen kan få for de ansatte i selskapet.</article></article> <article class="defaultP" margin-top="true">§ 13-23 annet ledd nr. 1 skal lyde:</article><article class="legalP" id="kapittel-2-ledd-3">Styrene skal utarbeide en felles fusjonsplan etter reglene i § 13-6. Kravene i § 13-6 første ledd nr 3 og 4 gjelder ikke.</article> <article class="defaultP" margin-top="true">§ 13-23 annet ledd nr. 3 tredje punktum skal lyde:</article><article class="legalP" id="kapittel-2-ledd-4">Dokumenter som nevnt i annet punktum kan i stedet legges ut til ettersyn for aksjeeierne på morselskapets forretningskontor eller internettsider.</article> <article class="defaultP" margin-top="true">§ 14-5 skal lyde:</article><article class="futureLegalArticle" data-name="§14-5" id="kapittel-2-foreslåttparagraf-2"><span class="futureLegalArticleHeader">§ 14-5. <span class="legalArticleTitle">Opplysningsplikt</span></span><article class="legalP" id="kapittel-2-foreslåttparagraf-2-ledd-1">Styret i det selskapet som skal deles, skal gi opplysninger til sin generalforsamling og til styret i et overtakende selskap om vesentlige endringer i eiendeler, rettigheter og forpliktelser som har funnet sted i tiden mellom undertegningen av fisjonsplanen og vedtakelsen av fisjonsplanen.</article></article> <article class="defaultP" margin-top="true">Ny § 14-11 a skal lyde:</article><article class="futureLegalArticle" data-name="§14-11a" id="kapittel-2-foreslåttparagraf-3"><span class="futureLegalArticleHeader">§ 14-11 a. <span class="legalArticleTitle">Særlige regler om likedelingsfisjon</span></span><article class="legalP" id="kapittel-2-foreslåttparagraf-3-ledd-1">Når en fisjon skjer ved overføring til ett eller flere nystiftede selskaper, og aksjene i det eller de nystiftede selskapene skal tildeles aksjeeierne i selskapet som deles, i samme forhold som de eide aksjer i det delte selskapet, gjelder ikke §§ 13-9 og 13-10, jf. § 14-4 tredje ledd.</article></article> <article class="defaultP" margin-top="true">Ny § 14-11 b skal lyde:</article><article class="futureLegalArticle" data-name="§14-11b" id="kapittel-2-foreslåttparagraf-4"><span class="futureLegalArticleHeader">§ 14-11 b. <span class="legalArticleTitle">Fisjon når de overtakende selskapene eier samtlige aksjer i det overdragende selskapet</span></span><article class="legalP" id="kapittel-2-foreslåttparagraf-4-ledd-1">Dersom fisjonen skal gjennomføres ved at det overdragende selskapets eiendeler, rettigheter og forpliktelser skal fordeles på to eller flere overtakende selskaper som til sammen eier samtlige aksjer i det overdragende selskapet, kan fisjonen gjennomføres ved at beslutningen etter § 14-6 i selskapet som skal deles treffes av styret og uten at det ytes vederlag.</article></article></section><section class="section" data-name="kapIII" id="kapittel-3" data-lovdata-URL="LTI/lov/2011-06-24-31/KAPITTEL_3"><h2 data-text-align="center">III</h2><article class="legalP" id="kapittel-3-ledd-1">I lov 8. februar 1980 nr. 2 om pant gjøres følgende endring:</article> <article class="defaultP" margin-top="true">§ 3-4 annet ledd bokstav b og c skal lyde:</article><article class="defaultP">rett til varemerke, sekundært forretningskjennetegn, patent, design, kretsmønster for integrerte kretser og planteforedlerrett og ervervet opphavsrett, herunder rett til utøvende kunstneres fremføring av et verk,</article><article class="defaultP">undersøkelsesrett etter lov 19. juni 2009 nr. 101 om erverv og utvinning av mineralressurser.</article></section><section class="section" data-name="kapIV" id="kapittel-4" data-lovdata-URL="LTI/lov/2011-06-24-31/KAPITTEL_4"><h2 data-text-align="center">IV</h2><article class="legalP" id="kapittel-4-ledd-1">I lov 10. juni 1988 nr. 40 om finansieringsvirksomhet og finansinstitusjoner skal § 2-12 sjette ledd annet punktum lyde:</article><article class="legalP" id="kapittel-4-ledd-2">For kreditt som gis i tilknytning til kjøp, gjelder bestemmelsene om opplysningsplikt i finansavtaleloven.</article></section><section class="section" data-name="kapV" id="kapittel-5" data-lovdata-URL="LTI/lov/2011-06-24-31/KAPITTEL_5"><h2 data-text-align="center">V</h2><article class="legalP" id="kapittel-5-ledd-1">I lov 26. juni 1992 nr. 86 om tvangsfullbyrdelse gjøres følgende endringer:</article> <article class="defaultP" margin-top="true">§ 9-3 annet punktum skal lyde:</article><article class="legalP" id="kapittel-5-ledd-2">Begjæringen skal inneholde en utregning og oppstilling over det saksøkeren vil godskrive seg etter § 9-8 første ledd.</article> <article class="defaultP" margin-top="true">§ 9-6 annet ledd skal lyde:</article><article class="legalP" id="kapittel-5-ledd-3">Dersom saksøkte er til stede og ikke betaler, skal namsmannen gjøre saksøkte kjent med dennes rettigheter etter denne lov.</article></section><section class="section" data-name="kapVI" id="kapittel-6" data-lovdata-URL="LTI/lov/2011-06-24-31/KAPITTEL_6"><h2 data-text-align="center">VI</h2><ul class="defaultList"><li data-li-identifier="1." data-name="1."><article class="listArticle" id="kapittel-6-punkt-1"><article class="legalP" id="kapittel-6-punkt-1-ledd-1">Loven del I og II gjelder fra den tid Kongen bestemmer. Loven del III, IV og V trer i kraft straks.</article></article></li><li data-li-identifier="2." data-name="2."><article class="listArticle" id="kapittel-6-punkt-2"><article class="legalP" id="kapittel-6-punkt-2-ledd-1">Kongen kan gi overgangsregler.</article></article></li></ul></section></main></body></html>