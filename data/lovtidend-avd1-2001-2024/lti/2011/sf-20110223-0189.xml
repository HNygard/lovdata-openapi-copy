<!DOCTYPE html><html lang="no"><head><title>Forskrift om overgangsregler til endringer i pensjonsskattereglene</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2011-02-23-189</dd><dt class="dokid">DokumentID</dt><dd class="dokid">LTI/forskrift/2011-02-23-189</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2011 hefte 2 s 291</dd><dt class="dateInForce">I kraft fra</dt><dd class="dateInForce">2011-02-23, gjelder for inntektsårene 2011, 2012 og 2013</dd><dt class="changesToDocuments">Endrer</dt><dd class="changesToDocuments"><ul><li>lov/1999-03-26-14</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2010-12-10-67</li></ul></dd><dt class="dateOfPublication">Kunngjort</dt><dd class="dateOfPublication">2011-02-25 14:40</dd><dt class="journalNumber">Journalnummer</dt><dd class="journalNumber">2011-0139</dd><dt class="titleShort">Korttittel</dt><dd class="titleShort">Forskrift om overgangsregler, pensjonsskatt</dd><dt class="title">Tittel</dt><dd class="title">Forskrift om overgangsregler til endringer i pensjonsskattereglene</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Finansdepartementet 23. februar 2011 med hjemmel i lov 10. desember 2010 nr. 67 om endringer i lov 26. mars 1999 nr. 14 om skatt av formue og inntekt (skatteloven) avsnitt VI.</dd><dt class="refid">RefID</dt><dd class="refid">forskrift/2011-02-23-189</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om overgangsregler til endringer i pensjonsskattereglene<ul class="tocSubUl"><li>I<ul class="tocSubUl"><li>§ 1. Anvendelsesområde for overgangsregel om reduksjon av skatt</li><li>§ 2. Beregning av merskatt</li><li>§ 3. Reduksjon av skatt for inntektsåret 2011</li><li>§ 4. Reduksjon av skatt for inntektsårene 2012 og 2013</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2011-02-23-189" id="dokument"><h1>Forskrift om overgangsregler til endringer i pensjonsskattereglene</h1><section class="section" data-name="kapI" id="kapittel-1" data-lovdata-URL="LTI/forskrift/2011-02-23-189/KAPITTEL_1"><h2 data-text-align="center">I</h2><article class="legalArticle" data-lovdata-URL="LTI/forskrift/2011-02-23-189/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Anvendelsesområde for overgangsregel om reduksjon av skatt</span></h3><article class="legalP" id="kapittel-1-paragraf-1-ledd-1">Følgende skattytere har rett til skattereduksjon etter denne forskriften:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-1-ledd-1-punkt-1"><article class="legalP" id="kapittel-1-paragraf-1-ledd-1-punkt-1-ledd-1">Skattytere som har krav på skattefradrag for pensjonsinntekt, har høyere kapitalutgifter enn kapitalinntekter og som for inntektsåret 2010 fikk skatten utlignet etter skattebegrensningsregelen i skatteloven § 17-1.</article></article></li><li data-li-identifier="b)" data-name="b)"><article class="listArticle" id="kapittel-1-paragraf-1-ledd-1-punkt-2"><article class="legalP" id="kapittel-1-paragraf-1-ledd-1-punkt-2-ledd-1">Ektepar hvor bare den ene ektefellen har krav på skattebegrensning eller skattefradrag for pensjonsinntekt og som for inntektsåret 2010 fikk skatten utlignet etter skatteloven § 17-2.</article></article></li></ul></article></article><article class="legalArticle" data-lovdata-URL="LTI/forskrift/2011-02-23-189/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Beregning av merskatt</span></h3><article class="legalP" id="kapittel-1-paragraf-2-ledd-1">Merskatten beregnes slik:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-2-ledd-1-punkt-1"><article class="legalP" id="kapittel-1-paragraf-2-ledd-1-punkt-1-ledd-1">For skattytere som ikke er gift, beregnes merskatten ved å sammenligne skatt beregnet etter gjeldende regler og skatt beregnet etter reglene som gjelder for enslige uføre som mottar uførepensjon fordi ervervsevnen er satt ned med minst 2/3.</article></article></li><li data-li-identifier="b)" data-name="b)"><article class="listArticle" id="kapittel-1-paragraf-2-ledd-1-punkt-2"><article class="legalP" id="kapittel-1-paragraf-2-ledd-1-punkt-2-ledd-1">For ektepar beregnes merskatten ved å sammenligne skatt beregnet etter gjeldende regler og skatt beregnet etter reglene som gjelder for uføre ektepar som blir skattlagt etter skatteloven § 17-2 annet ledd.</article></article></li></ul></article></article><article class="legalArticle" data-lovdata-URL="LTI/forskrift/2011-02-23-189/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Reduksjon av skatt for inntektsåret 2011</span></h3><article class="numberedLegalP" data-numerator="1" id="kapittel-1-paragraf-3-nummer-1">1) Fastsatt skatt reduseres slik:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-3-nummer-1-punkt-1"><article class="legalP" id="kapittel-1-paragraf-3-nummer-1-punkt-1-ledd-1">Skattytere som ikke er gift, med brutto inntekt under 220&#xa0;000 kroner får en skattereduksjon lik all merskatt som overstiger 600 kroner. Det gis ikke skattereduksjon til skattytere med brutto inntekt over 440&#xa0;000 kroner. For skattytere med brutto inntekt over inntektsgrensen for full skattereduksjon, avtrappes skattereduksjonen proporsjonalt med stigende inntekt inntil inntektsgrensen for bortfall av skattereduksjon.</article></article></li><li data-li-identifier="b)" data-name="b)"><article class="listArticle" id="kapittel-1-paragraf-3-nummer-1-punkt-2"><article class="legalP" id="kapittel-1-paragraf-3-nummer-1-punkt-2-ledd-1">Ektepar med samlet brutto inntekt under 330&#xa0;000 kroner får en skattereduksjon lik all merskatt som overstiger 1&#xa0;200 kroner. Det gis ikke skattereduksjon til ektepar som har brutto inntekt over 770&#xa0;000 kroner. For ektepar med samlet brutto inntekt over inntektsgrensen for full skattereduksjon avtrappes skattereduksjonen proporsjonalt med stigende inntekt inntil inntektsgrensen for bortfall av skattereduksjon.</article></article></li></ul></article><article class="numberedLegalP" data-numerator="2" id="kapittel-1-paragraf-3-nummer-2">2) Med brutto inntekt menes summen av alle inntektspostene som inngår i alminnelig inntekt, fratrukket tillegg i alminnelig inntekt etter skatteloven § 10-42.</article></article><article class="legalArticle" data-lovdata-URL="LTI/forskrift/2011-02-23-189/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Reduksjon av skatt for inntektsårene 2012 og 2013</span></h3><article class="legalP" id="kapittel-1-paragraf-4-ledd-1">For inntektsåret 2012 reduseres skattyterens skatt med 67 prosent av en skattereduksjon fastsatt etter reglene i § 3. For inntektsåret 2013 reduseres skattyterens skatt med 33 prosent av en skattereduksjon fastsatt etter reglene i § 3.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2011-02-23-189/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Denne forskrift trer i kraft straks og gjelder for inntektsårene 2011, 2012 og 2013.</article></section></main></body></html>