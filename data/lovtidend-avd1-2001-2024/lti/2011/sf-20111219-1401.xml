<!DOCTYPE html><html lang="no"><head><title>Forskrift om ytterligere krav til behandling mot lakselus første halvår 2012</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2011-12-19-1401</dd><dt class="dokid">DokumentID</dt><dd class="dokid">LTI/forskrift/2011-12-19-1401</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">I 2011 hefte 15 s 2082</dd><dt class="dateInForce">I kraft fra</dt><dd class="dateInForce">2011-12-19 – 2012-06-30</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2003-12-19-124/§19</li><li>forskrift/2003-12-19-1790</li><li>forskrift/2008-06-17-819/§40</li></ul></dd><dt class="dateOfPublication">Kunngjort</dt><dd class="dateOfPublication">2011-12-29 16:00</dd><dt class="journalNumber">Journalnummer</dt><dd class="journalNumber">2011-1089</dd><dt class="titleShort">Korttittel</dt><dd class="titleShort">Forskrift om krav til behandling mot lakselus</dd><dt class="title">Tittel</dt><dd class="title">Forskrift om ytterligere krav til behandling mot lakselus første halvår 2012</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Fiskeri- og kystdepartementet 19. desember 2011 med hjemmel i lov 19. desember 2003 nr. 124 om matproduksjon og mattrygghet mv. (matloven) § 19, jf. delegeringsvedtak 19. desember 2003 nr. 1790, og forskrift 17. juni 2008 nr. 819 om omsetning av akvakulturdyr og produkter av akvakulturdyr, forebygging og bekjempelse av smittsomme sykdommer hos akvatiske dyr § 40.</dd><dt class="refid">RefID</dt><dd class="refid">forskrift/2011-12-19-1401</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om ytterligere krav til behandling mot lakselus første halvår 2012<ul class="tocSubUl"><li>§ 1. Formål</li><li>§ 2. Saklig og geografisk virkeområde</li><li>§ 3. Definisjoner</li><li>§ 4. Plan for samordning av behandlinger mot lakselus</li><li>§ 5. Telling av lakselus før og under gjennomføring av samordnet behandling</li><li>§ 6. Tiltaksgrense og tidsrom for samordnet vårbehandling</li><li>§ 7. Samordnet behandling mot lakselus</li><li>§ 8. Behandlingsmåte</li><li>§ 9. Varsling og unntak fra behandling</li><li>§ 10. Tilsyn og vedtak</li><li>§ 11. Tvangsmulkt</li><li>§ 12. Straff</li><li>§ 13. Dispensasjon</li><li>§ 14. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2011-12-19-1401" id="dokument"><h1>Forskrift om ytterligere krav til behandling mot lakselus første halvår 2012</h1><article class="legalArticle" data-lovdata-URL="LTI/forskrift/2011-12-19-1401/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med forskriften er å fremme fiskehelsen ved å redusere forekomsten av lakselus i akvakulturanlegg slik at lakselus ikke fører til uakseptabel negativ påvirkning på viltlevende bestander av laks.</article></article><article class="legalArticle" data-lovdata-URL="LTI/forskrift/2011-12-19-1401/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Saklig og geografisk virkeområde</span></h2><article class="legalP" id="paragraf-2-ledd-1">Forskriften gjelder for akvakulturanlegg i sjø med atlantisk laks, ørret og regnbueørret.</article><article class="legalP" id="paragraf-2-ledd-2">Forskriften omfatter krav til planer for og gjennomføring av samordnede behandlinger mot lakselus. Kravene gjelder i tillegg til krav fastsatt i forskrift 18. august 2009 nr. 1095 om bekjempelse av lus i akvakulturanlegg.</article><article class="legalP" id="paragraf-2-ledd-3">Forskriften retter seg mot enhver som har eller plikter å ha godkjenning etter forskrift 17. juni 2008 nr. 823 om etablering og utvidelse av akvakulturanlegg, zoobutikker m.m.</article><article class="legalP" id="paragraf-2-ledd-4">Forskriften gjelder akvakulturanleggene i Rogaland, Hordaland, Sogn og Fjordane, Møre og Romsdal, Sør-Trøndelag, Nord-Trøndelag og Nordland fylker.</article></article><article class="legalArticle" data-lovdata-URL="LTI/forskrift/2011-12-19-1401/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><article class="legalP" id="paragraf-3-ledd-1">I forskriften menes med:<ul class="defaultList"><li data-li-identifier="a)" data-name="a)"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1"><i>Behandling:</i> Medikamentell avlusning ved bad eller gjennom fôr, eller andre metoder som fjerner lus, herunder mekanisk fjerning. Behandling regnes som vellykket dersom den reduserer antallet lakselus som telles i samsvar med § 5 med 90&#xa0;%, med mindre annet er avklart med Mattilsynet. Bruk av rensefisk regnes ikke som behandling.</article></article></li><li data-li-identifier="b)" data-name="b)"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1"><i>Bevegelige stadier:</i> Voksne hannlus og halvvoksne (preadulte) stadier av lakselus.</article></article></li><li data-li-identifier="c)" data-name="c)"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1"><i>Lakselus:</i> Hoppekreps av arten <i>Lepeophtheirus salmonis</i>.</article></article></li><li data-li-identifier="d)" data-name="d)"><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1"><i>Voksen hunnlus:</i> Kjønnsmoden hunnlus med eller uten eggstrenger.</article></article></li></ul></article></article><article class="legalArticle" data-lovdata-URL="LTI/forskrift/2011-12-19-1401/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Plan for samordning av behandlinger mot lakselus</span></h2><article class="legalP" id="paragraf-4-ledd-1">Innen 1. februar 2012 skal hvert akvakulturanlegg sende inn en oppdatert plan for forebygging og bekjempelse av lakselus, jf. § 6 i forskrift 18. august 2009 nr. 1095 om bekjempelse av lus i akvakulturanlegg, til Mattilsynet. Planen skal minimum inneholde:<ul class="defaultList"><li data-li-identifier="a)" data-name="a)"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">Angivelse av tidsrom for samordnet behandling i henhold til § 6. Tidsrommet skal strekke seg over maksimalt tre uker og skal velges slik at smittepresset på utvandrende vill laksesmolt blir lavest mulig.</article></article></li><li data-li-identifier="b)" data-name="b)"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">Informasjon om hvilke akvakulturanlegg i området behandlingen skal samordnes med.</article></article></li><li data-li-identifier="c)" data-name="c)"><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">Beskrivelse av hva som er lagt til grunn for fastsetting av tidsrommet for samordnet behandling og avgrensingen av området som skal samordne bekjempelsen av lakselus.</article></article></li></ul></article><article class="legalP" id="paragraf-4-ledd-2">Mattilsynet kan kreve endring av planene, herunder hvilke aktører som skal være omfattet av planen. Mattilsynet kan også fastsette egnet tidsrom for behandling dersom plan mangler eller ikke anses tilstrekkelig for å ivareta forskriftens formål.</article></article><article class="legalArticle" data-lovdata-URL="LTI/forskrift/2011-12-19-1401/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Telling av lakselus før og under gjennomføring av samordnet behandling</span></h2><article class="legalP" id="paragraf-5-ledd-1">Det skal gjennomføres en telling av lakselus på fisk i alle produksjonsenheter i akvakulturanlegget i løpet av de siste 14 dagene før planlagt samordnet behandling mot lakselus.</article><article class="legalP" id="paragraf-5-ledd-2">I akvakulturanlegg som skal gjennomføre den samordnede behandlingen med et oralt lusemiddel, skal det gjennomføres en telling av lakselus på fisk i alle produksjonsenheter i akvakulturanlegget i løpet av de siste 14 dagene før den orale behandlingen iverksettes.</article><article class="legalP" id="paragraf-5-ledd-3">I akvakulturanlegg som gjennomfører samordnet vårbehandling ved hjelp av et oralt lusemiddel, skal det gjennomføres en telling av lakselus på fisk i alle produksjonsenheter i akvakulturanlegget midt i behandlingsperioden på tre uker som er bestemt i henhold til § 7.</article></article><article class="legalArticle" data-lovdata-URL="LTI/forskrift/2011-12-19-1401/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Tiltaksgrense og tidsrom for samordnet vårbehandling</span></h2><article class="legalP" id="paragraf-6-ledd-1">Det skal gjennomføres samordnede behandlinger mot lakselus om våren i akvakulturanlegg hvor det, ved telling i samsvar med § 5, er påvist 0,1 lakselus eller flere av bevegelige stadier og voksen hunnlus i gjennomsnitt per fisk. Etter vellykket behandling gjelder bestemmelsene i forskrift 18. august 2009 nr. 1095 om bekjempelse av lus i akvakulturanlegg.</article><article class="legalP" id="paragraf-6-ledd-2">I Rogaland, Hordaland, Sogn og Fjordane og Møre og Romsdal fylker skal akvakulturanleggene i tidsrommet fra og med 16. mars til og med 20. april 2012 gjennomføre samordnet vårbehandling i løpet av en periode på maksimalt tre uker, dersom tiltaksgrensen i henhold til første ledd er oversteget.</article><article class="legalP" id="paragraf-6-ledd-3">I Sør-Trøndelag, Nord-Trøndelag og Nordland fylker skal akvakulturanleggene i tidsrommet fra og med 29. mars til og med 3. mai 2012 gjennomføre samordnet vårbehandling i løpet av en periode på maksimalt tre uker, dersom tiltaksgrensen i henhold til første ledd er oversteget.</article><article class="legalP" id="paragraf-6-ledd-4">Mattilsynet kan fastsette forskrift om endring av tidsrommet for behandling og geografisk inndeling i andre og tredje ledd dersom dette er nødvendig for å ivareta forskriftens formål.</article></article><article class="legalArticle" data-lovdata-URL="LTI/forskrift/2011-12-19-1401/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Samordnet behandling mot lakselus</span></h2><article class="legalP" id="paragraf-7-ledd-1">Ved gjennomføring av samordnet behandling skal hele akvakulturanlegget behandles. Samordnet behandling skal gjennomføres slik at effekten inntrer innenfor en periode på maksimalt tre uker innenfor sonene som er bestemt i henhold til § 4.</article><article class="legalP" id="paragraf-7-ledd-2">Dersom telling etter § 5 tredje ledd viser at det orale legemiddelet ikke vil ha vellykket effekt i henhold til § 3 a) innen utløpet av tidsrommet for samordnet vårbehandling, skal det umiddelbart iverksettes alternativ behandling.</article></article><article class="legalArticle" data-lovdata-URL="LTI/forskrift/2011-12-19-1401/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Behandlingsmåte</span></h2><article class="legalP" id="paragraf-8-ledd-1">Behandling skal gjennomføres i tråd med forskrift 18. august 2009 nr. 1095 om bekjempelse av lus i akvakulturanlegg.</article></article><article class="legalArticle" data-lovdata-URL="LTI/forskrift/2011-12-19-1401/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Varsling og unntak fra behandling</span></h2><article class="legalP" id="paragraf-9-ledd-1">Dersom vær eller andre forhold som virksomheten ikke har kontroll over, medfører at behandlingen må avbrytes eller ikke kan gjennomføres i henhold til planen, skal Mattilsynet varsles umiddelbart. Behandling skal gjennomføres så snart det er mulig etter avbruddet eller utsettelsen.</article><article class="legalP" id="paragraf-9-ledd-2">Akvakulturanlegg som er under utslakting i periodene for de samordnede behandlingene, kan unnlate behandling dersom fisken vil være ferdig slaktet ut i løpet av perioden og før det har utviklet seg kjønnsmodne hunnlus.</article><article class="legalP" id="paragraf-9-ledd-3">Behandling kan unnlates i akvakulturanlegg som benytter rensefisk, dersom det ved telling i henhold til § 5 ikke påvises voksne hunnlus og det ikke forventes at det utvikles voksne hunnlus før fastsatt tidsrom for samordnet behandling er passert.</article><article class="legalP" id="paragraf-9-ledd-4">Det skal umiddelbart etter telling meldes fra til Mattilsynet dersom behandling kan unnlates i samsvar med tredje ledd. Meldingen skal inneholde dokumentasjon på at det ikke forekommer voksne hunnlus i akvakulturanlegget, og begrunnelse for vurdering av at voksne hunnlus ikke vil utvikles.</article></article><article class="legalArticle" data-lovdata-URL="LTI/forskrift/2011-12-19-1401/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Tilsyn og vedtak</span></h2><article class="legalP" id="paragraf-10-ledd-1">Mattilsynet fører tilsyn og kan fatte nødvendige enkeltvedtak, jf. matloven § 23, for å oppnå etterlevelse av bestemmelser gitt i eller i medhold av denne forskriften. Mattilsynet kan også fatte enkeltvedtak i henhold til matloven § 24 til § 26.</article></article><article class="legalArticle" data-lovdata-URL="LTI/forskrift/2011-12-19-1401/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Tvangsmulkt</span></h2><article class="legalP" id="paragraf-11-ledd-1">Dersom virksomhetene unnlater å etterkomme enkeltvedtak innen fastsatt frist, kan Mattilsynet for hver påbegynte 10&#xa0;000 fisk i akvakulturanlegget fastsette løpende dagmulkt til folketrygdens grunnbeløp dividert med 36,5.</article><article class="legalP" id="paragraf-11-ledd-2">Tvangsmulkten kan fastsettes i forbindelse med enkeltvedtaket. Tvangsmulkten løper fra den dagen fristen løper ut og inntil det forhold som er i strid med forskriften er rettet.</article></article><article class="legalArticle" data-lovdata-URL="LTI/forskrift/2011-12-19-1401/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Straff</span></h2><article class="legalP" id="paragraf-12-ledd-1">Overtredelse av bestemmelser gitt i denne forskriften, eller enkeltvedtak gitt i medhold av forskriften, er straffbart i henhold til matloven § 28.</article></article><article class="legalArticle" data-lovdata-URL="LTI/forskrift/2011-12-19-1401/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Dispensasjon</span></h2><article class="legalP" id="paragraf-13-ledd-1">Mattilsynet kan dispensere fra kravene i forskriften dersom det på grunn av fiskens helsesituasjon ikke er forsvarlig å gjennomføre behandling.</article></article><article class="legalArticle" data-lovdata-URL="LTI/forskrift/2011-12-19-1401/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Ikrafttredelse</span></h2><article class="legalP" id="paragraf-14-ledd-1">Denne forskrift trer i kraft straks og gjelder til 1. juli. 2012.</article></article></main></body></html>