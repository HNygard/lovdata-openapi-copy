<!DOCTYPE html><html lang="no"><head><title>Forskrift om habilitering og rehabilitering, individuell plan og koordinator</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2011-12-16-1256</dd><dt class="dokid">DokumentID</dt><dd class="dokid">LTI/forskrift/2011-12-16-1256</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="publishedIn">Publisert i</dt><dd class="publishedIn">I 2011 hefte 13 s 1768</dd><dt class="dateInForce">I kraft fra</dt><dd class="dateInForce">2012-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2001-06-28-765</li><li>forskrift/2004-12-23-1837</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2011-06-24-30/§3-2</li><li>lov/2011-06-24-30/§7-1</li><li>lov/2011-06-24-30/§7-2</li><li>lov/2011-06-24-30/§7-3</li><li>lov/1999-07-02-61/§2-1a</li><li>lov/1999-07-02-61/§2-5</li><li>lov/1999-07-02-61/§2-5a</li><li>lov/1999-07-02-61/§2-5b</li><li>lov/1999-07-02-62/§4-1</li></ul></dd><dt class="dateOfPublication">Kunngjort</dt><dd class="dateOfPublication">2011-12-19 15:15</dd><dt class="journalNumber">Journalnummer</dt><dd class="journalNumber">2011-1062</dd><dt class="titleShort">Korttittel</dt><dd class="titleShort">Forskrift om habilitering og rehabilitering</dd><dt class="title">Tittel</dt><dd class="title">Forskrift om habilitering og rehabilitering, individuell plan og koordinator</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 16. desember 2011 med hjemmel i lov 24. juni 2011 nr. 30 om kommunale helse- og omsorgstjenester m.m. (helse- og omsorgstjenesteloven) § 3-2 andre ledd og § 7-2 andre ledd. Fremmet av Helse- og omsorgsdepartementet. Øvrige deler av forskriften fastsatt av Helse- og omsorgsdepartementet 16. desember 2011 med hjemmel i lov 24. juni 2011 nr. 30 om kommunale helse- og omsorgstjenester (helse- og omsorgstjenesteloven) § 7-1 tredje ledd, og § 7-3 andre ledd, lov 2. juli 1999 nr. 61 om spesialisthelsetjenesten m.m. (spesialisthelsetjenesteloven) § 2-1a sjuende ledd, § 2-5 andre ledd, § 2-5a tredje ledd og § 2-5b andre ledd og lov 2. juli 1999 nr. 62 om psykisk helsevern (psykisk helsevernloven) § 4-1 andre ledd.</dd><dt class="refid">RefID</dt><dd class="refid">forskrift/2011-12-16-1256</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om habilitering og rehabilitering, individuell plan og koordinator<ul class="tocSubUl"><li>Kapittel 1. Formål og virkeområde<ul class="tocSubUl"><li>§ 1. Formålet med forskriften</li><li>§ 2. Virkeområde</li></ul></li><li>Kapittel 2. Generelt om habilitering og rehabilitering<ul class="tocSubUl"><li>§ 3. Definisjon av habilitering og rehabilitering</li><li>§ 4. Pasient- og brukermedvirkning</li></ul></li><li>Kapittel 3. Habilitering og rehabilitering i kommunen<ul class="tocSubUl"><li>§ 5. Kommunens ansvar for habilitering og rehabilitering</li><li>§ 6. Koordinerende enhet for habilitering og rehabilitering i kommunen</li><li>§ 7. Melding om mulige behov for sosial, psykososial og medisinsk habilitering og rehabilitering</li><li>§ 8. Undersøkelse og utredning</li><li>§ 9. Hjelpemidler og ergonomiske tiltak</li></ul></li><li>Kapittel 4. Habilitering og rehabilitering i spesialisthelsetjenesten<ul class="tocSubUl"><li>§ 10. Det regionale helseforetakets ansvar for habilitering og rehabilitering</li><li>§ 11. Koordinerende enhet for habilitering og rehabilitering i spesialisthelsetjenesten</li><li>§ 12. Melding om mulige behov for habilitering og rehabilitering i spesialisthelsetjenesten</li><li>§ 13. Oppgaver som krever spesialisert tilrettelegging mv.</li><li>§ 14. Særlig om råd, veiledning og samarbeid</li><li>§ 15. Ambulerende tjeneste</li></ul></li><li>Kapittel 5. Individuell plan og koordinator<ul class="tocSubUl"><li>§ 16. Pasientens og brukerens rettigheter</li><li>§ 17. Samtykke</li><li>§ 18. Ansvar for å utarbeide individuell plan</li><li>§ 19. Innholdet i individuell plan</li><li>§ 20. Gjennomføringen av den individuelle planen</li><li>§ 21. Koordinator i kommunen</li><li>§ 22. Koordinator i spesialisthelsetjenesten</li><li>§ 23. Ansvar for å melde fra om behov for individuell plan og koordinator</li></ul></li><li>Kapittel 6. Ikraftsetting<ul class="tocSubUl"><li>§ 24. Ikraftsetting</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2011-12-16-1256" id="dokument"><h1>Forskrift om habilitering og rehabilitering, individuell plan og koordinator</h1><section class="section" data-name="kap1" id="kapittel-1" data-lovdata-URL="LTI/forskrift/2011-12-16-1256/KAPITTEL_1"><h2>Kapittel 1. Formål og virkeområde</h2><article class="legalArticle" data-lovdata-URL="LTI/forskrift/2011-12-16-1256/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formålet med forskriften</span></h3><article class="legalP" id="kapittel-1-paragraf-1-ledd-1">Formålet med forskriften er å sikre at personer som har behov for sosial, psykososial eller medisinsk habilitering og rehabilitering, tilbys og ytes tjenester som kan bidra til stimulering av egen læring, motivasjon, økt funksjons- og mestringsevne, likeverdighet og deltakelse. Formålet er også å styrke samhandlingen mellom tjenesteyter og pasient og bruker og eventuelt pårørende, og mellom tjenesteytere og etater innen et forvaltningsnivå eller på tvers av forvaltningsnivåene.</article><article class="legalP" id="kapittel-1-paragraf-1-ledd-2">Forskriften skal videre sikre at tjenestene tilbys og ytes<ul class="defaultList"><li data-li-identifier="1." data-name="1."><article class="listArticle" id="kapittel-1-paragraf-1-ledd-2-punkt-1"><article class="legalP" id="kapittel-1-paragraf-1-ledd-2-punkt-1-ledd-1">ut fra et pasient- og brukerperspektiv,</article></article></li><li data-li-identifier="2." data-name="2."><article class="listArticle" id="kapittel-1-paragraf-1-ledd-2-punkt-2"><article class="legalP" id="kapittel-1-paragraf-1-ledd-2-punkt-2-ledd-1">i eller nærmest mulig pasientens og brukerens vante miljø,</article></article></li><li data-li-identifier="3." data-name="3."><article class="listArticle" id="kapittel-1-paragraf-1-ledd-2-punkt-3"><article class="legalP" id="kapittel-1-paragraf-1-ledd-2-punkt-3-ledd-1">samordnet, tverrfaglig og planmessig,</article></article></li><li data-li-identifier="4." data-name="4."><article class="listArticle" id="kapittel-1-paragraf-1-ledd-2-punkt-4"><article class="legalP" id="kapittel-1-paragraf-1-ledd-2-punkt-4-ledd-1">i en for pasientens og brukerens meningsfylt sammenheng.</article></article></li></ul></article></article><article class="legalArticle" data-lovdata-URL="LTI/forskrift/2011-12-16-1256/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Forskriften gjelder for habiliterings- og rehabiliteringstjenester som tilbys og ytes etter helse- og omsorgstjenesteloven og spesialisthelsetjenesteloven.</article><article class="legalP" id="kapittel-1-paragraf-2-ledd-2">I tillegg gjelder forskriften individuell plan som skal utarbeides etter helse- og omsorgstjenesteloven § 7-1, spesialisthelsetjenesteloven § 2-5 og psykisk helsevernloven § 4-1 og oppnevning av koordinator etter helse- og omsorgstjenesteloven § 7-2 og spesialisthelsetjenesteloven § 2-5a.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2011-12-16-1256/KAPITTEL_2"><h2>Kapittel 2. Generelt om habilitering og rehabilitering</h2><article class="legalArticle" data-lovdata-URL="LTI/forskrift/2011-12-16-1256/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjon av habilitering og rehabilitering</span></h3><article class="legalP" id="kapittel-2-paragraf-1-ledd-1">Habilitering og rehabilitering er tidsavgrensede, planlagte prosesser med klare mål og virkemidler, hvor flere aktører samarbeider om å gi nødvendig bistand til pasientens og brukerens egen innsats for å oppnå best mulig funksjons- og mestringsevne, selvstendighet og deltakelse sosialt og i samfunnet.</article></article><article class="legalArticle" data-lovdata-URL="LTI/forskrift/2011-12-16-1256/§4" data-name="§4" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Pasient- og brukermedvirkning</span></h3><article class="legalP" id="kapittel-2-paragraf-2-ledd-1">Kommunen og det regionale helseforetaket skal sørge for at den enkelte pasient og bruker kan medvirke ved gjennomføring av eget habiliterings- og rehabiliteringstilbud jf. pasient- og brukerrettighetsloven § 3-1. Med gjennomføring menes planlegging, utforming, utøving og evaluering.</article><article class="legalP" id="kapittel-2-paragraf-2-ledd-2">Kommunen og det regionale helseforetaket bør legge til rette for at pasient- og brukerrepresentanter deltar i planlegging, utvikling og evaluering av re-/habiliteringsvirksomheten.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2011-12-16-1256/KAPITTEL_3"><h2>Kapittel 3. Habilitering og rehabilitering i kommunen</h2><article class="legalArticle" data-lovdata-URL="LTI/forskrift/2011-12-16-1256/§5" data-name="§5" id="kapittel-3-paragraf-1"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Kommunens ansvar for habilitering og rehabilitering</span></h3><article class="legalP" id="kapittel-3-paragraf-1-ledd-1">Kommunen skal planlegge sin habiliterings- og rehabiliteringsvirksomhet og ha en generell oversikt over behov for habilitering og rehabilitering i kommunen. Tjenester som inngår i kommunens helse- og omsorgstjenestetilbud, skal integreres i et samlet tverrfaglig re-/habiliteringstilbud.</article><article class="legalP" id="kapittel-3-paragraf-1-ledd-2">Kommunen skal sørge for at alle som oppholder seg i kommunen, tilbys nødvendig utredning og oppfølging ved behov for sosial, psykososial eller medisinsk habilitering og rehabilitering, jf. § 1 og § 3.</article><article class="legalP" id="kapittel-3-paragraf-1-ledd-3">Re-/habiliteringstilbudet skal gis uavhengig av pasientens og brukerens boform.</article><article class="legalP" id="kapittel-3-paragraf-1-ledd-4">Den kommunale helse- og omsorgstjenesten skal ved behov samarbeide med andre etater.</article></article><article class="legalArticle" data-lovdata-URL="LTI/forskrift/2011-12-16-1256/§6" data-name="§6" id="kapittel-3-paragraf-2"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Koordinerende enhet for habilitering og rehabilitering i kommunen</span></h3><article class="legalP" id="kapittel-3-paragraf-2-ledd-1">Det skal finnes en koordinerende enhet for habiliterings- og rehabiliteringsvirksomheten i kommunen, jf. helse- og omsorgstjenesteloven § 7-3. Den koordinerende enheten skal bidra til å sikre helhetlig tilbud til pasienter og brukere med behov for sosial, psykososial eller medisinsk habilitering og rehabilitering.</article><article class="legalP" id="kapittel-3-paragraf-2-ledd-2">Koordinerende enhet skal ha overordnet ansvar for arbeidet med individuell plan og for oppnevning, opplæring og veiledning av koordinator. Overordnet ansvar for individuell plan innebærer at enheten blant annet skal:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-2-ledd-2-punkt-1"><article class="legalP" id="kapittel-3-paragraf-2-ledd-2-punkt-1-ledd-1">motta meldinger om behov for individuell plan, jf. § 23</article></article></li><li data-li-identifier="b)" data-name="b)"><article class="listArticle" id="kapittel-3-paragraf-2-ledd-2-punkt-2"><article class="legalP" id="kapittel-3-paragraf-2-ledd-2-punkt-2-ledd-1">sørge for at det blir utarbeidet rutiner og prosedyrer for arbeid med individuell plan.</article></article></li></ul></article></article><article class="legalArticle" data-lovdata-URL="LTI/forskrift/2011-12-16-1256/§7" data-name="§7" id="kapittel-3-paragraf-3"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Melding om mulige behov for sosial, psykososial og medisinsk habilitering og rehabilitering</span></h3><article class="legalP" id="kapittel-3-paragraf-3-ledd-1">Kommunen skal legge forholdene til rette slik at personell i den kommunale helse- og omsorgstjenesten skal kunne melde mulige re-/habiliteringsbehov som personellet blir kjent med i tjenesten. Meldingen gis til koordinerende enhet eller dit kommunen bestemmer.</article></article><article class="legalArticle" data-lovdata-URL="LTI/forskrift/2011-12-16-1256/§8" data-name="§8" id="kapittel-3-paragraf-4"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Undersøkelse og utredning</span></h3><article class="legalP" id="kapittel-3-paragraf-4-ledd-1">Kommunen skal sørge for nødvendig undersøkelse og utredning, og ved behov henvise til spesialisthelsetjenesten, før habilitering og rehabilitering settes i gang.</article></article><article class="legalArticle" data-lovdata-URL="LTI/forskrift/2011-12-16-1256/§9" data-name="§9" id="kapittel-3-paragraf-5"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Hjelpemidler og ergonomiske tiltak</span></h3><article class="legalP" id="kapittel-3-paragraf-5-ledd-1">Kommunen skal sørge for formidling av nødvendige hjelpemidler og for å tilrettelegge miljøet rundt den enkelte. Kommunen skal vurdere hjelpemidler som ett av flere alternative tiltak på grunnlag av pasientens og brukerens samlede behov. Om nødvendig skal kommunen be om bistand fra Arbeids- og velferdsetaten eller fra andre relevante instanser.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2011-12-16-1256/KAPITTEL_4"><h2>Kapittel 4. Habilitering og rehabilitering i spesialisthelsetjenesten</h2><article class="legalArticle" data-lovdata-URL="LTI/forskrift/2011-12-16-1256/§10" data-name="§10" id="kapittel-4-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Det regionale helseforetakets ansvar for habilitering og rehabilitering</span></h3><article class="legalP" id="kapittel-4-paragraf-1-ledd-1">Det regionale helseforetaket skal sørge for at personer med fast bopel eller oppholdssted i helseregionen tilbys og ytes nødvendig habilitering og rehabilitering i spesialisthelsetjenesten i og utenfor institusjon, jf. § 1 og § 3.</article></article><article class="legalArticle" data-lovdata-URL="LTI/forskrift/2011-12-16-1256/§11" data-name="§11" id="kapittel-4-paragraf-2"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Koordinerende enhet for habilitering og rehabilitering i spesialisthelsetjenesten</span></h3><article class="legalP" id="kapittel-4-paragraf-2-ledd-1">Det skal finnes en koordinerende enhet i hvert helseforetak som skal ha en generell oversikt over habiliterings- og rehabiliteringstiltak i helseregionen, jf. spesialisthelsetjenesteloven § 2-5b. Den koordinerende enheten skal bidra til å sikre helhetlig tilbud til pasienter med behov for sosial, psykososial eller medisinsk habilitering og rehabilitering.</article><article class="legalP" id="kapittel-4-paragraf-2-ledd-2">Koordinerende enhet skal ha oversikt over og nødvendig kontakt med habiliterings- og rehabiliteringsvirksomheten i kommunens helse- og omsorgstjeneste. I tillegg skal enheten ha slikt ansvar som ansvar som framgår av § 6 andre ledd.</article></article><article class="legalArticle" data-lovdata-URL="LTI/forskrift/2011-12-16-1256/§12" data-name="§12" id="kapittel-4-paragraf-3"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Melding om mulige behov for habilitering og rehabilitering i spesialisthelsetjenesten</span></h3><article class="legalP" id="kapittel-4-paragraf-3-ledd-1">Det regionale helseforetaket skal legge forholdene til rette slik at personell i spesialisthelsetjenesten skal kunne melde mulige behov for habilitering og rehabilitering som personellet blir kjent med i tjenesten. Meldingen gis til koordinerende enhet eller dit det regionale helseforetaket bestemmer.</article></article><article class="legalArticle" data-lovdata-URL="LTI/forskrift/2011-12-16-1256/§13" data-name="§13" id="kapittel-4-paragraf-4"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Oppgaver som krever spesialisert tilrettelegging mv.</span></h3><article class="legalP" id="kapittel-4-paragraf-4-ledd-1">Det regionale helseforetaket skal sørge for nødvendig undersøkelse og utredning av brukere med behov for habilitering og rehabilitering i spesialisthelsetjenesten.</article><article class="legalP" id="kapittel-4-paragraf-4-ledd-2">Det regionale helseforetaket skal videre sørge for tilbud om<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-4-ledd-2-punkt-1"><article class="legalP" id="kapittel-4-paragraf-4-ledd-2-punkt-1-ledd-1">trening og oppøving av funksjon og ulike individuelle ferdigheter som krever spesialisert tilrettelegging og veiledning</article></article></li><li data-li-identifier="b)" data-name="b)"><article class="listArticle" id="kapittel-4-paragraf-4-ledd-2-punkt-2"><article class="legalP" id="kapittel-4-paragraf-4-ledd-2-punkt-2-ledd-1">intensiv trening som inngår i individuell habiliterings/rehabiliteringsplan, eller som et nødvendig, spesialisert tilbud etter behandling</article></article></li><li data-li-identifier="c)" data-name="c)"><article class="listArticle" id="kapittel-4-paragraf-4-ledd-2-punkt-3"><article class="legalP" id="kapittel-4-paragraf-4-ledd-2-punkt-3-ledd-1">tilrettelagt opplæring for pasienter som trenger det, og tilrettelegge rammebetingelser som kan bidra til økt mestring.</article></article></li></ul></article></article><article class="legalArticle" data-lovdata-URL="LTI/forskrift/2011-12-16-1256/§14" data-name="§14" id="kapittel-4-paragraf-5"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Særlig om råd, veiledning og samarbeid</span></h3><article class="legalP" id="kapittel-4-paragraf-5-ledd-1">Det regionale helseforetaket skal sørge for<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-5-ledd-1-punkt-1"><article class="legalP" id="kapittel-4-paragraf-5-ledd-1-punkt-1-ledd-1">råd og veiledning til kommunen om opplegg for enkeltpasienter</article></article></li><li data-li-identifier="b)" data-name="b)"><article class="listArticle" id="kapittel-4-paragraf-5-ledd-1-punkt-2"><article class="legalP" id="kapittel-4-paragraf-5-ledd-1-punkt-2-ledd-1">samarbeid med kommunen om opplegg for enkeltpasienter og utarbeiding av individuelle planer</article></article></li><li data-li-identifier="c)" data-name="c)"><article class="listArticle" id="kapittel-4-paragraf-5-ledd-1-punkt-3"><article class="legalP" id="kapittel-4-paragraf-5-ledd-1-punkt-3-ledd-1">generelle råd og veiledning til ansatte i kommunen</article></article></li><li data-li-identifier="d)" data-name="d)"><article class="listArticle" id="kapittel-4-paragraf-5-ledd-1-punkt-4"><article class="legalP" id="kapittel-4-paragraf-5-ledd-1-punkt-4-ledd-1">samarbeide med andre etater når det er nødvendig for utredning, tilrettelegging og gjennomføring av tilbudet til den enkelte.</article></article></li></ul></article></article><article class="legalArticle" data-lovdata-URL="LTI/forskrift/2011-12-16-1256/§15" data-name="§15" id="kapittel-4-paragraf-6"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Ambulerende tjeneste</span></h3><article class="legalP" id="kapittel-4-paragraf-6-ledd-1">Habiliterings- og rehabiliteringstjenester i spesialisthelsetjenesten skal gis ambulant dersom slike tjenester ikke mest hensiktsmessig kan gis i institusjon.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2011-12-16-1256/KAPITTEL_5"><h2>Kapittel 5. Individuell plan og koordinator</h2><article class="legalArticle" data-lovdata-URL="LTI/forskrift/2011-12-16-1256/§16" data-name="§16" id="kapittel-5-paragraf-1"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Pasientens og brukerens rettigheter</span></h3><article class="legalP" id="kapittel-5-paragraf-1-ledd-1">Pasient og bruker med behov for langvarige og koordinerte helse- og omsorgstjenester, har rett til å få utarbeidet individuell plan, jf. pasient- og brukerrettighetsloven § 2-5. Vedkommende har rett til å delta i arbeidet med sin individuelle plan, og det skal legges til rette for dette, jf. pasient- og brukerrettighetsloven § 3-1. Pårørende skal trekkes inn i arbeidet i den utstrekning pasienten og brukeren og pårørende ønsker det.</article><article class="legalP" id="kapittel-5-paragraf-1-ledd-2">Dersom en pasient ikke har samtykkekompetanse, har vedkommendes nærmeste pårørende rett til å medvirke sammen med pasienten eller brukeren, jf. pasient- og brukerrettighetsloven § 3-1 tredje ledd.</article><article class="legalP" id="kapittel-5-paragraf-1-ledd-3">Den individuelle planen gir ikke pasienten og brukeren større rett til helse- og omsorgstjenester enn det som følger av det øvrige regelverket.</article><article class="legalP" id="kapittel-5-paragraf-1-ledd-4">Reglene i første ledd andre og tredje punktum og reglene i andre ledd gjelder tilsvarende ved oppnevning av koordinator.</article></article><article class="legalArticle" data-lovdata-URL="LTI/forskrift/2011-12-16-1256/§17" data-name="§17" id="kapittel-5-paragraf-2"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Samtykke</span></h3><article class="legalP" id="kapittel-5-paragraf-2-ledd-1">Individuell plan skal ikke utarbeides uten samtykke fra pasienten eller brukeren eller den som kan samtykke på vegne av vedkommende. Tilsvarende gjelder ved oppnevning av koordinator.</article><article class="legalP" id="kapittel-5-paragraf-2-ledd-2">For pasienter gjelder pasient- og brukerrettighetsloven kapittel 4 om samtykke til helsehjelp.</article></article><article class="legalArticle" data-lovdata-URL="LTI/forskrift/2011-12-16-1256/§18" data-name="§18" id="kapittel-5-paragraf-3"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Ansvar for å utarbeide individuell plan</span></h3><article class="legalP" id="kapittel-5-paragraf-3-ledd-1">Kommunens helse- og omsorgstjeneste og helseforetaket har plikt til å sørge for at individuell plan etter § 1 utarbeides for pasienter og brukere med behov for langvarige og koordinerte tjenester, jf. helse- og omsorgstjenesteloven § 7-1, spesialisthelsetjenesteloven § 2-5 og psykisk helsevernloven § 4-1.</article><article class="legalP" id="kapittel-5-paragraf-3-ledd-2">Koordinerende enhet for habilitering og rehabilitering har det overordnede ansvaret for individuell plan, jf. § 6 og § 11.</article><article class="legalP" id="kapittel-5-paragraf-3-ledd-3">Dersom en pasient eller bruker har behov for tilbud både etter helse- og omsorgstjenesteloven og spesialisthelsetjenesteloven eller psykisk helsevernloven, skal kommunen sørge for at det blir utarbeidet en individuell plan, og at planarbeidet koordineres. Helseforetaket skal så snart som mulig varsle kommunens koordinerende enhet for habilitering og rehabilitering når den ser at det er behov for en individuell plan som omfatter tjenester både fra spesialisthelsetjenesten og kommunen, og skal i slike tilfeller medvirke i kommunenes arbeid med individuell plan.</article><article class="legalP" id="kapittel-5-paragraf-3-ledd-4">Har pasienten eller brukeren behov for tjenester fra andre tjenesteytere eller etater, skal kommunens helse- og omsorgstjeneste og helseforetaket samarbeide med disse.</article><article class="legalP" id="kapittel-5-paragraf-3-ledd-5">Planarbeidet må koordineres, og det skal kun utarbeides en individuell plan for hver enkelt pasient eller bruker.</article></article><article class="legalArticle" data-lovdata-URL="LTI/forskrift/2011-12-16-1256/§19" data-name="§19" id="kapittel-5-paragraf-4"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Innholdet i individuell plan</span></h3><article class="legalP" id="kapittel-5-paragraf-4-ledd-1">Den individuelle planens innhold og omfang skal tilpasses behovene til den enkelte pasient eller bruker. Det skal under utarbeidelsen av planen tas hensyn til vedkommendes etniske, kulturelle og språklige forutsetninger. Planen skal inneholde følgende hovedpunkter<ul class="defaultList"><li data-li-identifier="a)" data-name="a)"><article class="listArticle" id="kapittel-5-paragraf-4-ledd-1-punkt-1"><article class="legalP" id="kapittel-5-paragraf-4-ledd-1-punkt-1-ledd-1">en oversikt over pasientens og brukerens mål, ressurser og behov for tjenester</article></article></li><li data-li-identifier="b)" data-name="b)"><article class="listArticle" id="kapittel-5-paragraf-4-ledd-1-punkt-2"><article class="legalP" id="kapittel-5-paragraf-4-ledd-1-punkt-2-ledd-1">en oversikt over hvem som deltar i arbeidet med planen</article></article></li><li data-li-identifier="c)" data-name="c)"><article class="listArticle" id="kapittel-5-paragraf-4-ledd-1-punkt-3"><article class="legalP" id="kapittel-5-paragraf-4-ledd-1-punkt-3-ledd-1">en angivelse av hvem som er koordinator</article></article></li><li data-li-identifier="d)" data-name="d)"><article class="listArticle" id="kapittel-5-paragraf-4-ledd-1-punkt-4"><article class="legalP" id="kapittel-5-paragraf-4-ledd-1-punkt-4-ledd-1">en oversikt over hva pasient og bruker, tjeneste- og bidragsyterne og eventuelt pårørende vil bidra med i planarbeidet</article></article></li><li data-li-identifier="e)" data-name="e)"><article class="listArticle" id="kapittel-5-paragraf-4-ledd-1-punkt-5"><article class="legalP" id="kapittel-5-paragraf-4-ledd-1-punkt-5-ledd-1">en oversikt over hvilke tiltak som er aktuelle og omfanget av dem, og hvem som skal ha ansvaret for disse</article></article></li><li data-li-identifier="f)" data-name="f)"><article class="listArticle" id="kapittel-5-paragraf-4-ledd-1-punkt-6"><article class="legalP" id="kapittel-5-paragraf-4-ledd-1-punkt-6-ledd-1">en beskrivelse av hvordan tiltakene skal gjennomføres</article></article></li><li data-li-identifier="g)" data-name="g)"><article class="listArticle" id="kapittel-5-paragraf-4-ledd-1-punkt-7"><article class="legalP" id="kapittel-5-paragraf-4-ledd-1-punkt-7-ledd-1">en angivelse av planperioden og tidspunkt for eventuelle justeringer og revisjoner av planen</article></article></li><li data-li-identifier="h)" data-name="h)"><article class="listArticle" id="kapittel-5-paragraf-4-ledd-1-punkt-8"><article class="legalP" id="kapittel-5-paragraf-4-ledd-1-punkt-8-ledd-1">pasientens og brukerens samtykke til at planen utarbeides og eventuelt samtykke til at deltakere i planleggingen gis tilgang til taushetsbelagte opplysninger</article></article></li><li data-li-identifier="i)" data-name="i)"><article class="listArticle" id="kapittel-5-paragraf-4-ledd-1-punkt-9"><article class="legalP" id="kapittel-5-paragraf-4-ledd-1-punkt-9-ledd-1">en oversikt over nødvendig eller ønskeligs samarbeid med andre tjenesteytere, institusjoner og etater.</article></article></li></ul></article></article><article class="legalArticle" data-lovdata-URL="LTI/forskrift/2011-12-16-1256/§20" data-name="§20" id="kapittel-5-paragraf-5"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Gjennomføringen av den individuelle planen</span></h3><article class="legalP" id="kapittel-5-paragraf-5-ledd-1">Den alminnelige ansvars- og funksjonsdelingen mellom de ulike tjenesteytere legges til grunn ved gjennomføringen av planen, dersom ikke annet avtales.</article></article><article class="legalArticle" data-lovdata-URL="LTI/forskrift/2011-12-16-1256/§21" data-name="§21" id="kapittel-5-paragraf-6"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Koordinator i kommunen</span></h3><article class="legalP" id="kapittel-5-paragraf-6-ledd-1">For pasienter og brukere med behov for langvarige og koordinerte tjenester etter helse- og omsorgstjenesteloven, skal kommunen tilby koordinator, jf. helse- omsorgstjenesteloven § 7-2. Dette gjelder uavhengig av om pasienten eller brukeren ønsker individuell plan.</article><article class="legalP" id="kapittel-5-paragraf-6-ledd-2">Koordinatoren skal sørge for nødvendig oppfølging av den enkelte pasient eller bruker. Koordinator skal også sikre samordning av tjenestetilbudet og fremdrift i arbeidet med individuell plan.</article></article><article class="legalArticle" data-lovdata-URL="LTI/forskrift/2011-12-16-1256/§22" data-name="§22" id="kapittel-5-paragraf-7"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Koordinator i spesialisthelsetjenesten</span></h3><article class="legalP" id="kapittel-5-paragraf-7-ledd-1">For pasienter med behov for komplekse eller langvarige og koordinerte tjenester etter spesialisthelsetjenesteloven, skal det tilbys koordinator, jf. spesialisthelsetjenesteloven § 2-5a. Dette gjelder uavhengig av om pasienten ønsker individuell plan.</article><article class="legalP" id="kapittel-5-paragraf-7-ledd-2">Koordinator skal sørge for nødvendig oppfølgning av den enkelte pasient. Koordinator skal også sikre samordning av tjenestetilbudet i forbindelse med institusjonsopphold og overfor andre tjenesteytere og sikre fremdrift i arbeidet med individuell plan.</article><article class="legalP" id="kapittel-5-paragraf-7-ledd-3">Koordinatoren bør være lege, men annet helsepersonell kan være koordinator når det anses hensiktsmessig og forsvarlig.</article></article><article class="legalArticle" data-lovdata-URL="LTI/forskrift/2011-12-16-1256/§23" data-name="§23" id="kapittel-5-paragraf-8"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Ansvar for å melde fra om behov for individuell plan og koordinator</span></h3><article class="legalP" id="kapittel-5-paragraf-8-ledd-1">Helsepersonell skal snarest mulig gi melding om pasienters og brukeres behov for individuell plan og koordinator, jf. helsepersonelloven § 38a. Det samme gjelder annet personell som yter helse- og omsorgstjenester etter helse- og omsorgstjenesteloven, jf. helse- og omsorgstjenesteloven § 2-1.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2011-12-16-1256/KAPITTEL_6"><h2>Kapittel 6. Ikraftsetting</h2><article class="legalArticle" data-lovdata-URL="LTI/forskrift/2011-12-16-1256/§24" data-name="§24" id="kapittel-6-paragraf-1"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Ikraftsetting</span></h3><article class="legalP" id="kapittel-6-paragraf-1-ledd-1">Forskriften trer i kraft 1. januar 2012.</article><article class="legalP" id="kapittel-6-paragraf-1-ledd-2">Fra samme tidspunkt oppheves forskrift 28. juni 2001 nr. 765 om habilitering og rehabilitering og forskrift 23. desember 2004 nr. 1837 om individuell plan etter helselovgivningen og sosialtjenesteloven.</article></article></section></main></body></html>