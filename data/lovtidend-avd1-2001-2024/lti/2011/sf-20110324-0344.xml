<!DOCTYPE html><html lang="no"><head><title>Forskrift om regulering av og adgang til å delta i fangst av kongekrabbe i kvoteregulert område øst for 26° Ø mv. i 2011–2012</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2011-03-24-344</dd><dt class="dokid">DokumentID</dt><dd class="dokid">LTI/forskrift/2011-03-24-344</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">I 2011 hefte 3 s 452</dd><dt class="dateInForce">I kraft fra</dt><dd class="dateInForce">2011-08-01 – 2012-07-31</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2008-06-06-37/§11</li><li>lov/2008-06-06-37/§12</li><li>lov/2008-06-06-37/§13</li><li>lov/2008-06-06-37/§16</li><li>lov/2008-06-06-37/§22</li><li>lov/2008-06-06-37/§34</li><li>lov/2008-06-06-37/§35</li><li>lov/2008-06-06-37/§36</li><li>lov/1999-03-26-15/§21</li><li>forskrift/2000-02-11-99</li></ul></dd><dt class="dateOfPublication">Kunngjort</dt><dd class="dateOfPublication">2011-04-05 15:10</dd><dt class="journalNumber">Journalnummer</dt><dd class="journalNumber">2011-0234</dd><dt class="titleShort">Korttittel</dt><dd class="titleShort">Forskrift om fangst av kongekrabbe, 2011–2012</dd><dt class="title">Tittel</dt><dd class="title">Forskrift om regulering av og adgang til å delta i fangst av kongekrabbe i kvoteregulert område øst for 26° Ø mv. i 2011–2012</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Fiskeri- og kystdepartementet 24. mars 2011 med hjemmel i lov 6. juni 2008 nr. 37 om forvaltning av viltlevande marine ressursar (havressurslova) § 11, § 12, § 13, § 16, § 22, § 34, § 35, § 36 og lov 26. mars 1999 nr. 15 om retten til å delta i fiske og fangst (deltakerloven) § 21, jf. delegeringsvedtak 11. februar 2000 nr. 99.</dd><dt class="refid">RefID</dt><dd class="refid">forskrift/2011-03-24-344</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om regulering av og adgang til å delta i fangst av kongekrabbe i kvoteregulert område øst for 26° Ø mv. i 2011–2012<ul class="tocSubUl"><li>§ 1. Virkeområde</li><li>§ 2. Generelt forbud</li><li>§ 3. Kvote mv.</li><li>§ 4. Definisjon</li><li>§ 5. Vilkår for å delta i lukket gruppe</li><li>§ 6. Dispensasjon</li><li>§ 7. Vilkår for å delta i åpen gruppe</li><li>§ 8. Begrensning i deltakelsen</li><li>§ 9. Gruppetilhørighet</li><li>§ 10. Tildeling av kvote</li><li>§ 11. Maksimalkvote/fartøykvote for fartøy med eier på blad B i fiskermanntallet</li><li>§ 12. Maksimalkvote/fartøykvote for øvrige fartøy med eier i fiskermanntallet</li><li>§ 13. Tilleggskvoter</li><li>§ 14. Kontroll og godkjenning</li><li>§ 15. Utskifting av fartøy i lukket gruppe</li><li>§ 16. Utskifting av fartøy i åpen gruppe</li><li>§ 17. Salg av fartøy</li><li>§ 18. Dødsfall</li><li>§ 19. Leiefartøy</li><li>§ 20. Kvoteutnyttelse</li><li>§ 21. Overføring av fangst</li><li>§ 22. Landing av fangst</li><li>§ 23. Fangst i og utenfor kvoteregulert område</li><li>§ 24. Rapporteringsplikt per SMS</li><li>§ 25. Forbud mot ombordproduksjon</li><li>§ 26. Bifangst</li><li>§ 27. Rapportering av fangst</li><li>§ 28. Turistfiske</li><li>§ 29. Bemyndigelse</li><li>§ 30. Straff</li><li>§ 31. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2011-03-24-344" id="dokument"><h1>Forskrift om regulering av og adgang til å delta i fangst av kongekrabbe i kvoteregulert område øst for 26° Ø mv. i 2011–2012</h1><article class="legalArticle" data-lovdata-URL="LTI/forskrift/2011-03-24-344/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften gjelder fangst av kongekrabbe innenfor følgende område (kvoteregulert område):<ul class="defaultList"><li data-li-identifier="a)" data-name="a)"><article class="listArticle" id="paragraf-1-ledd-1-punkt-1"><article class="legalP" id="paragraf-1-ledd-1-punkt-1-ledd-1">Magerøysundet. Øst for en linje trukket mellom punktene: <ul class="defaultList"><li><article class="listArticle" id="paragraf-1-ledd-1-punkt-1-ledd-1-punkt-1"><article class="legalP" id="paragraf-1-ledd-1-punkt-1-ledd-1-punkt-1-ledd-1">N 70° 55,96′ Ø 25° 32,81′</article></article></li><li><article class="listArticle" id="paragraf-1-ledd-1-punkt-1-ledd-1-punkt-2"><article class="legalP" id="paragraf-1-ledd-1-punkt-1-ledd-1-punkt-2-ledd-1">N 70° 55,82′ Ø 25° 30,46′</article></article></li></ul></article></article></li><li data-li-identifier="b)" data-name="b)"><article class="listArticle" id="paragraf-1-ledd-1-punkt-2"><article class="legalP" id="paragraf-1-ledd-1-punkt-2-ledd-1">Innenfor en rett linje fra posisjon N 71° 08′ 05,00″ Ø 26° 00′ 00,00″ til N 71° 30′ 00,00″ Ø 26° 00′ 00,00″, til N 71° 30′ 00,00″ Ø 30° 00′ 00,00″, videre langs «Gråsonens» yttergrense til N 70° 40′ 00,00″ Ø 32° 04′ 60,00″, videre til N 70° 16′ 28.95″ Ø 32° 04′ 23.00″, for deretter å følge sjøgrensen med Russland gjennom N 70° 11′ 51.68″ Ø 31° 46′ 33.57″, N 70° 07′ 15.20″ Ø 31° 30′ 19.43″, til N 70° 05′ 58.84″ Ø 31° 26′ 41.28″ til N 69° 58′ 45.49″ Ø 31° 06′ 15.58″ og til N 69° 47′ 41.42″ Ø 30° 49′ 03.55″.</article></article></li></ul></article></article><article class="legalArticle" data-lovdata-URL="LTI/forskrift/2011-03-24-344/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Generelt forbud</span></h2><article class="legalP" id="paragraf-2-ledd-1">Det er forbudt å fange, oppbevare ombord og lande kongekrabbe med norske fartøy innenfor området nevnt i § 1.</article></article><article class="legalArticle" data-lovdata-URL="LTI/forskrift/2011-03-24-344/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Kvote mv.</span></h2><article class="legalP" id="paragraf-3-ledd-1">Uten hinder av forbudet i § 2 kan norske fartøy som har adgang til å delta drive fangst av 1100 tonn hannkrabber, 50 tonn hunnkrabber og 100 tonn skadede hannkrabber i kvoteregulert området i perioden fra og med 1. august 2011 til og med 31. juli 2012.</article><article class="legalP" id="paragraf-3-ledd-2">Av kvantumet i første ledd avsettes 28 tonn hannkrabber til forskningsformål, 3 tonn hannkrabber til fritidsfiske og 2 tonn hannkrabber til turistfisket.</article><article class="legalP" id="paragraf-3-ledd-3">Ved overfiske eller underfiske i perioden fra og med 1. august 2011 til og med 31. juli 2012, kan Fiskeridirektoratet belaste eller godskrive totalkvotene med et tilsvarende kvantum for reguleringsåret fra 1. august 2012, innenfor et kvantum begrenset oppad til 5&#xa0;% av totalkvoten.</article></article><article class="legalArticle" data-lovdata-URL="LTI/forskrift/2011-03-24-344/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Definisjon</span></h2><article class="legalP" id="paragraf-4-ledd-1">I denne forskriften menes med «eier» den som direkte, eller indirekte gjennom foretak, innehar mer enn 50&#xa0;% av eierandelene i et fiskefartøy.</article></article><article class="legalArticle" data-lovdata-URL="LTI/forskrift/2011-03-24-344/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Vilkår for å delta i lukket gruppe</span></h2><article class="legalP" id="paragraf-5-ledd-1">For å kunne delta i lukket gruppe må følgende vilkår være oppfylt:<ul class="defaultList"><li data-li-identifier="a)" data-name="a)"><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">fartøyet må være registrert i merkeregisteret, være egnet, bemannet og utstyrt for fangst av kongekrabbe og være under 21 meter største lengde,</article></article></li><li data-li-identifier="b)" data-name="b)"><article class="listArticle" id="paragraf-5-ledd-1-punkt-2"><article class="legalP" id="paragraf-5-ledd-1-punkt-2-ledd-1">eier av fartøyet og høvedsmannen må være ført i fiskermanntallet, og</article></article></li><li data-li-identifier="c)" data-name="c)"><article class="listArticle" id="paragraf-5-ledd-1-punkt-3"><article class="legalP" id="paragraf-5-ledd-1-punkt-3-ledd-1">fartøyet må ha hatt adgang til å delta i fangst av kongekrabbe i 2010–2011.</article></article></li></ul></article><article class="legalP" id="paragraf-5-ledd-2">Dersom ikke alle vilkårene er oppfylt til enhver tid, vil adgangen til å delta falle bort.</article><article class="legalP" id="paragraf-5-ledd-3">Adgangen til å delta kan ikke overføres til annet fartøy, med mindre slik tillatelse gis i medhold av denne forskriften.</article></article><article class="legalArticle" data-lovdata-URL="LTI/forskrift/2011-03-24-344/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Dispensasjon</span></h2><article class="legalP" id="paragraf-6-ledd-1">Fiskeridirektoratet region Finnmark kan etter søknad dispensere fra vilkårene i § 5 første ledd bokstav c dersom eier av fartøyet har hatt tillitsverv i fiskeriorganisasjoner eller politiske verv, og vervet har medført at eier ikke har adgang til å delta.</article><article class="legalP" id="paragraf-6-ledd-2">Dispensasjon kan bare gis til eier av fartøy som kan vise til tidligere deltakelse med eget fartøy i fiske etter torsk med garn eller line eller rognkjeks i området nevnt i § 1.</article><article class="legalP" id="paragraf-6-ledd-3">Fiskeridirektoratet er klageinstans.</article></article><article class="legalArticle" data-lovdata-URL="LTI/forskrift/2011-03-24-344/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Vilkår for å delta i åpen gruppe</span></h2><article class="legalP" id="paragraf-7-ledd-1">For å kunne delta i åpen gruppe må følgende vilkår være oppfylt:<ul class="defaultList"><li data-li-identifier="a)" data-name="a)"><article class="listArticle" id="paragraf-7-ledd-1-punkt-1"><article class="legalP" id="paragraf-7-ledd-1-punkt-1-ledd-1">fartøyet må være merkeregistrert i Øst-Finnmark, herunder kommunene Nordkapp og Porsanger, og ha vært merkeregistrert i Øst-Finnmark, herunder kommunene Nordkapp og Porsanger, de 12 siste månedene,</article></article></li><li data-li-identifier="b)" data-name="b)"><article class="listArticle" id="paragraf-7-ledd-1-punkt-2"><article class="legalP" id="paragraf-7-ledd-1-punkt-2-ledd-1">fartøyet må være egnet, bemannet og utstyrt for fangst av kongekrabbe og være under 13 meter største lengde,</article></article></li><li data-li-identifier="c)" data-name="c)"><article class="listArticle" id="paragraf-7-ledd-1-punkt-3"><article class="legalP" id="paragraf-7-ledd-1-punkt-3-ledd-1">eier av fartøyet og høvedsmannen må være ført i fiskermanntallet.</article></article></li></ul></article><article class="legalP" id="paragraf-7-ledd-2">Dersom ikke alle vilkårene er oppfylt til enhver tid, vil adgangen til å delta falle bort.</article></article><article class="legalArticle" data-lovdata-URL="LTI/forskrift/2011-03-24-344/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Begrensning i deltakelsen</span></h2><article class="legalP" id="paragraf-8-ledd-1">Hvis eier av fartøy som deltar i lukket gruppe eier 50&#xa0;% eller mer i annet fartøy, kan ikke sistnevnte fartøy delta i åpen gruppe for fangst av kongekrabbe.</article><article class="legalP" id="paragraf-8-ledd-2">Hvis eier av fartøy som deltar i åpen gruppe eier 50&#xa0;% eller mer i annet fartøy, kan ikke sistnevnte fartøy delta i åpen gruppe for fangst av kongekrabbe.</article></article><article class="legalArticle" data-lovdata-URL="LTI/forskrift/2011-03-24-344/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Gruppetilhørighet</span></h2><article class="legalP" id="paragraf-9-ledd-1">Eier av fartøy som har startet fangst i lukket gruppe, kan ikke skifte gruppetilhørighet i løpet av reguleringsåret.</article></article><article class="legalArticle" data-lovdata-URL="LTI/forskrift/2011-03-24-344/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Tildeling av kvote</span></h2><article class="legalP" id="paragraf-10-ledd-1">Fartøy med eier på blad B i fiskermanntallet per 1. januar 2011 tildeles hel kvote, mens øvrige fartøy med eier på blad A eller blad B tildeles halv kvote.</article></article><article class="legalArticle" data-lovdata-URL="LTI/forskrift/2011-03-24-344/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Maksimalkvote/fartøykvote for fartøy med eier på blad B i fiskermanntallet</span></h2><article class="legalP" id="paragraf-11-ledd-1">Fartøy med eier på blad B i fiskermanntallet per 1. januar 2011, kan fange og lande inntil 3,54 tonn lytefri hannkrabbe.</article><article class="legalP" id="paragraf-11-ledd-2">Ved en eventuell stopp i fangsten, kan det fortsatt drives fangst av lytefri hannkrabbe innenfor en garantert kvote på 2,54 tonn.</article></article><article class="legalArticle" data-lovdata-URL="LTI/forskrift/2011-03-24-344/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Maksimalkvote/fartøykvote for øvrige fartøy med eier i fiskermanntallet</span></h2><article class="legalP" id="paragraf-12-ledd-1">Fartøy med eier i fiskermanntallet, med unntak av de nevnt i § 11, kan fange og lande inntil 1,77 tonn lytefri hannkrabbe.</article><article class="legalP" id="paragraf-12-ledd-2">Ved en eventuell stopp i fangsten, kan det fortsatt drives fangst av lytefri hannkrabbe innenfor en garantert kvote på 1,27 tonn.</article></article><article class="legalArticle" data-lovdata-URL="LTI/forskrift/2011-03-24-344/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Tilleggskvoter</span></h2><article class="legalP" id="paragraf-13-ledd-1">Fartøy kan fange og lande inntil 9&#xa0;% skadede hannkrabber og 5&#xa0;% hunnkrabber beregnet av fartøyets fangst av lytefri hannkrabbe per uke.</article></article><article class="legalArticle" data-lovdata-URL="LTI/forskrift/2011-03-24-344/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Kontroll og godkjenning</span></h2><article class="legalP" id="paragraf-14-ledd-1">Fartøy med adgang til å delta med hjemmel i § 7 skal fremstilles for godkjenning for Fiskeridirektoratets regionkontor.</article><article class="legalP" id="paragraf-14-ledd-2">For øvrige fartøy kan Fiskeridirektoratets regionkontor kreve kontroll av at eier og fartøy oppfyller vilkårene som er satt for å delta i fangst av kongekrabbe.</article><article class="legalP" id="paragraf-14-ledd-3">Fiskeridirektoratet er klageinstans.</article></article><article class="legalArticle" data-lovdata-URL="LTI/forskrift/2011-03-24-344/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Utskifting av fartøy i lukket gruppe</span></h2><article class="legalP" id="paragraf-15-ledd-1">Ved utskifting av fartøy som har adgang til å delta i lukket gruppe kan Fiskeridirektoratets regionkontor gi eier tillatelse til å delta i samme gruppe med erstatningsfartøy.</article><article class="legalP" id="paragraf-15-ledd-2">For å gi tillatelse til deltakelse i lukket gruppe må vilkårene i § 5 første ledd bokstav a og b være oppfylt.</article><article class="legalP" id="paragraf-15-ledd-3">Adgangen til å delta med utskiftingsfartøyet bortfaller når slik tillatelse gis for erstatningsfartøyet.</article><article class="legalP" id="paragraf-15-ledd-4">Søknad sendes på fastsatt skjema til Fiskeridirektoratets regionkontor. Fiskeridirektoratet er klageinstans.</article></article><article class="legalArticle" data-lovdata-URL="LTI/forskrift/2011-03-24-344/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Utskifting av fartøy i åpen gruppe</span></h2><article class="legalP" id="paragraf-16-ledd-1">Ved utskifting av fartøy som har adgang til å delta i åpen gruppe kan eier delta i samme gruppe med erstatningsfartøy som oppfyller vilkårene i § 7, selv om vilkåret i § 7 første ledd bokstav a om merkeregistrering i Øst-Finnmark de 12 siste månedene ikke er oppfylt for erstatningsfartøyet.</article></article><article class="legalArticle" data-lovdata-URL="LTI/forskrift/2011-03-24-344/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Salg av fartøy</span></h2><article class="legalP" id="paragraf-17-ledd-1">Ved salg av fartøy bortfaller adgangen til å delta i lukket gruppe.</article></article><article class="legalArticle" data-lovdata-URL="LTI/forskrift/2011-03-24-344/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Dødsfall</span></h2><article class="legalP" id="paragraf-18-ledd-1">Dersom fartøyeier dør, bortfaller adgangen til å delta i lukket gruppe.</article><article class="legalP" id="paragraf-18-ledd-2">Den som ved arv erverver fartøy som hadde adgang til å delta i lukket gruppe, kan gis adgang til å delta i samme gruppe dersom de øvrige vilkår for å delta er oppfylt.</article><article class="legalP" id="paragraf-18-ledd-3">Søknad sendes på fastsatt skjema til Fiskeridirektoratets regionkontor. Fiskeridirektoratet er klageinstans.</article></article><article class="legalArticle" data-lovdata-URL="LTI/forskrift/2011-03-24-344/§19" data-name="§19" id="paragraf-19"><h2 class="legalArticleHeader"><span class="legalArticleValue">§ 19</span>. <span class="legalArticleTitle">Leiefartøy</span></h2><article class="legalP" id="paragraf-19-ledd-1">Ved forlis og havari som medfører vesentlig driftsavbrudd for fartøy med deltakeradgang, kan Fiskeridirektoratets regionkontor gi tillatelse til å benytte annet fartøy i fangsten. Det er forbudt å benytte leiefartøy ved deltakelse i åpen gruppe.</article><article class="legalP" id="paragraf-19-ledd-2">Fiskeridirektoratets regionkontor kan fastsette nærmere vilkår for slik tillatelse, herunder begrensninger på leiefartøyets lengde, samt at høvedsmann og hele eller deler av mannskapet skal delta i fangsten med leiefartøyet.</article><article class="legalP" id="paragraf-19-ledd-3">Det kan ikke gis tillatelse til å benytte leiefartøy som har en største lengde på 21 meter eller mer.</article><article class="legalP" id="paragraf-19-ledd-4">Fiskeridirektoratet er klageinstans.</article></article><article class="legalArticle" data-lovdata-URL="LTI/forskrift/2011-03-24-344/§20" data-name="§20" id="paragraf-20"><h2 class="legalArticleHeader"><span class="legalArticleValue">§ 20</span>. <span class="legalArticleTitle">Kvoteutnyttelse</span></h2><article class="legalP" id="paragraf-20-ledd-1">Hvert fartøy kan bare fangste og lande én kvote kongekrabbe innenfor reguleringsåret.</article><article class="legalP" id="paragraf-20-ledd-2">Ved kjøp av fartøy skal det gjøres fradrag i kvoten for det kvantum kjøper har fangstet og landet innenfor reguleringsåret med annet fartøy.</article><article class="legalP" id="paragraf-20-ledd-3">Ved kjøp av fartøy som i reguleringsåret har fangstet og landet hele eller deler av selgers kvotegrunnlag i den aktuelle fangsten, skal det gjøres fradrag for dette kvantumet i kjøpers kvotegrunnlag inneværende reguleringsår.</article><article class="legalP" id="paragraf-20-ledd-4">Når det ved kjøp gjøres fradrag etter både andre og tredje ledd, skal bare det kvantum som er størst, trekkes fra.</article><article class="legalP" id="paragraf-20-ledd-5">Det kan gjøres unntak fra bestemmelsen i første ledd og tredje ledd dersom fartøyet har deltatt i lukket gruppe i den aktuelle fangsten og ikke har skiftet eier de siste to årene.</article><article class="legalP" id="paragraf-20-ledd-6">Fiskeridirektoratets regionkontor kan gjøre unntak fra bestemmelsen i første og tredje ledd for fartøy som erverves til erstatning for fartøy som på grunn av havari eller forlis har vesentlig driftsavbrudd. Det er en forutsetning at vilkårene for bruk av leiefartøy ellers er oppfylt.</article></article><article class="legalArticle" data-lovdata-URL="LTI/forskrift/2011-03-24-344/§21" data-name="§21" id="paragraf-21"><h2 class="legalArticleHeader"><span class="legalArticleValue">§ 21</span>. <span class="legalArticleTitle">Overføring av fangst</span></h2><article class="legalP" id="paragraf-21-ledd-1">Det kvantum som kan fanges av det enkelte fartøy kan ikke overføres til annet fartøy. Det er også forbudt å motta og lande kongekrabbe som er fanget av annet fartøy. Forbud i denne paragraf gjelder også kongekrabbe fanget utenfor det kvoteregulerte området.</article></article><article class="legalArticle" data-lovdata-URL="LTI/forskrift/2011-03-24-344/§22" data-name="§22" id="paragraf-22"><h2 class="legalArticleHeader"><span class="legalArticleValue">§ 22</span>. <span class="legalArticleTitle">Landing av fangst</span></h2><article class="legalP" id="paragraf-22-ledd-1">Kongekrabbe fanget i det kvoteregulerte området må landes innenfor det kvoteregulerte området.</article></article><article class="legalArticle" data-lovdata-URL="LTI/forskrift/2011-03-24-344/§23" data-name="§23" id="paragraf-23"><h2 class="legalArticleHeader"><span class="legalArticleValue">§ 23</span>. <span class="legalArticleTitle">Fangst i og utenfor kvoteregulert område</span></h2><article class="legalP" id="paragraf-23-ledd-1">For fartøy med adgang til å delta i fangst av kongekrabbe skal alt fangstkvantum fra det tidspunktet fartøyet starter fangst i det kvoteregulerte område, belastes fartøyets kvote. Fangsten anses startet når redskapen settes i sjøen.</article><article class="legalP" id="paragraf-23-ledd-2">Ved refordeling av kvote kan refordelt kvantum fanges innenfor det kvoteregulerte området.</article></article><article class="legalArticle" data-lovdata-URL="LTI/forskrift/2011-03-24-344/§24" data-name="§24" id="paragraf-24"><h2 class="legalArticleHeader"><span class="legalArticleValue">§ 24</span>. <span class="legalArticleTitle">Rapporteringsplikt per SMS</span></h2><article class="legalP" id="paragraf-24-ledd-1">Den som deltar i fangst av kongekrabbe i kvoteregulert område, skal sende melding til Fiskeridirektoratet region Finnmark per SMS (telefon 1933) når fartøy starter fangst i kvoteregulert område. Dette gjelder også ved oppstart av fangst etter en eventuell refordeling. Fangsten anses startet når redskapen settes i sjøen. Meldingen skal inneholde følgende elementer i angitt rekkefølge og med mellomrom:</article> <article class="defaultP" margin-top="true">«kkk»<p class="leddfortsettelse">«akt» når fangsten starter i kvoteregulert område,</p><p class="leddfortsettelse">Registreringsmerke</p><p class="leddfortsettelse">Navn på fartøyet</p><p class="leddfortsettelse">Dato og klokkeslett.</p></article></article><article class="legalArticle" data-lovdata-URL="LTI/forskrift/2011-03-24-344/§25" data-name="§25" id="paragraf-25"><h2 class="legalArticleHeader"><span class="legalArticleValue">§ 25</span>. <span class="legalArticleTitle">Forbud mot ombordproduksjon</span></h2><article class="legalP" id="paragraf-25-ledd-1">Ombordproduksjon av kongekrabbe er ikke tillatt.</article></article><article class="legalArticle" data-lovdata-URL="LTI/forskrift/2011-03-24-344/§26" data-name="§26" id="paragraf-26"><h2 class="legalArticleHeader"><span class="legalArticleValue">§ 26</span>. <span class="legalArticleTitle">Bifangst</span></h2><article class="legalP" id="paragraf-26-ledd-1">Ved fiske med bunngarn eller bunnline med fartøy registrert i merkeregisteret, og hvor eier av fartøyet og høvedsmannen er ført i fiskermanntallet, er det uten hinder av § 2 adgang til å ha inntil 5&#xa0;% bifangst av kongekrabbe i de enkelte fangster og per landing. Bifangst regnes av fangstens samlede vekt, inkludert vekten av kongekrabbe.</article><article class="legalP" id="paragraf-26-ledd-2">For fartøy med adgang til å delta i fangst av kongekrabbe i kvoteregulert område skal bifangst av kongekrabbe i medhold av første ledd trekkes fra fartøykvoten.</article><article class="legalP" id="paragraf-26-ledd-3">Fartøy som ikke har adgang til å delta i fangst av kongekrabbe i kvoteregulert område, og som har adgang til å ha bifangst av kongekrabbe i medhold av første ledd, kan ikke ha teiner ombord samtidig som det drives fiske med bunngarn eller bunnline. Det samme gjelder fartøy med adgang til å delta i fangst av kongekrabbe i kvoteregulert område som har fanget sin maksimalkvote/fartøykvote angitt i § 11 og § 12.</article></article><article class="legalArticle" data-lovdata-URL="LTI/forskrift/2011-03-24-344/§27" data-name="§27" id="paragraf-27"><h2 class="legalArticleHeader"><span class="legalArticleValue">§ 27</span>. <span class="legalArticleTitle">Rapportering av fangst</span></h2><article class="legalP" id="paragraf-27-ledd-1">Fangstdata skal registreres på skjema fastsatt av Fiskeridirektoratet. Rapporteringsskjema skal oppbevares om bord og forevises ved kontroll.</article><article class="legalP" id="paragraf-27-ledd-2">Utfylt skjema sendes Fiskeridirektoratet region Finnmark innen 14 dager etter endt måned med fangst.</article><article class="legalP" id="paragraf-27-ledd-3">Fartøy som bruker samleteiner for mellomlagring av fangst før levering, skal rapportere til Kystvaktsentralen på Sortland per telefon når slike teiner tas i bruk. Det skal samtidig gis opplysninger om hvor mange samleteiner som er benyttet og posisjon for disse.</article></article><article class="legalArticle" data-lovdata-URL="LTI/forskrift/2011-03-24-344/§28" data-name="§28" id="paragraf-28"><h2 class="legalArticleHeader"><span class="legalArticleValue">§ 28</span>. <span class="legalArticleTitle">Turistfiske</span></h2><article class="legalP" id="paragraf-28-ledd-1">Fiskeridirektoratet region Finnmark kan etter søknad gi tillatelse til fangst av kongekrabbe i turistfisket. Det er forbudt å omsette fangsten.</article><article class="legalP" id="paragraf-28-ledd-2">Fiskeridirektoratet region Finnmark fastsetter nærmere retningslinjer for turistfisket.</article><article class="legalP" id="paragraf-28-ledd-3">Fiskeridirektoratet er klageinstans.</article></article><article class="legalArticle" data-lovdata-URL="LTI/forskrift/2011-03-24-344/§29" data-name="§29" id="paragraf-29"><h2 class="legalArticleHeader"><span class="legalArticleValue">§ 29</span>. <span class="legalArticleTitle">Bemyndigelse</span></h2><article class="legalP" id="paragraf-29-ledd-1">Fiskeridirektoratet kan stoppe fangsten av kongekrabbe når kvoten på lytefri hannkrabbe er beregnet oppfisket.</article><article class="legalP" id="paragraf-29-ledd-2">Fiskeridirektoratet kan endre denne forskrift, og fastsette nærmere bestemmelser som er nødvendig for å oppnå en rasjonell og hensiktsmessig utøvelse eller gjennomføring av fangsten.</article></article><article class="legalArticle" data-lovdata-URL="LTI/forskrift/2011-03-24-344/§30" data-name="§30" id="paragraf-30"><h2 class="legalArticleHeader"><span class="legalArticleValue">§ 30</span>. <span class="legalArticleTitle">Straff</span></h2><article class="legalP" id="paragraf-30-ledd-1">Den som forsettlig eller uaktsomt overtrer bestemmelser gitt i eller i medhold av denne forskriften, straffes i henhold til lov 6. juni 2008 nr. 37 om forvaltning av viltlevande marine ressursar (havressurslova) § 60, § 61, § 62, § 64 og § 65, og lov 26. mars 1999 nr. 15 om retten til å delta i fiske og fangst (deltakerloven) § 31. På samme måte straffes medvirkning og forsøk.</article></article><article class="legalArticle" data-lovdata-URL="LTI/forskrift/2011-03-24-344/§31" data-name="§31" id="paragraf-31"><h2 class="legalArticleHeader"><span class="legalArticleValue">§ 31</span>. <span class="legalArticleTitle">Ikrafttredelse</span></h2><article class="legalP" id="paragraf-31-ledd-1">Denne forskriften trer i kraft 1. august 2011 og gjelder til og med 31. juli 2012.</article></article></main></body></html>