<!DOCTYPE html><html lang="no"><head><title>Forskrift om sanksjoner mot Libya</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2011-03-11-265</dd><dt class="dokid">DokumentID</dt><dd class="dokid">LTI/forskrift/2011-03-11-265</dd><dt class="ministry">Departement</dt><dd class="ministry"><ul><li>Utenriksdepartementet</li></ul></dd><dt class="publishedIn">Publisert i</dt><dd class="publishedIn">I 2011 hefte 3 s 382</dd><dt class="dateInForce">I kraft fra</dt><dd class="dateInForce">2011-03-11</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1968-06-07-4</li><li>lov/2001-04-27-14</li></ul></dd><dt class="dateOfPublication">Kunngjort</dt><dd class="dateOfPublication">2011-03-11 15:30</dd><dt class="journalNumber">Journalnummer</dt><dd class="journalNumber">2011-0184</dd><dt class="titleShort">Korttittel</dt><dd class="titleShort">Forskrift om sanksjoner mot Libya</dd><dt class="title">Tittel</dt><dd class="title">Forskrift om sanksjoner mot Libya</dd><dt class="miscInformation">Annet om dokumentet</dt><dd class="miscInformation"><strong>Hjemmel</strong>: Fastsatt ved kgl.res. 11. mars 2011 med hjemmel i lov 7. juni 1968 nr. 4 til gjennomføring av bindende vedtak av De Forente Nasjoners Sikkerhetsråd, jf. Sikkerhetsrådets resolusjon 1970 (2011) samt lov 27. april 2001 nr. 14 om iverksetjing av internasjonale, ikkje-militære tiltak i form av avbrot eller avgrensing av økonomisk eller anna samkvem med tredjestatar eller rørsler, jf. EUs rådsbeslutning 2011/137/FUSP. Fremmet av Utenriksdepartementet.</dd><dt class="refid">RefID</dt><dd class="refid">forskrift/2011-03-11-265</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om sanksjoner mot Libya<ul class="tocSubUl"><li>I<ul class="tocSubUl"><li>§ 2. Påbud om frysing og forbud mot å gjøre tilgjengelig midler mv. § 3. Fullmakt til å endre, suspendere eller oppheve forskriften § 4. Ikrafttredelse<ul class="tocSubUl"><li>§ 2. Påbud om frysing og forbud mot å gjøre tilgjengelig midler mv.</li><li>§ 3. Fullmakt til å endre, suspendere eller oppheve forskriften</li><li>§ 4. Ikrafttredelse</li></ul></li></ul></li><li>Vedlegg I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2011-03-11-265" id="dokument"><h1>Forskrift om sanksjoner mot Libya</h1><section class="section" data-name="kapI" id="kapittel-1" data-lovdata-URL="LTI/forskrift/2011-03-11-265/KAPITTEL_1"><h2 data-text-align="center">I</h2><article class="defaultP">Forskriftens tittel skal lyde:</article> <article class="defaultP" margin-top="true">Forskrift om sanksjoner mot Libya</article> <article class="defaultP" margin-top="true">§ 1 til § 4 med vedlegg skal lyde:</article><article class="futureLegalArticle" data-name="§1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 1</span>. <span class="legalArticleTitle">Forbud mot eksport, import og frakt av våpen og relatert materiell mv.</span></span><article class="legalP" id="kapittel-1-foreslåttparagraf-1-ledd-1">Det er forbudt for norske rettssubjekter og for enhver som befinner seg på norsk territorium å selge eller levere, direkte eller indirekte, våpen og relatert materiell av enhver type, inkludert ammunisjon, militære kjøretøy og militært utstyr, paramilitært utstyr og reservedeler til slikt materiell, til enhver fysisk eller juridisk person, enhet eller ethvert organ i Libya. Forbudet gjelder uansett om varene har norsk opprinnelse eller ikke. Likeledes er det forbudt for norskregistrert skip eller luftfartøy å frakte varer, materiell, utstyr eller teknologi som nevnt til Libya.</article><article class="legalP" id="kapittel-1-foreslåttparagraf-1-ledd-2">Det er forbudt for norske rettssubjekter og for enhver som befinner seg på norsk territorium å yte tjenester i form av teknisk trening eller bistand, finansiering eller annen bistand i forbindelse med militære aktiviteter, herunder å tilby leiesoldater, eller anskaffelse, fremstilling, vedlikehold eller bruk av våpen, materiell og utstyr som nevnt i første ledd til enhver fysisk eller juridisk person, enhet eller ethvert organ i Libya.</article><article class="legalP" id="kapittel-1-foreslåttparagraf-1-ledd-3">Som unntak fra forbundene i første og andre ledd kan Utenriksdepartementet, i samråd med Sanksjonskomiteen for Libya (Sanksjonskomiteen),<sup class="footnotereference" data-footnotereferencevalue="1" data-unique-footnote-counter="1">1</sup> gi tillatelse til<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-1-ledd-3-punkt-1"><article class="legalP" id="kapittel-1-foreslåttparagraf-1-ledd-3-punkt-1-ledd-1">levering av ikke-dødelig militært utstyr utelukkende beregnet til humanitære formål eller personlig beskyttelse,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-1-ledd-3-punkt-2"><article class="legalP" id="kapittel-1-foreslåttparagraf-1-ledd-3-punkt-2-ledd-1">midlertidig eksport av verneutstyr, som skuddsikre vester og hjelmer, til personlig bruk for personell som representerer FN, media, humanitære organisasjoner eller utviklingsorganisasjoner,</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-1-ledd-3-punkt-3"><article class="legalP" id="kapittel-1-foreslåttparagraf-1-ledd-3-punkt-3-ledd-1">annet salg eller levering av våpen og relatert materiell, eller å tilby bistand eller personell, dersom Sanksjonskomiteen har forhåndsgodkjent det.</article></article></li></ul></article><article class="legalP" id="kapittel-1-foreslåttparagraf-1-ledd-4">Det er forbudt for norske borgere å anskaffe fra Libya varer, materiell, utstyr, tjenester eller teknologi som nevnt i første ledd. Forbudet gjelder uavhengig av hvor varene, materiellet, utstyret eller teknologien har sin opprinnelse. Likeledes er det forbudt for norskregistrert skip eller luftfartøy å frakte varer, materiell, utstyr eller teknologi som nevnt i første ledd fra Libya.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Opprettet i henhold til Sikkerhetsrådets resolusjon 1970 (2011) artikkel 24.</article></footer><article class="legalArticle" data-lovdata-URL="LTI/forskrift/2011-03-11-265/§2" data-name="§2" id="kapittel-1-foreslåttparagraf-1-paragraf-1"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Påbud om frysing og forbud mot å gjøre tilgjengelig midler mv.</span></h3><article class="legalP" id="kapittel-1-foreslåttparagraf-1-paragraf-1-ledd-1">Midler og andre finansielle aktiva eller økonomiske ressurser som befinner seg i Norge og som direkte eller indirekte tilhører eller kontrolleres av personer nevnt i vedlegg I eller som senere blir listeført av Sanksjonskomiteen, eller personer eller enheter som opptrer på vegne av disse eller etter deres anvisning, eller eies eller kontrolleres av disse, skal fryses. Den som fryser et formuesgode skal straks underrette Utenriksdepartementet<sup class="footnotereference" data-footnotereferencevalue="1" data-unique-footnote-counter="1">1</sup> om dette.</article><article class="legalP" id="kapittel-1-foreslåttparagraf-1-paragraf-1-ledd-2">Det er forbudt for enhver å stille midler, finansielle aktiva eller økonomiske ressurser til rådighet for personer eller enheter som er angitt i første ledd.</article><article class="legalP" id="kapittel-1-foreslåttparagraf-1-paragraf-1-ledd-3">Som unntak fra påbudet i første ledd kan Utenriksdepartementet, i samråd med Sanksjonskomiteen, tillate at frosne midler og andre finansielle aktiva eller økonomiske ressurser frigjøres eller stilles til rådighet på slike vilkår som anses hensiktsmessige, etter å ha fastslått at de aktuelle midlene eller økonomiske ressursene:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-1-paragraf-1-ledd-3-punkt-1"><article class="legalP" id="kapittel-1-foreslåttparagraf-1-paragraf-1-ledd-3-punkt-1-ledd-1">er nødvendige for å dekke grunnleggende kostnader, herunder betaling av matvarer, husleie eller pantelån knyttet til bolig, medisiner og medisinsk behandling, skatt, lovpliktige forsikringspremier og avgifter for offentlige tjenester,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-1-paragraf-1-ledd-3-punkt-2"><article class="legalP" id="kapittel-1-foreslåttparagraf-1-paragraf-1-ledd-3-punkt-2-ledd-1">utelukkende er ment for betaling av rimelige honorarer og refusjon av utgifter i forbindelse med juridisk bistand,</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-1-paragraf-1-ledd-3-punkt-3"><article class="legalP" id="kapittel-1-foreslåttparagraf-1-paragraf-1-ledd-3-punkt-3-ledd-1">utelukkende er ment for betaling av avgifter eller tjenestegebyr for rutinemessig oppbevaring eller forvaltning av frosne midler eller økonomiske ressurser,</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-1-paragraf-1-ledd-3-punkt-4"><article class="legalP" id="kapittel-1-foreslåttparagraf-1-paragraf-1-ledd-3-punkt-4-ledd-1">er nødvendige for å dekke ekstraordinære utgifter,</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-1-paragraf-1-ledd-3-punkt-5"><article class="legalP" id="kapittel-1-foreslåttparagraf-1-paragraf-1-ledd-3-punkt-5-ledd-1">er nødvendige for innfrielse av en panteheftelse hvor det aktuelle formuesgodet var gjenstand for pantsettelse før fryspålegget trådte i kraft, og midlene ikke tilfaller personer eller enheter angitt i første ledd, eller</article></article></li><li data-li-identifier="f)" data-name="f)"><article class="listArticle" id="kapittel-1-foreslåttparagraf-1-paragraf-1-ledd-3-punkt-6"><article class="legalP" id="kapittel-1-foreslåttparagraf-1-paragraf-1-ledd-3-punkt-6-ledd-1">er nødvendige for oppfyllelse av en dom, forutsatt at dommen ble avsagt før fryspålegget trådte i kraft og formuesgodet ikke tilfaller personer eller enheter angitt i første ledd.</article></article></li></ul></article><article class="legalP" id="kapittel-1-foreslåttparagraf-1-paragraf-1-ledd-4">Bestemmelsen i annet ledd får ikke anvendelse på tilskudd til frosne kontoer i form av<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-1-paragraf-1-ledd-4-punkt-1"><article class="legalP" id="kapittel-1-foreslåttparagraf-1-paragraf-1-ledd-4-punkt-1-ledd-1">renter eller andre inntekter på disse kontoene, eller</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-1-paragraf-1-ledd-4-punkt-2"><article class="legalP" id="kapittel-1-foreslåttparagraf-1-paragraf-1-ledd-4-punkt-2-ledd-1">betalinger i henhold til kontrakter, avtaler eller forpliktelser som er inngått eller har oppstått forut for den dato da disse kontoene ble gjenstand for påbud om frysing i henhold til første ledd,</article></article></li></ul><p class="leddfortsettelse">forutsatt at slike renter, andre inntekter og betalinger fortsatt omfattes av fryspåbudet i første ledd.</p></article><footer class="footnotes"><article class="footnote" data-name="1" data-unique-footnote-counter="2"><span class="footnoteLabel">1</span> Seksjon for humanitær- og strafferett.</article></footer></article><article class="legalArticle" data-lovdata-URL="LTI/forskrift/2011-03-11-265/§3" data-name="§3" id="kapittel-1-foreslåttparagraf-1-paragraf-2"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Fullmakt til å endre, suspendere eller oppheve forskriften</span></h3><article class="legalP" id="kapittel-1-foreslåttparagraf-1-paragraf-2-ledd-1">Utenriksdepartementet gis fullmakt til å endre, suspendere eller oppheve denne forskriften med vedlegg.</article></article><article class="legalArticle" data-lovdata-URL="LTI/forskrift/2011-03-11-265/§4" data-name="§4" id="kapittel-1-foreslåttparagraf-1-paragraf-3"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Ikrafttredelse</span></h3><article class="legalP" id="kapittel-1-foreslåttparagraf-1-paragraf-3-ledd-1">Denne forskriften trer i kraft straks.</article></article></article></section><section class="section" data-name="vedleggI" id="kapittel-2" data-lovdata-URL="LTI/forskrift/2011-03-11-265/KAPITTEL_2"><h2>Vedlegg I</h2><article class="defaultP">Liste over personer referert til i § 2 <table><thead><tr><th data-text-align="left" data-vertical-align="top" /><th data-text-align="left" data-vertical-align="top"><i>Navn</i></th><th data-text-align="left" data-vertical-align="top"><i>Identifiserende informasjon</i></th><th data-text-align="left" data-vertical-align="top"><i>Grunnlag</i></th><th data-text-align="left" data-vertical-align="top"><i>Dato for FNs listeføring</i></th></tr></thead><tbody><tr><td data-text-align="left" data-vertical-align="top">1.</td><td data-text-align="left" data-vertical-align="top">Qadhafi, Aisha<br />Muammar</td><td data-text-align="left" data-vertical-align="top">Date of birth: 1978.<br />Place of birth: Tripoli,<br />Libya.</td><td data-text-align="left" data-vertical-align="top">Daughter of Muammar Qadhafi.<br />Closeness of association with regime.</td><td data-text-align="left" data-vertical-align="top">26.02.2011</td></tr><tr><td data-text-align="left" data-vertical-align="top">2.</td><td data-text-align="left" data-vertical-align="top">Qadhafi, Hannibal<br />Muammar</td><td data-text-align="left" data-vertical-align="top">Passport number:<br />B/002210. Date of birth: 20/09/1975.<br />Place of birth: Tripoli, Libya.</td><td data-text-align="left" data-vertical-align="top">Son of Muammar Qadhafi.<br />Closeness of association with regime.</td><td data-text-align="left" data-vertical-align="top">26.02.2011</td></tr><tr><td data-text-align="left" data-vertical-align="top">3.</td><td data-text-align="left" data-vertical-align="top">Qadhafi, Khamis<br />Muammar</td><td data-text-align="left" data-vertical-align="top">Date of birth: 1978.<br />Place of birth: Tripoli, Libya.</td><td data-text-align="left" data-vertical-align="top">Son of Muammar Qadhafi.<br />Closeness of association with regime. Command of military units involved in repression of demonstrations.</td><td data-text-align="left" data-vertical-align="top">26.02.2011</td></tr><tr><td data-text-align="left" data-vertical-align="top">4.</td><td data-text-align="left" data-vertical-align="top">Qadhafi,<br />Muammar<br />Mohammed Abu Minyar</td><td data-text-align="left" data-vertical-align="top">Date of birth: 1942.<br />Place of birth: Sirte, Libya.</td><td data-text-align="left" data-vertical-align="top">Leader of the Revolution, Supreme Commander of Armed Forces.<br />Responsibility for ordering repression of demonstrations, human rights abuses.</td><td data-text-align="left" data-vertical-align="top">26.02.2011</td></tr><tr><td data-text-align="left" data-vertical-align="top">5.</td><td data-text-align="left" data-vertical-align="top">Qadhafi, Mutassim</td><td data-text-align="left" data-vertical-align="top">Date of birth: 1976.<br />Place of birth: Tripoli, Libya.</td><td data-text-align="left" data-vertical-align="top">National Security Adviser. Son of Muammar Qadhafi. Closeness of association with regime.</td><td data-text-align="left" data-vertical-align="top">26.02.2011</td></tr><tr><td data-text-align="left" data-vertical-align="top">6.</td><td data-text-align="left" data-vertical-align="top">Qadhafi, Saif al-Islam</td><td data-text-align="left" data-vertical-align="top">Passport number:<br />B014995. Date of birth: 25/06/1972.<br />Place of birth: Tripoli, Libya.</td><td data-text-align="left" data-vertical-align="top">Director, Qadhafi Foundation. Son of Muammar Qadhafi. Closeness of association with regime. Inflammatory public statements encouraging violence against demonstrators.</td><td data-text-align="left" data-vertical-align="top">26.02.2011</td></tr></tbody></table></article></section><section class="section" data-name="kapII" id="kapittel-3" data-lovdata-URL="LTI/forskrift/2011-03-11-265/KAPITTEL_3"><h2 data-text-align="center">II</h2><article class="legalP" id="kapittel-3-ledd-1">Forskriften trer i kraft straks.</article></section></main></body></html>