<!DOCTYPE html><html lang="no"><head><title>Forskrift om endring i forskrift om utøvelse av fisket i sjøen</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2011-09-02-1000</dd><dt class="dokid">DokumentID</dt><dd class="dokid">LTI/forskrift/2011-09-02-1000</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">I 2011 hefte 9 s 1290</dd><dt class="dateInForce">I kraft fra</dt><dd class="dateInForce">2011-09-02</dd><dt class="changesToDocuments">Endrer</dt><dd class="changesToDocuments"><ul><li>forskrift/2004-12-22-1878</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2008-06-06-37/§16</li><li>forskrift/2004-12-22-1878/§98</li><li>lov/1976-12-17-91/§4</li><li>lov/1976-12-17-91/§6</li><li>forskrift/1977-05-13-2/§14</li></ul></dd><dt class="dateOfPublication">Kunngjort</dt><dd class="dateOfPublication">2011-10-11 14:55</dd><dt class="journalNumber">Journalnummer</dt><dd class="journalNumber">2011-0705</dd><dt class="titleShort">Korttittel</dt><dd class="titleShort">Endr. i forskrift om utøvelse av fisket i sjøen</dd><dt class="title">Tittel</dt><dd class="title">Forskrift om endring i forskrift om utøvelse av fisket i sjøen</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Fiskeridirektoratet 2. september 2011 med hjemmel i lov 6. juni 2008 nr. 37 om forvaltning av viltlevande marine ressursar (havressurslova) § 16, forskrift 22. desember 2004 nr. 1878 om utøvelse av fisket i sjøen § 98, lov 17. desember 1976 nr. 91 om Norges økonomiske sone § 4 og § 6 og forskrift 13. mai 1977 nr. 2 om utlendingers fiske og fangst mv. i Norges økonomiske sone og landinger til norsk havn § 14.</dd><dt class="refid">RefID</dt><dd class="refid">forskrift/2011-09-02-1000</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om utøvelse av fisket i sjøen<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2011-09-02-1000" id="dokument"><h1>Forskrift om endring i forskrift om utøvelse av fisket i sjøen</h1><section class="section" data-name="kapI" id="kapittel-1" data-lovdata-URL="LTI/forskrift/2011-09-02-1000/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 22. desember 2004 nr. 1878 om utøvelse av fisket i sjøen gjøres følgene endringer:</article> <article class="defaultP" margin-top="true">1. § 34c første ledd (endret) skal lyde:</article><article class="legalP" id="kapittel-1-ledd-2">Fiskeridirektoratet kan gjøre unntak fra fredningstiden for hummer, jf. § 34a første, tredje og fjerde ledd, og tillate fangst av rognhummer når det er nødvendig for etablering av akvakultur med hummer og slik fangst vurderes å være forsvarlig ut fra hummerbestandens tilstand i det aktuelle området. Det kan også gjøres unntak fra § 33 første ledd. Tillatelse kan kun gis til innehaver av tillatelse til å drive oppdrett av hummer.</article> <article class="defaultP" margin-top="true">2. Spesifikasjonen «Utforming og innmontering av snurrevadpose med kvadratiske masker» (Vedlegg 1) som vist til i § 3 nr. 1 bokstav b skal lyde:</article><span class="futuretitle" id="kapittel-1-foreslåttittel-1">Vedlegg 1. Utforming og innmontering av snurrevadpose med kvadratiske masker</span><article class="legalP" id="kapittel-1-ledd-3">En snurrevadpose med kvadratiske masker kan enten være en to- eller firepanelspose. En topanelspose består av to identiske panel – et overpanel og et underpanel. En firepanelspose består av identiske over- og underpanel samt to kileformete sidepanel. Det er valgfritt hvorvidt en vil bruke to- eller firepanelsposer.</article> <article class="defaultP" margin-top="true"><i>Topanels snurrevadposer</i> (type I, figur)</article><article class="legalP" id="kapittel-1-ledd-4">Topanels snurrevadposer består av ett underpanel og ett overpanel som skal være identiske. Posen skal bestå av A) forpart, B) seksjon med kvadratiske masker og C), løft som beskrevet under og illustrert i figur.</article> <article class="defaultP" margin-top="true"><i>Forpart</i></article><article class="legalP" id="kapittel-1-ledd-5">I fremste del av snurrevadposen skal det monteres et panel med vanlig masker i polyethylen (PE). Det kan benyttes enkel eller dobbel tråd, med diameter på maks. 2&#xa0;x&#xa0;5 mm, alternativt 3&#xa0;x&#xa0;3,2 mm. Seksjonen skal være 5–8 masker lang, og ha en minimum maskevidde på 130 mm. Maskene i panelets bakpart skal maskebindes mot kvadratmaskeseksjonen; en maske mot hver langsgående stolpe i kvadratmaskeseksjonen: bredden på forparten i form av antall masker er derfor gitt ved antall stolper i kvadratmaskeseksjonen.</article><article class="legalP" id="kapittel-1-ledd-6">Sammenføyningen med snurrevadens ordinære forlengelse kan enten skje ved maskebinding, eller at det benyttes et tau av for eksempel flat/rundflettet nylon 6–10 mm. Dersom det benyttes et slikt tau, skal det ha en lengde på minimum 70&#xa0;% av strekt bredde på forparten. Tauet skal fordeles jevnt over forlengelsen og forpartens masker.</article> <article class="defaultP" margin-top="true"><i>Seksjon med kvadratiske masker</i></article><article class="legalP" id="kapittel-1-ledd-7">Panel med kvadratiske masker skal lages av flettet knuteløst nett av enten polyamid (PA), polyethylen (PE), polypropylen (PP) eller polyester (PES). Minimum maskevidde i denne seksjonen skal være 125 mm. Det skal benyttes enkel, flettet tråd med tykkelse opp til 7,5 mm.</article><article class="legalP" id="kapittel-1-ledd-8">Over- eller underpanelet med kvadratiske masker skal ha en lengde på minimum 12,5 meter, og en bredde på minimum 40 «frie» masker og maksimum 50 «frie» masker.</article><article class="legalP" id="kapittel-1-ledd-9">Uavhengig av kvadratmaskepanelenes lengde og bredde målt i meter, skal<ul class="defaultList"><li data-li-identifier="-" data-name="-"><article class="listArticle" id="kapittel-1-ledd-9-punkt-1"><article class="legalP" id="kapittel-1-ledd-9-punkt-1-ledd-1">over og underpanelet av kvadratmasker være identiske i lengde og bredde.</article></article></li><li data-li-identifier="-" data-name="-"><article class="listArticle" id="kapittel-1-ledd-9-punkt-2"><article class="legalP" id="kapittel-1-ledd-9-punkt-2-ledd-1">bredde på kvadratmaskepanelet i over- og underpanel i form av «frie» masker være det samme i hele posens lengde.</article></article></li><li data-li-identifier="-" data-name="-"><article class="listArticle" id="kapittel-1-ledd-9-punkt-3"><article class="legalP" id="kapittel-1-ledd-9-punkt-3-ledd-1">lengden av panelene av kvadratmasker i form av antall masker skal være det samme over hele panelet.</article></article></li></ul></article><article class="legalP" id="kapittel-1-ledd-10">Panelet med kvadratiske masker lages ved at nettet skjæres stolperett (AB-kutt) og sammenføyes med forpart og løft slik at stolpene kun går på tvers og langs av posen (se figur). Dersom seksjonen av kvadratmasker til over- og underpanel lages av ett sammenhengende nettstykke, skal det lages en «falsk» leis bestående av to stolper i tverretningen slik at posen får to like panel. Samtlige stolperekker som går på tvers av posen skal danne sammenhengende hele sirkler, det vil si at stolpene ligger overfor hverandre i sideleisen.</article> <article class="defaultP" margin-top="true"><i>Løft</i></article><article class="legalP" id="kapittel-1-ledd-11">I bakkant av seksjon med kvadratmasker skal det monteres et over/under panel med vanlige masker som skal danne snurrevadposens løft. Det kan benyttes enkel eller dobbeltråd, maksimum 2&#xa0;x&#xa0;6 mm eller enkel 8 mm tykkelse. Løftets totale lengde kan være inntil 14 masker, og ha en bredde på inntil 40 «frie» masker. Maskevidden i løftet skal være minimum 130 mm. Overskytende stolper i kvadratmaskeseksjonen skal fordeles (»beites») jevnt over løftets omkrets.</article><article class="legalP" id="kapittel-1-ledd-12">Under fiske skal løftet snøres sammen mellom løftestroppens ringer og sammenføyning løft/kvadratmaskeseksjon. (Se figur)</article> <article class="defaultP" margin-top="true"><i>Firepanels snurrevadposer</i> (type I og II, figur)</article><article class="legalP" id="kapittel-1-ledd-13">Firepanels snurrevadposer skal ha samme over- og underpanel som topanels snurrevadposer men skal i tillegg ha sidepanel mellom over- og underpanelet, et på hver side av posen. Posen skal bestå av A) forpart med sidepanel, B) seksjon med kvadratiske masker med kileformete sidepanel og C), løft som beskrevet under og illustrert i figur.</article> <article class="defaultP" margin-top="true"><i>Kileformet sidepanel</i></article><article class="legalP" id="kapittel-1-ledd-14">Sidepanelene består av to deler, en rettskåret forpart som skal ha samme lengde som snurrevadposens forpart, og et kileformet panel som skal ha samme totale lengde som seksjon med kvadratiske masker. Forparten skal lages av samme nettype som forpart i over/underpanel og ha en bredde på totalt 25 masker og maksimum 21 «frie» masker, det vil si at det må tas inn minimum to masker i hver leis når sidepanelene sammenføyes med over- og underpanelet. Den kileformete delen av sidepanelene skal være laget av vanlige masker (diamantmasker) og ha samme materiale som i kvadratmaskedelen. Den skal ha en bredde i forpart på totalt 25 masker og maksimalt 21 «frie» masker. Kilens bredde i bakkant skal være totalt 4 masker og 1 eller ingen «frie» masker. Kilen avsluttes jevnt med og i bakkant av seksjon med kvadratmasker. Her settes det et kraftig bendsel som innbefatter alle tre panelene på hver side (over to stolper fra overpanel pluss de siste fire maskene i sidepanelet pluss to stolper fra underpanelet).</article> <article class="defaultP" margin-top="true"><i>Figur</i></article> <article class="defaultP" margin-top="true">(pdf)</article></section><section class="section" data-name="kapII" id="kapittel-2" data-lovdata-URL="LTI/forskrift/2011-09-02-1000/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Denne forskriften trer i kraft straks.</article></section></main></body></html>