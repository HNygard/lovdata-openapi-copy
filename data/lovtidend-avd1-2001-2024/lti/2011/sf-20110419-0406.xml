<!DOCTYPE html><html lang="no"><head><title>Forskrift om adgang for ungdom til å delta i fisket i 2011 (ungdomsfiskeordningen)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2011-04-19-406</dd><dt class="dokid">DokumentID</dt><dd class="dokid">LTI/forskrift/2011-04-19-406</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">I 2011 hefte 4 s 567</dd><dt class="dateInForce">I kraft fra</dt><dd class="dateInForce">2011-05-01 – 2011-08-12</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2008-06-06-37/§11</li><li>lov/2008-06-06-37/§16</li></ul></dd><dt class="dateOfPublication">Kunngjort</dt><dd class="dateOfPublication">2011-04-20 10:10</dd><dt class="journalNumber">Journalnummer</dt><dd class="journalNumber">2011-0289</dd><dt class="titleShort">Korttittel</dt><dd class="titleShort">Ungdomsfiskeordningen</dd><dt class="title">Tittel</dt><dd class="title">Forskrift om adgang for ungdom til å delta i fisket i 2011 (ungdomsfiskeordningen)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Fiskeri- og kystdepartementet 19. april 2011 med hjemmel i lov 6. juni 2008 nr. 37 om forvaltning av viltlevande marine ressursar (havressurslova) § 11 og § 16.</dd><dt class="refid">RefID</dt><dd class="refid">forskrift/2011-04-19-406</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om adgang for ungdom til å delta i fisket i 2011 (ungdomsfiskeordningen)<ul class="tocSubUl"><li>§ 1. Ungdomsfiskeordningen</li><li>§ 2. Vilkår for deltakelse</li><li>§ 3. Registrering</li><li>§ 4. Redskapsbegrensning</li><li>§ 5. Blåkveite</li><li>§ 6. Levering av fangst</li><li>§ 7. Straff</li><li>§ 8. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2011-04-19-406" id="dokument"><h1>Forskrift om adgang for ungdom til å delta i fisket i 2011 (ungdomsfiskeordningen)</h1><article class="legalArticle" data-lovdata-URL="LTI/forskrift/2011-04-19-406/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Ungdomsfiskeordningen</span></h2><article class="legalP" id="paragraf-1-ledd-1">Denne forskrift regulerer adgang for ungdom til å delta i de fiskerier som omfattes av forskrift 12. november 2010 nr. 1420 om adgang til å delta i kystfartøygruppens fiske for 2011.</article><article class="legalP" id="paragraf-1-ledd-2">Ungdomsfiskeordningen gjelder i perioden fra og med mandag 20. juni 2011 til og med fredag 12. august 2011.</article><article class="legalP" id="paragraf-1-ledd-3">Ungdomsfiskeordningen i fiske etter rognkjeks gjelder i perioden fra og med søndag 1. mai 2011 til og med mandag 20. juni 2011 vest for 26° Ø, og i perioden fra og med søndag 1. mai 2011 til og med tirsdag 5. juli 2011 i Finnmark øst for 26° Ø.</article><article class="legalP" id="paragraf-1-ledd-4">Den som er registrert som deltaker i ungdomsfiskeordningen må selv stå ombord og delta i utøvelsen av fisket.</article><article class="legalP" id="paragraf-1-ledd-5">Begrensninger i kvoteutnyttelse fastsatt i reguleringene av de fiskerier som omfattes av ungdomsfiskeordningen gjelder ikke for fiske etter denne forskrift.</article><article class="legalP" id="paragraf-1-ledd-6">Begrensninger for fangst av torsk (§ 2) og rognkjeks (§ 4) i forskrift om begrensninger i fisket etter torsk, rognkjeks, makrell og kongekrabbe med ikke-merkeregistrerte fartøy eller fra land gjelder ikke for fiske etter denne forskrift.</article><article class="legalP" id="paragraf-1-ledd-7">Innenfor ungdomsfiskeordningen kan det per fartøy og per person fiskes og landes et kvantum som tilsvarer inntil 600 kg utilvirket rognkjeksrogn.</article><article class="legalP" id="paragraf-1-ledd-8">Innenfor ungdomsfiskeordningen kan det per person og per fartøy ikke omsettes fangst for mer enn 50&#xa0;000 kroner. Fiskeridirektoratets regionkontor kan likevel gi tillatelse til at det fiskes for mer enn 50&#xa0;000 kroner per fartøy, men ikke per person, dersom det fiskes fra merkeregistrert fartøy i et opplegg arrangert av en kommune.</article></article><article class="legalArticle" data-lovdata-URL="LTI/forskrift/2011-04-19-406/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Vilkår for deltakelse</span></h2><article class="legalP" id="paragraf-2-ledd-1">Den som skal delta i ungdomsfiskeordningen etter denne forskrift, må fylle 12 år senest i 2011, men ikke være fylt 25 år på forskriftens ikrafttredelsestidspunkt.</article><article class="legalP" id="paragraf-2-ledd-2">Adgang til å delta i ungdomsfiskeordningen etter første ledd gjelder ikke for manntallsførte fiskere.</article><article class="legalP" id="paragraf-2-ledd-3">For å delta i ungdomsfiskeordningen i fiske etter rognkjeks i Nordland, Troms og Finnmark må fartøyet være mindre enn 6 meter største lengde.</article></article><article class="legalArticle" data-lovdata-URL="LTI/forskrift/2011-04-19-406/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Registrering</span></h2><article class="legalP" id="paragraf-3-ledd-1">Den som skal delta i ungdomsfiskeordningen må registreres ved Fiskeridirektoratets regionkontor for tildeling av deltakernummer.</article></article><article class="legalArticle" data-lovdata-URL="LTI/forskrift/2011-04-19-406/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Redskapsbegrensning</span></h2><article class="legalP" id="paragraf-4-ledd-1">Med mindre annet er fastsatt, kan fisket drives med følgende redskaper:<ul class="defaultList"><li data-li-identifier="a)" data-name="a)"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">Stang og håndsnøre, og</article></article></li><li data-li-identifier="b)" data-name="b)"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">en juksamaskin, og</article></article></li><li data-li-identifier="c)" data-name="c)"><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">garn med samlet lengde på inntil 210 meter, og</article></article></li><li data-li-identifier="d)" data-name="d)"><article class="listArticle" id="paragraf-4-ledd-1-punkt-4"><article class="legalP" id="paragraf-4-ledd-1-punkt-4-ledd-1">liner med inntil 300 angler, og</article></article></li><li data-li-identifier="e)" data-name="e)"><article class="listArticle" id="paragraf-4-ledd-1-punkt-5"><article class="legalP" id="paragraf-4-ledd-1-punkt-5-ledd-1">inntil 20 teiner eller ruser.</article></article></li></ul></article><article class="legalP" id="paragraf-4-ledd-2">I fiske der ungdomsfiskeordningen benyttes kan det fra det enkelte fartøy ikke fiskes med større antall redskap enn nevnt i første ledd. Merkeregistrerte fiskefartøy kan ikke nyttes til ordinær drift eller ha redskap i sjøen utover redskapsbegrensningen nevnt i første ledd i perioden fra fartøyet første gang benyttes i ungdomsfiskeordningen til siste fangst er levert. Fiskeridirektoratets regionkontor kan likevel gi tillatelse til at det fiskes med større redskapsmengde per fartøy, men ikke per person, dersom det fiskes fra merkeregistrert fartøy i et opplegg arrangert av en kommune.</article></article><article class="legalArticle" data-lovdata-URL="LTI/forskrift/2011-04-19-406/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Blåkveite</span></h2><article class="legalP" id="paragraf-5-ledd-1">Det er ikke tillatt å ha mer enn inntil 5&#xa0;% bifangst av blåkveite av fangsten ombord til enhver tid og av landet fangst.</article></article><article class="legalArticle" data-lovdata-URL="LTI/forskrift/2011-04-19-406/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Levering av fangst</span></h2><article class="legalP" id="paragraf-6-ledd-1">Det er forbudt å motta og levere fangst fisket av annet fartøy.</article><article class="legalP" id="paragraf-6-ledd-2">Fangst kan bare leveres til godkjent kjøper. Kjøper skal skrive ut landingsseddel/sluttseddel etter salgslagets bestemmelser spesifisert på art straks etter levering. Seddelen skal undertegnes av kjøper og fisker før denne forlater mottaksstedet. I rubrikken for registreringsmerke påføres det nummer som er tildelt av Fiskeridirektoratet.</article></article><article class="legalArticle" data-lovdata-URL="LTI/forskrift/2011-04-19-406/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Straff</span></h2><article class="legalP" id="paragraf-7-ledd-1">Den som forsettlig eller uaktsomt overtrer bestemmelser gitt i eller i medhold av denne forskrift straffes i henhold til lov 6. juni 2008 nr. 37 om forvaltning av viltlevande marine ressursar § 61 og § 64. På samme måte straffes medvirkning og forsøk.</article></article><article class="legalArticle" data-lovdata-URL="LTI/forskrift/2011-04-19-406/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse</span></h2><article class="legalP" id="paragraf-8-ledd-1">Denne forskrift trer i kraft 1. mai 2011 og gjelder til og med 12. august 2011.</article></article></main></body></html>