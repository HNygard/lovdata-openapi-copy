<!DOCTYPE html><html lang="no"><head><title>Forskrift om eksamen og studierett ved Haraldsplass diakonale høgskole</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2011-05-30-1012</dd><dt class="dokid">DokumentID</dt><dd class="dokid">LTI/forskrift/2011-05-30-1012</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="publishedIn">Publisert i</dt><dd class="publishedIn">I 2011 hefte 9 s 1295</dd><dt class="dateInForce">I kraft fra</dt><dd class="dateInForce">2011-08-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2005-12-12-1444</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-9</li><li>lov/2005-04-01-15/§3-10</li><li>lov/2005-04-01-15/§4-7</li><li>lov/2005-04-01-15/§4-8</li></ul></dd><dt class="dateOfPublication">Kunngjort</dt><dd class="dateOfPublication">2011-10-14 14:05</dd><dt class="journalNumber">Journalnummer</dt><dd class="journalNumber">2011-0768</dd><dt class="titleShort">Korttittel</dt><dd class="titleShort">Forskrift om eksamen ved HDH</dd><dt class="title">Tittel</dt><dd class="title">Forskrift om eksamen og studierett ved Haraldsplass diakonale høgskole</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av høgskolestyret ved Haraldsplass diakonale høgskole 30. mai 2011 med hjemmel i lov 1. april 2005 nr. 15 om universiteter og høyskole (universitets- og høyskoleloven) § 3-9 og § 3-10, samt § 4-7 og § 4-8.</dd><dt class="refid">RefID</dt><dd class="refid">forskrift/2011-05-30-1012</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om eksamen og studierett ved Haraldsplass diakonale høgskole<ul class="tocSubUl"><li>§ 1. Forskriftens virkeområde</li><li>§ 2. Definisjoner i denne forskrift</li><li>§ 3. Adgang og oppmelding til eksamen, forprøve og praksisperiode</li><li>§ 4. Oppnevning av sensorer</li><li>§ 5. Målform</li><li>§ 6. Uteblivelse og trekk fra eksamen og forprøve</li><li>§ 7. Tilrettelegging av eksamen under særskilte vilkår</li><li>§ 8. Tillatte hjelpemidler ved eksamen</li><li>§ 9. Karakterfastsetting og kunngjøring av eksamensresultat</li><li>§ 10. Begrunnelse for og klage over karakterfastsetting</li><li>§ 11. Studierett og rett til å gå opp til eksamen</li><li>§ 12. Privatister</li><li>§ 13. Annullering av prøve eller oppgave, utestenging fra eksamen</li><li>§ 14. Utfyllende regler til eksamensforskriften</li><li>§ 15. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2011-05-30-1012" id="dokument"><h1>Forskrift om eksamen og studierett ved Haraldsplass diakonale høgskole</h1><article class="legalArticle" data-lovdata-URL="LTI/forskrift/2011-05-30-1012/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Forskriftens virkeområde</span></h2><article class="legalP" id="paragraf-1-ledd-1">Denne forskriften gjelder for alle eksamener, arbeidskrav, prøver, forprøver og praksisperioder ved høgskolen. De ulike eksamener og forprøver er nærmere beskrevet i fagplanen/studieplanene/studieplanene. Her er også angitt tidsrammer og hvilke hjelpemidler som kan være tillatt å ta med til eksamenslokalet.</article><article class="legalP" id="paragraf-1-ledd-2">Dersom det ikke er samsvar mellom denne forskriften og rammeplanen for utdanning, gjelder rammeplanen fremfor forskriften.</article></article><article class="legalArticle" data-lovdata-URL="LTI/forskrift/2011-05-30-1012/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner i denne forskrift</span></h2> <article class="defaultP" margin-top="true"><i>Arbeidskrav</i></article><article class="legalP" id="paragraf-2-ledd-1">Prøve, innleveringsarbeid, laboratorieøving, prosjektarbeid eller andre krav som må være godkjent før studenten kan fremstille seg til eksamen, gå ut i praksisstudier eller fortsette med normal studieprogresjon, men der resultatet ikke inngår i endelig karakter.</article> <article class="defaultP" margin-top="true"><i>Avdelingsleder</i></article><article class="legalP" id="paragraf-2-ledd-2">Leder for utdanningsavdeling ved høgskolen.</article> <article class="defaultP" margin-top="true"><i>Emne</i></article><article class="legalP" id="paragraf-2-ledd-3">Den minste studiepoenggivende enhet som kan inngå i et studium.</article> <article class="defaultP" margin-top="true"><i>Emnebeskrivelse</i></article><article class="legalP" id="paragraf-2-ledd-4">En emnebeskrivelse angir blant annet emnets omfang, forventet læringsutbytte, innhold, læringsaktiviteter, arbeidskrav, forkunnskapskrav, vurderingsformer, karakterregel, hjelpemidler ved eksamen og litteraturliste. Emnebeskrivelser inngår i én eller flere studieplaner.</article> <article class="defaultP" margin-top="true"><i>Studiepoeng</i></article><article class="legalP" id="paragraf-2-ledd-5">Mål på omfang av et emne eller andre typer studieenheter, der et fullt studieår er normert til 60 studiepoeng.</article> <article class="defaultP" margin-top="true"><i>Studieprogram</i></article><article class="legalP" id="paragraf-2-ledd-6">Begrepet anvendes om studieløp som det er særskilt opptak til, som har et definert innhold i henhold til studieplan, og som fører fram til en avsluttet eksamen eller grad. Et studieprogram er som regel sammensatt av flere emner.</article> <article class="defaultP" margin-top="true"><i>Utdanningsplan</i></article><article class="legalP" id="paragraf-2-ledd-7">Utdanningsplan er en avtalt plan mellom høyskolen og student tatt opp til et studieprogram med omfang av 60 studiepoeng eller mer.</article> <article class="defaultP" margin-top="true"><i>Vurderingsform</i></article><article class="legalP" id="paragraf-2-ledd-8">Den enkelte eksamen/deleksamen som gir grunnlag for bedømmelse/sensurering i det enkelte emne. Når flere vurderingsformer benyttes i ett og samme emne, brukes også samlebetegnelsen vurderingsordning. Se eksamen.</article> <article class="defaultP" margin-top="true"><i>Student</i></article><article class="legalP" id="paragraf-2-ledd-9">En person som er tatt opp til et studium eller et fag ved Haraldsplass diakonale høgskole, jf. lov om universiteter og høyskoler § 3-6 og § 3-7.</article> <article class="defaultP" margin-top="true"><i>Privatist</i></article><article class="legalP" id="paragraf-2-ledd-10">En person som går opp til eksamen etter lov om universiteter og høgskoler § 3-10, og som ikke er opptatt ved faget eller studiet.</article> <article class="defaultP" margin-top="true"><i>Eksamen</i></article><article class="legalP" id="paragraf-2-ledd-11">Skriftlig, muntlig eller praktisk prøving av kunnskaper og ferdigheter etter rammeplaners og fagplaners regler for eksamen. Eksamen gir grunnlag for fastsettelse av selvstendig karakter på vitnemålet. De enkelte eksamener er nærmere beskrevet i fagplanen/studieplanene.</article> <article class="defaultP" margin-top="true"><i>Skriftlig eksamen</i></article><article class="legalP" id="paragraf-2-ledd-12">Individuell, skriftlig prøving av kunnskaper i et fag eller del av fag, der eksamen finner sted under tilsyn i anvist lokale, hjemmeeksamen i gruppe eller individuelt.</article> <article class="defaultP" margin-top="true"><i>Muntlig eksamen</i></article><article class="legalP" id="paragraf-2-ledd-13">Muntlig, individuell prøving av kunnskaper og ferdigheter.</article> <article class="defaultP" margin-top="true"><i>Ordinær eksamen</i></article><article class="legalP" id="paragraf-2-ledd-14">Den første eksamen som holdes i et fag for et studentkull eller en gruppe studenter. Student som ønsker å forbedre karakter kan melde seg opp til ny ordinær eksamen inntil to ganger.</article> <article class="defaultP" margin-top="true"><i>Utsatt eksamen</i></article><article class="legalP" id="paragraf-2-ledd-15">Eksamen som arrangeres for studenter som har vært sykemeldt eller hatt annet gyldig fravær ved ordinær eksamen.</article> <article class="defaultP" margin-top="true"><i>Ny eksamen</i></article><article class="legalP" id="paragraf-2-ledd-16">Eksamen for student som ikke har bestått ordinær eksamen.</article> <article class="defaultP" margin-top="true"><i>Prøve</i></article><article class="legalP" id="paragraf-2-ledd-17">En prøve kan inngå som en del av eksamen, men den avlagte prøven kan bare godskrives som et element i den større samlede eksamen, og eventuell egen karakter for prøven inngår som en del av den samlede eksamenskarakter.</article> <article class="defaultP" margin-top="true"><i>Forprøve</i></article><article class="legalP" id="paragraf-2-ledd-18">Prøve som ikke teller i en samlet karakter, men som må være bestått før eksamen kan avlegges, studenten kan starte praksisstudier eller fortsette normal studieprogresjon. De enkelte forprøver er nærmere beskrevet i fagplanen/studieplanene/studieplanene.</article> <article class="defaultP" margin-top="true"><i>Praksisstudier</i></article><article class="legalP" id="paragraf-2-ledd-19">Obligatoriske, klient/pasientrettede studier som etter rammeplan/fagplan må være bestått for å få vitnemål.</article><article class="legalP" id="paragraf-2-ledd-20">De ulike studieplaner/fagplaner har nærmere regler for hvordan ikke bestått ved eksamener/forprøver påvirker studieprogresjonen. Hovedregelen er at alle studiekrav, eksamener, forprøver og praksisstudier skal være bestått før studenten kan gå videre i studiet.</article> <article class="defaultP" margin-top="true"><i>Rammeplan</i></article><article class="legalP" id="paragraf-2-ledd-21">Plan for et studium der departementet har fastsatt nasjonale rammer for innholdet i studiet.</article> <article class="defaultP" margin-top="true"><i>Fagplan</i></article><article class="legalP" id="paragraf-2-ledd-22">Konkretisering av det faglige innholdet i studier som er regulert av en rammeplan.</article> <article class="defaultP" margin-top="true"><i>Studieplan</i></article><article class="legalP" id="paragraf-2-ledd-23">Plan for det faglige innholdet i studier som ikke er regulert av rammeplan.</article></article><article class="legalArticle" data-lovdata-URL="LTI/forskrift/2011-05-30-1012/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Adgang og oppmelding til eksamen, forprøve og praksisperiode</span></h2><article class="numberedLegalP" data-numerator="1" id="paragraf-3-nummer-1">(1) Kun kandidater som har fått godkjent fagplanen/studieplanens studiekrav og har betalt semesteravgift i henhold til lov om forskrift om studentsamskipnader har anledning til å gå opp til eksamener eller forprøver ved Haraldsplass diakonale høgskole.</article><article class="numberedLegalP" data-numerator="2" id="paragraf-3-nummer-2">(2) En student kan ikke framstille seg til eksamen i samme fag mer enn tre ganger, dette er inkludert utsatt eksamen. Dersom en student ikke har oppnådd bestått karakter etter tre forsøk, må studiet avbrytes.</article><article class="numberedLegalP" data-numerator="3" id="paragraf-3-nummer-3">(3) Får en student vurdert en praksisperiode ved Bachelor i sykepleie til ikke bestått, må denne perioden tas om igjen før studenten kan gå videre i studiet. Dersom studenten får vurdert samme praksisperiode til ikke bestått to ganger, må studiet avbrytes. Hvis det foreligger særskilte grunner, kan studenten søke styret for høgskolen om å ta praksisperioden en tredje gang.</article><article class="numberedLegalP" data-numerator="4" id="paragraf-3-nummer-4">(4) Ved utsatt eksamen gjelder pensum for den siste ordinære eksamen. Dersom en student velger å ikke framstille seg til utsatt eksamen, gjelder pensum for den nye ordinære eksamen en da framstiller seg til. Avdelingens faglige ledelse bestemmer om studenten må gjennomgå nye forprøver.</article></article><article class="legalArticle" data-lovdata-URL="LTI/forskrift/2011-05-30-1012/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Oppnevning av sensorer</span></h2><article class="legalP" id="paragraf-4-ledd-1">Styret skal sikre at studentenes kunnskaper og ferdigheter blir prøvd på en upartisk og faglig betryggende måte.<ul class="defaultList"><li data-li-identifier="-" data-name="-"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">Styret fastsetter vurderingsformer for det enkelte studium (jf. UH-lov § 3-3 punkt 3).</article></article></li><li data-li-identifier="-" data-name="-"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">Høgskolestyret oppnevner sensorer etter forslag fra fagansvarlig (jf. UH-lov § 3-9 punkt 2).</article></article></li><li data-li-identifier="-" data-name="-"><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">Det bør være to sensorer, og det skal være to sensorer når resultatet inngår på vitnemålet eller innregnes i karakter på vedkommende studium, jf. UH-lov § 3-9 (2). For å sikre kvalitet og nivå på utdanningen, samt gi impulser til videreutvikling av fagplaner/studieplaner bør en av sensorene være ekstern. Faglærer som har deltatt i undervisningen, er normalt intern sensor. Ekstern sensor skal forhåndsgodkjenne eksamensoppgavene.</article></article></li></ul></article><article class="legalP" id="paragraf-4-ledd-2">Ved forprøver og ved vurdering av praksisstudier oppnevnes sensor av avdelingens faglige leder. Denne vil normalt være intern.</article></article><article class="legalArticle" data-lovdata-URL="LTI/forskrift/2011-05-30-1012/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Målform</span></h2><article class="legalP" id="paragraf-5-ledd-1">Eksamenskandidater får oppgavetekst på bokmål eller nynorsk etter ønske.</article></article><article class="legalArticle" data-lovdata-URL="LTI/forskrift/2011-05-30-1012/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Uteblivelse og trekk fra eksamen og forprøve</span></h2><article class="numberedLegalP" data-numerator="1" id="paragraf-6-nummer-1">(1) Student som ønsker å trekke seg fra eksamen, må gi skriftlig melding til avdelingens administrasjon senest 2 uker før eksamen finner sted. Kandidaten kan da framstille seg først ved neste ordinære eksamen.</article><article class="numberedLegalP" data-numerator="2" id="paragraf-6-nummer-2">(2) Gyldig fravær må dokumenteres ved legeattest eller dokumentasjon av sakkyndig. Dokumentasjonen må være levert administrasjonen innen 48 timer etter eksamen. Blir uteblivelsen vurdert som gyldig, har kandidaten rett til å melde seg opp til utsatt eksamen. Blir legeattest eller annen dokumentasjon ikke levert innen de omtalte frister, anses forholdet som «ikke møtt» og vurderes som en ikke bestått eksamen og teller med i det antall ganger det er tillatt å gå opp til eksamen i samme fag.</article><article class="numberedLegalP" data-numerator="3" id="paragraf-6-nummer-3">(3) Ved hjemmeeksamen vil sykdom eller andre grunner til at besvarelse ikke kan leveres innen tidsfrist, måtte dokumenteres etter retningslinjer beskrevet i fagplanen/studieplanen. Avdelingens faglige ledelse kan, etter søknad og med vedlagt dokumentasjon, gi ny innleveringsfrist.</article></article><article class="legalArticle" data-lovdata-URL="LTI/forskrift/2011-05-30-1012/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Tilrettelegging av eksamen under særskilte vilkår</span></h2><article class="numberedLegalP" data-numerator="1" id="paragraf-7-nummer-1">(1) Studenter som dokumenterer særskilte behov kan søke om særordninger ved eksamen. Særordningen skal ha som formål å oppveie de ulemper funksjonshemningen medfører eller en spesiell, midlertidig situasjon som har oppstått etter at studenten ble tatt opp til studiet, samtidig som det i størst mulig utstrekning skal sørge for at studentene prøves likt.</article><article class="numberedLegalP" data-numerator="2" id="paragraf-7-nummer-2">(2) Dokumentert søknad om å få avlegge eksamen under særskilte vilkår sendes høgskolen senest 8 uker før eksamen finner sted. Annet morsmål enn norsk gir i seg selv ikke grunnlag for utvidet tid ved eksamen, men studenter kan søke om å få sin situasjon vurdert.</article><article class="numberedLegalP" data-numerator="3" id="paragraf-7-nummer-3">(3) Eksempler på særskilte vilkår kan være utvidet eksamenstid, anledning til lenger pause, få eller å få bruke spesielle hjelpemidler under eksamen mv.</article><article class="numberedLegalP" data-numerator="4" id="paragraf-7-nummer-4">(4) Dersom søknad om tilrettelegging av eksamen under særskilte vilkår sendes etter fristen, vil den bli behandlet dersom studenten kan dokumentere at grunnlaget for søknaden er oppstått etter søknadsfristen utløp.</article></article><article class="legalArticle" data-lovdata-URL="LTI/forskrift/2011-05-30-1012/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Tillatte hjelpemidler ved eksamen</span></h2><article class="numberedLegalP" data-numerator="1" id="paragraf-8-nummer-1">(1) Oversikt over tillatte hjelpemidler ved de ulike eksamener skal fremgå av studieplan/emnebeskrivelse og tydelig opplyses på eksamensoppgaven. Kandidaten plikter å gjøre alle hjelpemidler tilgjengelig for kontroll under eksamen.</article><article class="numberedLegalP" data-numerator="2" id="paragraf-8-nummer-2">(2) Dersom en kandidat har ikke tillatte hjelpemidler tilgjengelig under eksamen, også på områder utenfor eksamenslokalet, betraktes dette som fusk/forsøk på fusk, jf. § 13.</article></article><article class="legalArticle" data-lovdata-URL="LTI/forskrift/2011-05-30-1012/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Karakterfastsetting og kunngjøring av eksamensresultat</span></h2><article class="numberedLegalP" data-numerator="1" id="paragraf-9-nummer-1">(1) Det benyttes karakterer etter en skala fra A til F der A er beste karakter og F er dårligste. Det kreves E eller bedre for at eksamen skal være bestått.</article><article class="numberedLegalP" data-numerator="2" id="paragraf-9-nummer-2">(2) Høgskolestyret kan godkjenne at karakteren bestått/ikke bestått kan benyttes. Ved praksisstudier og forprøver brukes vurderingsformen Bestått/Ikke bestått.</article><article class="numberedLegalP" data-numerator="3" id="paragraf-9-nummer-3">(3) Regler for beregning av endelig karakter for fag som vurderes med mer enn en eksamen eller forprøve, skal framgå av fagplanen/studieplanen.<article class="legalP" id="paragraf-9-nummer-3-ledd-1">(4) Kunngjøring av eksamensresultat skjer vanligvis elektronisk. Samtidig med kunngjøringen skal det opplyses om bestemmelsene om begrunnelse og klage i lov om universiteter og høyskoler § § 5-1 og 5-2.</article></article></article><article class="legalArticle" data-lovdata-URL="LTI/forskrift/2011-05-30-1012/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Begrunnelse for og klage over karakterfastsetting</span></h2><article class="numberedLegalP" data-numerator="1" id="paragraf-10-nummer-1">(1) Studenten har rett til å få en begrunnelse for karakterfastsettingen av egne prestasjoner. Ved muntlig eksamen eller praktiske ferdigheter må krav om slik begrunnelse framsettes umiddelbart etter at karakteren er meddelt. Ved annen bedømmelse må krav om begrunnelse framsettes innen en uke fra kandidaten fikk kjennskap til karakteren, dog aldri mer enn 3 uker fra karakteren ble kunngjort. Begrunnelse gis muntlig eller skriftlig til studenten etter sensors valg.</article><article class="numberedLegalP" data-numerator="2" id="paragraf-10-nummer-2">(2) Begrunnelse skal normalt være gitt innen 2 uker etter at kandidaten har bedt om dette. Hvis det er gitt skriftlige retningslinjer for bedømmelsen, skal disse være tilgjengelig for studentene etter at karakteren er fastsatt.</article><article class="numberedLegalP" data-numerator="3" id="paragraf-10-nummer-3">(3) En student kan klage skriftlig over karakteren for sine egne prestasjoner innen 3 uker etter at eksamensresultatet er kunngjort. Ny sensur skal da foretas av nye sensorer. Endring av resultat kan gjøres både til gunst og ugunst for klager. Er krav om begrunnelse for karakterfastsettingen eller klage over feil ved oppgavegiving, eksamensavvikling eller gjennomføring av sensuren framsatt, løper klagefristen fra studenten har fått begrunnelse eller endelig avgjørelse av klagen foreligger. Bedømmelse av muntlig prestasjon eller annen bedømmelse, for eksempel praksisstudier, som på grunn av prøvens art ikke lar seg etterprøve, kan ikke påklages. Karakterfastsetting ved ny sensurering kan ikke påklages.</article><article class="numberedLegalP" data-numerator="4" id="paragraf-10-nummer-4">(4) Krav om begrunnelse og klage over karakterfastsettelsen stiles og sendes administrasjonen. Klage over formelle feil stiles Klagenemnda for høgskolen og sendes til administrasjonen.</article><article class="numberedLegalP" data-numerator="5" id="paragraf-10-nummer-5">(5) Klage på karakter skal være skriftlig og begrunnet.</article><article class="numberedLegalP" data-numerator="6" id="paragraf-10-nummer-6">(6) Ved løpende vurdering er det klagerett når endelig karakter er fastsatt med mindre annet er nedfelt i fagplan/studieplan.</article></article><article class="legalArticle" data-lovdata-URL="LTI/forskrift/2011-05-30-1012/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Studierett og rett til å gå opp til eksamen</span></h2><article class="numberedLegalP" data-numerator="1" id="paragraf-11-nummer-1">(1) Styret avgjør om vilkårene for å bli tatt opp som student eller for å gå opp til eksamen uten å være opptatt som student (privatist) er oppfylt, jf. lov om universiteter og høyskoler § 3-10.</article><article class="numberedLegalP" data-numerator="2" id="paragraf-11-nummer-2">(2) En student som ikke har avlagt eksamen i løpet av de siste to studieår, mister studieretten, og må eventuelt søke nytt opptak til studiet, med mindre noe annet er bestemt i forskrift.</article><article class="numberedLegalP" data-numerator="3" id="paragraf-11-nummer-3">(3) En student som er opptatt til et studium, kan miste studieretten når vedkommende går opp til eksamen som privatist innenfor samme utdanning ved annen institusjon. Vedkommende må da eventuelt søke nytt opptak.</article><article class="numberedLegalP" data-numerator="4" id="paragraf-11-nummer-4">(4) Det kan innvilges permisjon fra studiet inntil to år.</article><article class="numberedLegalP" data-numerator="5" id="paragraf-11-nummer-5">(5) Styret fastsetter hvilke forprøver som skal være godkjent, og hvilke emner som må være bestått før en student kan fortsette studiet.</article><article class="numberedLegalP" data-numerator="6" id="paragraf-11-nummer-6">(6) En student har rett til ny praksisperiode dersom første periode vurderes til ikke bestått. I helt spesiell tilfeller kan studenten søke styret om å få tilrettelagt en tredje praksisperiode. Søknaden sendes administrasjonen.</article></article><article class="legalArticle" data-lovdata-URL="LTI/forskrift/2011-05-30-1012/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Privatister</span></h2><article class="numberedLegalP" data-numerator="1" id="paragraf-12-nummer-1">(1) Privatistenes rettigheter er begrenset til adgang til å delta i offentlige forelesninger og adgang til å gå opp til eksamen. Styret kan i spesielle tilfeller dispensere fra dette.</article><article class="numberedLegalP" data-numerator="2" id="paragraf-12-nummer-2">(2) Privatister skal i tillegg til semesteravgift til studentsamskipnad, betale vederlag fastsatt av styret selv.</article><article class="numberedLegalP" data-numerator="3" id="paragraf-12-nummer-3">(3) Privatistene må melde seg opp til eksamen, betale semesteravgift og vederlag innen fastsatte frister. Dokumentasjon av generell studiekompetanse og realkompetanse må vedlegges oppmeldingen. Styret kan i helt spesielle tilfeller dispensere fra oppmeldingsfristen.</article><article class="numberedLegalP" data-numerator="4" id="paragraf-12-nummer-4">(4) Styret avgjør om vilkårene for oppmelding er oppfylt, og kan etter søknad lempe på krav til forutdanning m.m. når det er sannsynliggjort at søkeren har de nødvendige forkunnskaper.</article><article class="numberedLegalP" data-numerator="5" id="paragraf-12-nummer-5">(5) Denne forskrift gjelder også for privatister så lenge bestemmelsene ikke strider mot innholdet i denne paragraf.</article></article><article class="legalArticle" data-lovdata-URL="LTI/forskrift/2011-05-30-1012/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Annullering av prøve eller oppgave, utestenging fra eksamen</span></h2><article class="numberedLegalP" data-numerator="1" id="paragraf-13-nummer-1">(1) Styret selv eller høgskolens klagenemnd kan annullere prøve eller oppgave eller godkjenning av emne ved fusk eller forsøk på fusk eller hvis studenten har skaffet seg adgang til å gå opp til vedkommende eksamen eller prøve eller til å delta i vedkommende kurs ved hjelp av falskt vitnemål eller annen form for uredelig opptreden. Styret selv eller høgskolens klagenemnd kan annullere godskriving eller godkjenning av utdanning, eller fritak for eksamen eller prøve, hvis studenten har oppnådd dette ved hjelp av falskt vitnemål eller annen form for uredelig opptreden. Jf. også § 4-7 nr. 1 og 2 i UH-loven.</article><article class="numberedLegalP" data-numerator="2" id="paragraf-13-nummer-2">(2) Ved annullering av prøve eller oppgave ved fusk eller forsøk på fusk, må studenten levere tilbake til høgskolen vitnemål og eksamensprotokoll.</article><article class="numberedLegalP" data-numerator="3" id="paragraf-13-nummer-3">(3) Opptrer en student som beskrevet i § 4-7 nr. 1 eller 2 i UH- loven, kan han/hun utestenges fra institusjonen og fratas retten til å gå opp til eksamen ved høgskolen i inntil ett år etter vedtak av styret selv eller høgskolens klagenemnd. Vedtaket må fattes med minst to tredelers flertall. Studentens klagemuligheter ved utestenging fra eksamener er regulert i § 4-8 nr. 4 og 5 og § 4-11 i UH-loven.</article><article class="numberedLegalP" data-numerator="4" id="paragraf-13-nummer-4">(4) Som fusk eller forsøk på fusk regnes å besitte, nytte eller forsøke å nytte andre hjelpemidler enn tillatt ved en prøve eller oppgave, å framstille andres arbeid som eget, å oppgi fiktive kilder, å unnlate å angi kilder ved sitater fra andre i skriftlige arbeider eller på annen måte å bryte med forutsetningene som er lagt til grunn for den enkelte prøve eller oppgave, når dette er gjort forsettlig eller grovt uaktsomt. Jf. også § 4-7 nr. 1 bokstav b i UH-loven. Utfyllende bestemmelser er gitt i studiehåndbok.</article></article><article class="legalArticle" data-lovdata-URL="LTI/forskrift/2011-05-30-1012/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Utfyllende regler til eksamensforskriften</span></h2><article class="legalP" id="paragraf-14-ledd-1">Rektor har fullmakt til å gi utfyllende retningslinjer for den praktiske gjennomføring av eksamener og forprøver for forhold som gjelder<ul class="defaultList"><li data-li-identifier="-" data-name="-"><article class="listArticle" id="paragraf-14-ledd-1-punkt-1"><article class="legalP" id="paragraf-14-ledd-1-punkt-1-ledd-1">Rutiner for oppmelding</article></article></li><li data-li-identifier="-" data-name="-"><article class="listArticle" id="paragraf-14-ledd-1-punkt-2"><article class="legalP" id="paragraf-14-ledd-1-punkt-2-ledd-1">Tidspunkt for eksamener og forprøver</article></article></li><li data-li-identifier="-" data-name="-"><article class="listArticle" id="paragraf-14-ledd-1-punkt-3"><article class="legalP" id="paragraf-14-ledd-1-punkt-3-ledd-1">Krav til studentidentifikasjon</article></article></li><li data-li-identifier="-" data-name="-"><article class="listArticle" id="paragraf-14-ledd-1-punkt-4"><article class="legalP" id="paragraf-14-ledd-1-punkt-4-ledd-1">Den praktiske gjennomføring av skriftlig og muntlig eksamen.</article></article></li></ul></article><article class="legalP" id="paragraf-14-ledd-2">Endring av slike rutiner skal fremlegges styret til orientering.</article><article class="legalP" id="paragraf-14-ledd-3">Styret kan gi utfyllende regler innefor rammen av denne forskrift.</article></article><article class="legalArticle" data-lovdata-URL="LTI/forskrift/2011-05-30-1012/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Ikrafttredelse</span></h2><article class="legalP" id="paragraf-15-ledd-1">Forskriften trer i kraft 1. august 2011. Fra samme dato oppheves eksamensforskrift 12. desember 2005 nr. 1444 ved Haraldsplass diakonale høgskole.</article></article></main></body></html>