<!DOCTYPE html><html lang="no"><head><title>Forskrift om erstatning for bortkomne, brente eller skadde sedler og mynter</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2011-03-16-293</dd><dt class="dokid">DokumentID</dt><dd class="dokid">LTI/forskrift/2011-03-16-293</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2011 hefte 3 s 393</dd><dt class="dateInForce">I kraft fra</dt><dd class="dateInForce">2011-04-15</dd><dt class="changesToDocuments">Endrer</dt><dd class="changesToDocuments"><ul><li>forskrift/1992-08-26-631</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1985-05-24-28/§14</li></ul></dd><dt class="dateOfPublication">Kunngjort</dt><dd class="dateOfPublication">2011-03-18 14:25</dd><dt class="journalNumber">Journalnummer</dt><dd class="journalNumber">2011-0197</dd><dt class="titleShort">Korttittel</dt><dd class="titleShort">Forskrift om erstatning for skadde penger</dd><dt class="title">Tittel</dt><dd class="title">Forskrift om erstatning for bortkomne, brente eller skadde sedler og mynter</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Norges Bank 16. mars 2011 med hjemmel i lov 24. mai 1985 nr. 28 om Norges Bank og pengevesenet (sentralbankloven) § 14 annet ledd.</dd><dt class="refid">RefID</dt><dd class="refid">forskrift/2011-03-16-293</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om erstatning for bortkomne, brente eller skadde sedler og mynter<ul class="tocSubUl"><li>§ 1. Virkeområde</li><li>§ 2. Alminnelige vilkår for erstatning</li><li>§ 3. Erstatning av skadde sedler som ikke er hele</li><li>§ 4. Billighetserstatning for sedler og mynter</li><li>§ 5. Krav om søknad, sortering, pakking, gebyr mv.</li><li>§ 6. Destruksjon og rapportering til politi eller påtalemyndighet mv.</li><li>§ 7. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2011-03-16-293" id="dokument"><h1>Forskrift om erstatning for bortkomne, brente eller skadde sedler og mynter</h1><article class="legalArticle" data-lovdata-URL="LTI/forskrift/2011-03-16-293/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften gjelder erstatning for de utgaver av sedler og mynter som er tvungent betalingsmiddel i Norge eller innløsningsberettiget etter sentralbankloven § 15.</article></article><article class="legalArticle" data-lovdata-URL="LTI/forskrift/2011-03-16-293/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Alminnelige vilkår for erstatning</span></h2><article class="legalP" id="paragraf-2-ledd-1">Norges Bank kan erstatte skadde sedler og mynter med utgangspunkt i pålydende verdi dersom Norges Bank ikke finner grunn til mistanke om at disse er falske, og det etter Norges Banks skjønn ikke er grunn til mistanke om at de har tilknytning til andre straffbare handlinger.</article><article class="legalP" id="paragraf-2-ledd-2">Sedler og mynter som er skadet, herunder farget eller kjemisk behandlet, ved grov uaktsomhet eller forsett erstattes ikke. Grov uaktsomhet eller forsett anses blant annet å foreligge hvis det er grunn til å anta at skadene har oppstått i forbindelse med kommersiell avfallshåndtering eller annen bevisst manipulering.</article></article><article class="legalArticle" data-lovdata-URL="LTI/forskrift/2011-03-16-293/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Erstatning av skadde sedler som ikke er hele</span></h2><article class="legalP" id="paragraf-3-ledd-1">Skadde sedler som er avrevet eller klippet, erstattes etter følgende regler: <table><tbody><tr><td data-text-align="left" data-vertical-align="top">Mer enn 55&#xa0;% av seddelen i behold:</td><td data-text-align="left" data-vertical-align="top">erstattes med pålydende verdi</td></tr><tr><td data-text-align="left" data-vertical-align="top">50-55&#xa0;% av seddelen i behold:</td><td data-text-align="left" data-vertical-align="top">erstattes med halv pålydende verdi</td></tr><tr><td data-text-align="left" data-vertical-align="top">Under 50&#xa0;% av seddelen i behold:</td><td data-text-align="left" data-vertical-align="top">erstattes ikke</td></tr></tbody></table></article><article class="legalP" id="paragraf-3-ledd-2">Erstatning for en skadd seddel som består av flere deler ytes bare hvis delene påviselig stammer fra samme seddel.</article></article><article class="legalArticle" data-lovdata-URL="LTI/forskrift/2011-03-16-293/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Billighetserstatning for sedler og mynter</span></h2><article class="legalP" id="paragraf-4-ledd-1">Sedler og mynter som er sterkt skadd, tilintetgjort eller kommet bort for godt slik at vilkårene for erstatning etter § 2 eller § 3 ikke er til stede, kan erstattes hvis Norges Bank anser det godtgjort at sedlene og myntene har vært til stede.</article><article class="legalP" id="paragraf-4-ledd-2">Erstatning ytes ikke dersom sedlene eller myntene er ødelagt eller kommet bort med forsett fra besitteren. Erstatning ytes heller ikke når uforholdsmessige store beløp har vært oppbevart privat eller på uforsvarlig måte.</article></article><article class="legalArticle" data-lovdata-URL="LTI/forskrift/2011-03-16-293/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Krav om søknad, sortering, pakking, gebyr mv.</span></h2><article class="legalP" id="paragraf-5-ledd-1">Skriftlig søknad om erstatning etter § 2 og § 4 sendes Norges Bank på fastsatt skjema, som minst skal inneholde opplysninger om søkerens navn og adresse og årsaken til at sedlene og myntene er skadet, tilintetgjort eller kommet bort for godt, samt slike opplysninger Norges Bank ellers mener er nødvendig for behandling av saken. Erstatning av skadde sedler som ikke er hele etter § 3 kan skje uten søknad.</article><article class="legalP" id="paragraf-5-ledd-2">Mindre mengder skadde sedler og mynter (mindre enn 100 stk) innleveres sammen med søknaden. Større mengder skadde sedler og mynter leveres etter nærmere avtale til Norges Bank. Norges Bank fastsetter krav til sortering og pakking av større mengder sedler og mynter. Innleveringer som ikke oppfyller disse kravene vil bli avvist.</article><article class="legalP" id="paragraf-5-ledd-3">Ved innvilget søknad etter § 2 og § 4, med unntak av saker som gjelder mindre beløp, skal søker betale et gebyr til Norges Bank. Ved behandling av spesielt ressurskrevende saker kan Norges Bank kreve et gebyr som dekker faktiske kostnader. Gebyret kommer til fratrekk i erstatningen.</article><article class="legalP" id="paragraf-5-ledd-4">Banken fastsetter nærmere retningslinjer og saksbehandlingsregler etter denne bestemmelsen.</article></article><article class="legalArticle" data-lovdata-URL="LTI/forskrift/2011-03-16-293/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Destruksjon og rapportering til politi eller påtalemyndighet mv.</span></h2><article class="legalP" id="paragraf-6-ledd-1">Innleverte sedler og mynter beholdes og destrueres når erstatning innvilges. Ved avslag kan søker kreve at sedler og mynter leveres tilbake med mindre det er grunn til mistanke om at de er falske, at det gjelder manipulerte sedler hvor de enkelte delene ikke hver for seg gir grunnlag for erstatning, eller at sedler og mynter har tilknytning til annen straffbar handling. Slike saker rapporteres normalt til politi og påtalemyndighet.</article><article class="legalP" id="paragraf-6-ledd-2">Sedler og mynter som kreves utlevert skal hentes av søker innen den fristen som Norges Bank fastsetter. Eventuelle kostnader for Norges Bank i forbindelse med dette skal dekkes av søker. Sedler og mynter som ikke hentes innen den fastsatte fristen vil bli destruert.</article></article><article class="legalArticle" data-lovdata-URL="LTI/forskrift/2011-03-16-293/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Ikrafttredelse</span></h2><article class="legalP" id="paragraf-7-ledd-1">Forskriften trer i kraft 15. april 2011.</article><article class="legalP" id="paragraf-7-ledd-2">Forskrift 26. august 1992 nr. 631 om erstatning for bortkomne, brente eller skadde sedler og mynter oppheves fra det tidspunkt denne forskriften trer i kraft.</article></article></main></body></html>