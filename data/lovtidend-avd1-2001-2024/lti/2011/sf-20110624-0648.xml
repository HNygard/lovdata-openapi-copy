<!DOCTYPE html><html lang="no"><head><title>Forskrift om endring i forskrift 25. september 2009 nr. 1222 om IT-standarder i offentlig forvaltning</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2011-06-24-648</dd><dt class="dokid">DokumentID</dt><dd class="dokid">LTI/forskrift/2011-06-24-648</dd><dt class="ministry">Departement</dt><dd class="ministry"><ul><li>Fornyings- og administrasjonsdepartementet</li></ul></dd><dt class="publishedIn">Publisert i</dt><dd class="publishedIn">I 2011 hefte 6 s 833</dd><dt class="dateInForce">I kraft fra</dt><dd class="dateInForce">2011-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2009-09-25-1222</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1967-02-10/§15a</li></ul></dd><dt class="dateOfPublication">Kunngjort</dt><dd class="dateOfPublication">2011-06-28 15:15</dd><dt class="journalNumber">Journalnummer</dt><dd class="journalNumber">2011-0508</dd><dt class="titleShort">Korttittel</dt><dd class="titleShort">Endr. i forskrift om IT-standarder i forvaltningen</dd><dt class="title">Tittel</dt><dd class="title">Forskrift om endring i forskrift 25. september 2009 nr. 1222 om IT-standarder i offentlig forvaltning</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 24. juni 2011 med hjemmel i lov 10. februar 1967 om behandlingsmåten i forvaltningssaker (forvaltningsloven) § 15a. Fremmet av Fornyings-, administrasjons- og kirkedepartementet.</dd><dt class="refid">RefID</dt><dd class="refid">forskrift/2011-06-24-648</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift 25. september 2009 nr. 1222 om IT-standarder i offentlig forvaltning<ul class="tocSubUl"><li>I<ul class="tocSubUl"><li>§ 2. Begreper</li><li>§ 4. Obligatoriske standarder</li><li>§ 6. Unntak</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2011-06-24-648" id="dokument"><h1>Forskrift om endring i forskrift 25. september 2009 nr. 1222 om IT-standarder i offentlig forvaltning</h1><section class="section" data-name="kapI" id="kapittel-1" data-lovdata-URL="LTI/forskrift/2011-06-24-648/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 25. september 2009 nr. 1222 om IT-standarder i offentlig forvaltning gjøres følgende endringer:</article> <article class="defaultP" margin-top="true">§ 2 skal lyde:</article><article class="futureLegalArticle" data-name="§2" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 2</span>. <span class="legalArticleTitle">Begreper</span></span><article class="legalP" id="kapittel-1-foreslåttparagraf-1-ledd-1">I forskriften her menes med:<ul class="defaultList"><li data-li-identifier="(1)" data-name="(1)"><article class="listArticle" id="kapittel-1-foreslåttparagraf-1-ledd-1-punkt-1"><article class="legalP" id="kapittel-1-foreslåttparagraf-1-ledd-1-punkt-1-ledd-1"><i>standard:</i> normative dokumenter, herunder også spesifikasjoner, retningslinjer og veiledninger</article></article></li><li data-li-identifier="(2)" data-name="(2)"><article class="listArticle" id="kapittel-1-foreslåttparagraf-1-ledd-1-punkt-2"><article class="legalP" id="kapittel-1-foreslåttparagraf-1-ledd-1-punkt-2-ledd-1"><i>forvaltningsstandard:</i> nærmere angitte krav, anbefalinger eller retningslinjer gitt av en relevant myndighet om at visse standarder skal legges til grunn for hele eller større deler av forvaltningen</article></article></li><li data-li-identifier="(3)" data-name="(3)"><article class="listArticle" id="kapittel-1-foreslåttparagraf-1-ledd-1-punkt-3"><article class="legalP" id="kapittel-1-foreslåttparagraf-1-ledd-1-punkt-3-ledd-1"><i>teknisk standard:</i> standarder for hvordan IKT-systemer skal være utformet, herunder også brukergrensesnitt og grensesnitt mot andre IKT-systemer</article></article></li><li data-li-identifier="(4)" data-name="(4)"><article class="listArticle" id="kapittel-1-foreslåttparagraf-1-ledd-1-punkt-4"><article class="legalP" id="kapittel-1-foreslåttparagraf-1-ledd-1-punkt-4-ledd-1"><i>semantisk standard (menings- eller fortolkningsmessig standard):</i> standarder som klargjør det betydningsmessige innholdet av data</article></article></li><li data-li-identifier="(5)" data-name="(5)"><article class="listArticle" id="kapittel-1-foreslåttparagraf-1-ledd-1-punkt-5"><article class="legalP" id="kapittel-1-foreslåttparagraf-1-ledd-1-punkt-5-ledd-1"><i>organisatorisk standard:</i> standarder som klargjør organisatoriske, rollemessige, prosessuelle eller avtalemessige forhold mellom samhandlende parter</article></article></li><li data-li-identifier="(6)" data-name="(6)"><article class="listArticle" id="kapittel-1-foreslåttparagraf-1-ledd-1-punkt-6"><article class="legalP" id="kapittel-1-foreslåttparagraf-1-ledd-1-punkt-6-ledd-1"><i>Standardiseringsrådet:</i> rådgivende organ nedsatt av Fornyings-, administrasjons- og kirkedepartementet. Rådet er bredt sammensatt og har representasjon fra både statlig, fylkeskommunal og kommunal sektor.</article></article></li></ul></article><article class="legalP" id="kapittel-1-foreslåttparagraf-1-ledd-2">Standardiseringsrådet har en rolle som tilrettelegger og pådriver for systematisk bruk av IT-standarder i offentlig sektor. Rådet skal gi anbefaling til Fornyings-, administrasjons- og kirkedepartementet om hvilke IT-standarder som bør legges til grunn i forvaltningen. Rådet skal primært beskjeftige seg med standarder som har relevans for en stor bredde av offentlige aktører.</article></article> <article class="defaultP" margin-top="true">§ 4 skal lyde:</article><article class="futureLegalArticle" data-name="§4" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 4</span>. <span class="legalArticleTitle">Obligatoriske standarder</span></span><ul class="defaultList"><li data-li-identifier="(1)" data-name="(1)"><article class="listArticle" id="kapittel-1-foreslåttparagraf-2-punkt-1"><span class="miscHeadline"><i>Publisering av tekstdokumenter på offentlige nettsider</i></span><article class="legalP" id="kapittel-1-foreslåttparagraf-2-punkt-1-ledd-1">Når dokumenter beregnet for lesing skal publiseres på offentlige internettsider, gjelder følgende obligatoriske krav om de tekniske standardene som skal benyttes:</article><article class="legalP" id="kapittel-1-foreslåttparagraf-2-punkt-1-ledd-2">Ved publisering av ferdigstilte dokumenter beregnet for lesing skal det benyttes <ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-2-punkt-1-ledd-2-punkt-1"><article class="legalP" id="kapittel-1-foreslåttparagraf-2-punkt-1-ledd-2-punkt-1-ledd-1">HyperText Markup Language, HTML 4.01/Extensible HyperText Markup Language, XHTML 1.0 som hovedregel, eller</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-2-punkt-1-ledd-2-punkt-2"><article class="legalP" id="kapittel-1-foreslåttparagraf-2-punkt-1-ledd-2-punkt-2-ledd-1">Portable Document Format (PDF), versjon PDF/A-1 (ISO 19005-1:2005), PDF 1.4, PDF 1.5, PDF 1.6 eller PDF 1.7 (ISO 32000-1:2008) i de tilfeller man har behov for å ivareta formatering.</article></article></li></ul></article><article class="legalP" id="kapittel-1-foreslåttparagraf-2-punkt-1-ledd-3">Ved publisering av dokumenter som skal kunne bearbeides videre, skal det benyttes Open Document Format (ODF), versjon 1.1 (OASIS, 1.2.2007).</article><article class="legalP" id="kapittel-1-foreslåttparagraf-2-punkt-1-ledd-4">Det er anledning til å publisere et dokument i andre formater i tillegg til formatene som er spesifisert ovenfor.</article><article class="legalP" id="kapittel-1-foreslåttparagraf-2-punkt-1-ledd-5">Offentlige nettsider skal tilfredsstille kravene i forskriften her ved publisering av nye dokumenter på nettsider fra og med 1. januar 2010, og på alle tidligere publiserte dokumenter innen 1. januar 2014.</article></article></li><li data-li-identifier="(2)" data-name="(2)"><article class="listArticle" id="kapittel-1-foreslåttparagraf-2-punkt-2"><span class="miscHeadline"><i>Utveksling av tekstdokumenter som vedlegg til e-post</i></span><article class="legalP" id="kapittel-1-foreslåttparagraf-2-punkt-2-ledd-1">Når dokumenter med tekstlig innhold skal utveksles som vedlegg til e-post fra offentlig sektor til innbyggere og næringsliv, gjelder følgende obligatoriske krav om de tekniske standardene som skal benyttes:</article></article></li><li><article class="listArticle" id="kapittel-1-foreslåttparagraf-2-punkt-3"><article class="legalP" id="kapittel-1-foreslåttparagraf-2-punkt-3-ledd-1">PDF 1.4-1.6, PDF 1.7 (ISO 32000-1) eller PDF/A (ISO 19005-1) ved utveksling av dokumenter beregnet for lesing.</article></article></li><li><article class="listArticle" id="kapittel-1-foreslåttparagraf-2-punkt-4"><article class="legalP" id="kapittel-1-foreslåttparagraf-2-punkt-4-ledd-1">ODF 1.1 (Oasis, februar 2007), ved utveksling av dokumenter beregnet for redigering hos mottaker etter avsending fra offentlig myndighet.</article><article class="legalP" id="kapittel-1-foreslåttparagraf-2-punkt-4-ledd-2">Offentlig sektor skal tilfredsstille ovenstående krav ved utveksling av dokumenter som vedlegg til e-post med innbyggere og næringsliv fra og med 1. juli 2011.</article></article></li><li data-li-identifier="(3)" data-name="(3)"><article class="listArticle" id="kapittel-1-foreslåttparagraf-2-punkt-5"><span class="miscHeadline"><i>Publisering av multimediainnhold på offentlige nettsider</i></span><article class="legalP" id="kapittel-1-foreslåttparagraf-2-punkt-5-ledd-1">Når multimediainnhold skal publiseres på offentlige internettsider, gjelder følgende obligatoriske krav om de tekniske standardene som skal benyttes: <ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-2-punkt-5-ledd-1-punkt-1"><article class="legalP" id="kapittel-1-foreslåttparagraf-2-punkt-5-ledd-1-punkt-1-ledd-1">For publisering av video skal minst en av følgende standarder benyttes:</article></article></li><li><article class="listArticle" id="kapittel-1-foreslåttparagraf-2-punkt-5-ledd-1-punkt-2"><article class="legalP" id="kapittel-1-foreslåttparagraf-2-punkt-5-ledd-1-punkt-2-ledd-1">Videosporet kodet i Theora 1.0 (Xiph.org 2008) og lydsporet i Vorbis 1 (Xiph.org 2004) innkapslet i Ogg (RFC 3533, IETF 2003).</article></article></li><li><article class="listArticle" id="kapittel-1-foreslåttparagraf-2-punkt-5-ledd-1-punkt-3"><article class="legalP" id="kapittel-1-foreslåttparagraf-2-punkt-5-ledd-1-punkt-3-ledd-1">Videosporet kodet i H.264 (ISO/IEC 14496-10:2009) og lydsporet i AAC (ISO/IEC 13818-7:2003) innkapslet i MP4 (ISO/IEC 14496-14:2003).</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-2-punkt-5-ledd-1-punkt-4"><article class="legalP" id="kapittel-1-foreslåttparagraf-2-punkt-5-ledd-1-punkt-4-ledd-1">For publisering av lyd med tapsbasert komprimering på offentlige internettsider skal minst en av følgende standarder benyttes:</article></article></li><li><article class="listArticle" id="kapittel-1-foreslåttparagraf-2-punkt-5-ledd-1-punkt-5"><article class="legalP" id="kapittel-1-foreslåttparagraf-2-punkt-5-ledd-1-punkt-5-ledd-1">Vorbis 1 (Xiph.org 2004) innkapslet i Ogg (RFC 3533, IETF 2003).</article></article></li><li><article class="listArticle" id="kapittel-1-foreslåttparagraf-2-punkt-5-ledd-1-punkt-6"><article class="legalP" id="kapittel-1-foreslåttparagraf-2-punkt-5-ledd-1-punkt-6-ledd-1">MP3 (ISO 11172-3), uten innkapsling.</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-2-punkt-5-ledd-1-punkt-7"><article class="legalP" id="kapittel-1-foreslåttparagraf-2-punkt-5-ledd-1-punkt-7-ledd-1">For publisering av lyd med tapsfri komprimering på offentlige internettsider skal minst en av følgende standarder benyttes:</article></article></li><li><article class="listArticle" id="kapittel-1-foreslåttparagraf-2-punkt-5-ledd-1-punkt-8"><article class="legalP" id="kapittel-1-foreslåttparagraf-2-punkt-5-ledd-1-punkt-8-ledd-1">FLAC 1.2.1 (Xiph.org 2007) med innkapsling i Ogg (RFC 3533, IETF 2003).</article></article></li><li><article class="listArticle" id="kapittel-1-foreslåttparagraf-2-punkt-5-ledd-1-punkt-9"><article class="legalP" id="kapittel-1-foreslåttparagraf-2-punkt-5-ledd-1-punkt-9-ledd-1">FLAC 1.2.1 (Xiph.org 2007) med FLACs eget innkapslingsformat.</article></article></li><li data-li-identifier="d." data-name="d."><article class="listArticle" id="kapittel-1-foreslåttparagraf-2-punkt-5-ledd-1-punkt-10"><article class="legalP" id="kapittel-1-foreslåttparagraf-2-punkt-5-ledd-1-punkt-10-ledd-1">For publisering av bilder på offentlige internettsider skal følgende standarder benyttes:</article></article></li><li><article class="listArticle" id="kapittel-1-foreslåttparagraf-2-punkt-5-ledd-1-punkt-11"><article class="legalP" id="kapittel-1-foreslåttparagraf-2-punkt-5-ledd-1-punkt-11-ledd-1">JPEG (ISO/IEC 10918-1) for bilde med tapsbasert komprimering av punktgrafikk.</article></article></li><li><article class="listArticle" id="kapittel-1-foreslåttparagraf-2-punkt-5-ledd-1-punkt-12"><article class="legalP" id="kapittel-1-foreslåttparagraf-2-punkt-5-ledd-1-punkt-12-ledd-1">PNG (ISO/ IEC 15948:2003) for bilde med tapsfri komprimering av punktgrafikk, gjerne supplert av GIF.</article></article></li></ul></article><article class="legalP" id="kapittel-1-foreslåttparagraf-2-punkt-5-ledd-2">Statlige nettsider skal tilfredsstille ovenstående krav til nytt multimediainnhold per 1. januar 2012, mens kommunale nettsider skal tilfredsstille kravet innen 1. januar 2013. For tidligere publisert multimediainnhold skal statlige nettsider tilfredsstille kravet per 1. januar 2014, mens det for kommunale nettsider skal tilfredsstille kravet innen 1. januar 2015.</article></article></li><li data-li-identifier="(4)" data-name="(4)"><article class="listArticle" id="kapittel-1-foreslåttparagraf-2-punkt-6"><span class="miscHeadline"><i>Utforming av næringslivsskjema på offentlige nettsider</i></span><article class="legalP" id="kapittel-1-foreslåttparagraf-2-punkt-6-ledd-1">Elmer 2-retningslinjene (Nærings- og handelsdepartementet/ Brønnøysundregistrene 2006<sup class="footnotereference" data-footnotereferencevalue="1" data-unique-footnote-counter="1">1</sup> ) er obligatoriske for næringslivsskjema på offentlige nettsider. Retningslinjenes «skal»-krav anses som obligatoriske, mens retningslinjenes «bør»-krav anses som anbefalinger.</article><article class="legalP" id="kapittel-1-foreslåttparagraf-2-punkt-6-ledd-2">Offentlige virksomheter og leverandører av skjemaverktøy skal implementere Elmer 2-retningslinjene på best passende tidspunkt, gjerne i forbindelse med nødvendig utskifting og videreutvikling av eksisterende løsninger.</article></article></li><li data-li-identifier="(5)" data-name="(5)"><article class="listArticle" id="kapittel-1-foreslåttparagraf-2-punkt-7"><span class="miscHeadline"><i>Tegnsett ved utveksling av informasjon mellom offentlige virksomheter og med innbyggere og næringsliv</i></span><article class="legalP" id="kapittel-1-foreslåttparagraf-2-punkt-7-ledd-1">Ved all utveksling av informasjon mellom offentlige virksomheter og med innbyggere/ næringsliv skal tegnsettstandarden ISO/IEC 10646 representert ved UTF8 benyttes. Inntil videre aksepteres det en begrenset støtte til tegn som finnes i ISO 8859-1 supplert med ytterligere 6 nordsamiske tegn i store og små representasjoner (Č, č, Đ, đ, Ŋ, ŋ, Š, š, Ŧ, ŧ, Ž, ž ). Statlig sektor skal tilfredsstille ovenstående krav fra 1. januar 2012, mens kommunal sektor skal tilfredsstille kravet innen 1. januar 2013.</article></article></li><li data-li-identifier="(6)" data-name="(6)"><article class="listArticle" id="kapittel-1-foreslåttparagraf-2-punkt-8"><span class="miscHeadline"><i>Tegnsett i interne systemer</i></span><article class="legalP" id="kapittel-1-foreslåttparagraf-2-punkt-8-ledd-1">Det er obligatorisk for alle offentlige virksomheter som skal gjøre større omlegginger, gjennom nyetablering eller videreutvikling av alle typer IT-løsninger, å implementere full støtte for ISO/IEC 10646. Kravet gjelder fra ikrafttredelsesdatoen for denne forskrift.</article></article></li><li data-li-identifier="(7)" data-name="(7)"><article class="listArticle" id="kapittel-1-foreslåttparagraf-2-punkt-9"><span class="miscHeadline"><i>Elektronisk faktura og kreditnota</i></span><article class="legalP" id="kapittel-1-foreslåttparagraf-2-punkt-9-ledd-1">Statlige virksomheter plikter å kunne ta i mot faktura og kreditnota på standarden «Elektronisk handelsformat» fra 1. juli 2011<sup class="footnotereference" data-footnotereferencevalue="2" data-unique-footnote-counter="2">2</sup> .</article></article></li></ul><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> http://www.brreg.no/elmer/.</article><article class="footnote" data-name="2" data-unique-footnote-counter="2"><span class="footnoteLabel">2</span> Standarden er tilgjengelig fra: http://www.anskaffelser.no/filearchive/implementeringsveileder-for-ehf-faktura-og-kreditnota-v1.4_1.pdf.</article></footer></article> <article class="defaultP" margin-top="true">Ny § 6 skal lyde:</article><article class="futureLegalArticle" data-name="§6" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 6</span>. <span class="legalArticleTitle">Unntak</span></span><article class="legalP" id="kapittel-1-foreslåttparagraf-3-ledd-1">Dersom oppfyllelse av en obligatorisk standard medfører en særlig uforholdsmessig byrde for virksomheten, kan standardene i § 4 helt eller delvis fravikes. Denne unntaksbestemmelsen gjelder for § 4 nr. 5.</article><article class="legalP" id="kapittel-1-foreslåttparagraf-3-ledd-2">Dersom virksomheten finner å måtte fravike den obligatoriske standarden, skal dette straks meldes til Direktoratet for forvaltning og IKT med en begrunnelse for avviket.</article></article> <article class="defaultP" margin-top="true">Nåværende § 6 blir ny § 7.</article></section><section class="section" data-name="kapII" id="kapittel-2" data-lovdata-URL="LTI/forskrift/2011-06-24-648/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft 1. juli 2011.</article></section></main></body></html>