<!DOCTYPE html><html lang="no"><head><title>Forskrift om kvalifiseringsprogram og kvalifiseringsstønad</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2011-12-21-1471</dd><dt class="dokid">DokumentID</dt><dd class="dokid">LTI/forskrift/2011-12-21-1471</dd><dt class="ministry">Departement</dt><dd class="ministry"><ul><li>Arbeidsdepartementet</li></ul></dd><dt class="publishedIn">Publisert i</dt><dd class="publishedIn">I 2011 hefte 15 s 2283</dd><dt class="dateInForce">I kraft fra</dt><dd class="dateInForce">2012-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2009-12-18-131/§30</li><li>lov/2009-12-18-131/§32</li><li>lov/2009-12-18-131/§35</li><li>lov/2009-12-18-131/§36</li></ul></dd><dt class="dateOfPublication">Kunngjort</dt><dd class="dateOfPublication">2012-01-05 16:00</dd><dt class="journalNumber">Journalnummer</dt><dd class="journalNumber">2011-1157</dd><dt class="titleShort">Korttittel</dt><dd class="titleShort">Forskrift om kvalifiseringsprogram og -stønad</dd><dt class="title">Tittel</dt><dd class="title">Forskrift om kvalifiseringsprogram og kvalifiseringsstønad</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Arbeidsdepartementet 21. desember 2011 med hjemmel i lov 18. desember 2009 nr. 131 om sosiale tjenester i arbeids- og velferdsforvaltningen § 30, § 32, § 35 og § 36.</dd><dt class="refid">RefID</dt><dd class="refid">forskrift/2011-12-21-1471</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om kvalifiseringsprogram og kvalifiseringsstønad<ul class="tocSubUl"><li>Kapittel 1. Kvalifiseringsprogram<ul class="tocSubUl"><li>§ 1. Kvalifiseringsprogrammets innhold</li><li>§ 2. Kvalifiseringsprogrammets varighet</li></ul></li><li>Kapittel 2. Kvalifiseringsstønad<ul class="tocSubUl"><li>§ 3. Barnetillegg</li><li>§ 4. Barnetillegg til bidragspliktige</li><li>§ 5. Fravær ved egen sykdom</li><li>§ 6. Rett til å nytte egenmelding</li><li>§ 7. Skriftlig egenerklæring</li><li>§ 8. Bortfall av retten til å nytte egenmelding</li><li>§ 9. Barns eller barnepassers sykdom</li><li>§ 10. Rett til å nytte egenmelding ved barns eller barnepassers sykdom</li><li>§ 11. Omfanget av rett til fri ved barns eller barnepassers sykdom</li><li>§ 12. Svangerskapskontroll</li><li>§ 13. Fødsel</li><li>§ 14. Amming</li><li>§ 15. Velferdspermisjon med kvalifiseringsstønad</li><li>§ 16. Helge- og høytidsdager</li><li>§ 17. Ferie</li></ul></li><li>Kapittel 3. Overgangsbestemmelser og ikraftsetting<ul class="tocSubUl"><li>§ 18. Ikraftsetting</li><li>§ 19. Overgangsbestemmelser</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2011-12-21-1471" id="dokument"><h1>Forskrift om kvalifiseringsprogram og kvalifiseringsstønad</h1><section class="section" data-name="kap1" id="kapittel-1" data-lovdata-URL="LTI/forskrift/2011-12-21-1471/KAPITTEL_1"><h2>Kapittel 1. Kvalifiseringsprogram</h2><article class="legalArticle" data-lovdata-URL="LTI/forskrift/2011-12-21-1471/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Kvalifiseringsprogrammets innhold</span></h3><article class="legalP" id="kapittel-1-paragraf-1-ledd-1">Arbeidsrettede tiltak skal inngå i programmet fra det tidspunkt det vurderes som hensiktsmessig, og skal alltid inngå når deltakeren er halvveis i programmet.</article><article class="legalP" id="kapittel-1-paragraf-1-ledd-2">Arbeidssøking skal inngå fra det tidspunkt det vurderes som hensiktsmessig, og skal alltid inngå i den avsluttende delen av programmet. I program som forlenges, vil arbeidssøking kunne legges til den avsluttende delen av andre vedtaksperiode.</article><article class="legalP" id="kapittel-1-paragraf-1-ledd-3">Programmet skal være på full tid. Det innebærer at deltakeren må sette av 37 ½ time per uke til programmet. Innenfor denne tidsrammen skal det utformes et individuelt program.</article><article class="legalP" id="kapittel-1-paragraf-1-ledd-4">Kvalifiseringsprogrammets innhold skal evalueres i løpet av programperioden. Det skal fremgå av programmet på hvilke tidspunkt det skal foretas evalueringer. Evalueringene inngår i den kontinuerlige oppfølgingen av deltakeren. Tiltakene i programmet og deltakerens progresjon skal vurderes og ved behov følges opp med endringer i programmets innhold.</article></article><article class="legalArticle" data-lovdata-URL="LTI/forskrift/2011-12-21-1471/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Kvalifiseringsprogrammets varighet</span></h3><article class="legalP" id="kapittel-1-paragraf-2-ledd-1">Kvalifiseringsprogrammets varighet skal fremgå av vedtaket om innvilget program. Programmet gis for inntil ett år og varigheten fastsettes ut fra deltakerens forutsetninger og behov, slik de fremgår av arbeidsevnevurderingen.</article><article class="legalP" id="kapittel-1-paragraf-2-ledd-2">Hvis målsettingen med programmet ikke er oppnådd når vedtaket utløper, kan programmet forlenges med inntil ett år. Det skal fattes vedtak som begrunner forlengelsen og angir når programmet avsluttes. Vilkårene for deltakelse etter lovens § 29 må fortsatt være oppfylt, og en forlengelse må anses hensiktsmessig og muliggjøre at målet med programmet kan oppnås innen ett år.</article><article class="legalP" id="kapittel-1-paragraf-2-ledd-3">Programmet kan etter en særskilt vurdering forlenges ut over to år. Denne forlengelsen gis for inntil seks måneder og forutsetter at en forlengelse vurderes som nødvendig for å kunne oppnå målsettingen om arbeidsdeltakelse. Deltakeren må ha hatt progresjon i sin kvalifisering for arbeidslivet og det må legges vekt på deltakerens motivasjon. Det må anses som sannsynlig at deltakeren vil kunne komme i arbeid ved utløpet av et forlenget program. Situasjonen på arbeidsmarkedet vil ha betydning i denne sammenheng.</article><article class="legalP" id="kapittel-1-paragraf-2-ledd-4">Etter avsluttet eller avbrutt program kan en deltaker tas inn igjen i programmet én gang, forutsatt at tidsrammen på to år ikke er overskredet. Eventuell permisjon regnes ikke som tid i programmet. Lovens vilkår for deltakelse må være oppfylt og formålet med programmet må anses som oppnåelig innenfor den tid som gjenstår.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2011-12-21-1471/KAPITTEL_2"><h2>Kapittel 2. Kvalifiseringsstønad</h2><article class="legalArticle" data-lovdata-URL="LTI/forskrift/2011-12-21-1471/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Barnetillegg</span></h3><article class="legalP" id="kapittel-2-paragraf-1-ledd-1">Til programdeltaker som forsørger barn, ytes barnetillegg for hvert barn for fem dager i uken. Barnetillegget utmåles som barnetillegget til arbeidsavklaringspenger, jf. forskrift om arbeidsavklaringspenger § 7.</article><article class="legalP" id="kapittel-2-paragraf-1-ledd-2">Hvis begge foreldrene mottar kvalifiseringsstønad, får begge barnetillegg.</article><article class="legalP" id="kapittel-2-paragraf-1-ledd-3">Som barn regnes egne barn og fosterbarn, jf. barnevernloven § 4-22, hvis programdeltakeren har forsørget fosterbarnet i de to siste årene før krav om barnetillegg blir satt fram. Kommunen i arbeids- og velferdsforvaltningen kan fravike kravet om at fosterbarnet skal ha blitt forsørget i de to siste årene før krav om barnetillegg settes fram, når fosterhjemsordningen har en varig karakter.</article><article class="legalP" id="kapittel-2-paragraf-1-ledd-4">Et barn anses ikke som forsørget hvis det har inntekt, herunder kapitalinntekt, som er større enn grunnbeløpet, eller har rett til barnepensjon etter folketrygdloven kapittel 18.</article></article><article class="legalArticle" data-lovdata-URL="LTI/forskrift/2011-12-21-1471/§4" data-name="§4" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Barnetillegg til bidragspliktige</span></h3><article class="legalP" id="kapittel-2-paragraf-2-ledd-1">Hvis programdeltaker skal betale underholdsbidrag til barn som han eller hun får barnetillegg for, kan barnetillegget utbetales til Arbeids- og velferdsetatens innkrevingssentral. Det er et vilkår at sentralen har satt fram krav om slik utbetaling. Barnetillegget går til fradrag i underholdsbidraget som stønadsmottakeren skal betale.</article></article><article class="legalArticle" data-lovdata-URL="LTI/forskrift/2011-12-21-1471/§5" data-name="§5" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Fravær ved egen sykdom</span></h3><article class="legalP" id="kapittel-2-paragraf-3-ledd-1">En programdeltaker beholder retten til kvalifiseringsstønad etter lovens § 35 ved sykdom eller skade som forhindrer vedkommende fra å delta i kvalifiseringsprogrammet på grunnlag av egenmelding eller legeerklæring etter bestemmelsene i § 6 – § 8.</article></article><article class="legalArticle" data-lovdata-URL="LTI/forskrift/2011-12-21-1471/§6" data-name="§6" id="kapittel-2-paragraf-4"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Rett til å nytte egenmelding</span></h3><article class="legalP" id="kapittel-2-paragraf-4-ledd-1">Med egenmelding menes det at programdeltakeren skriftlig eller muntlig melder fra til kommunen i arbeids- og velferdsforvaltningen om sykdom eller skade som forhindrer vedkommende fra å delta i kvalifiseringsprogram, uten å legge fram legeerklæring.</article><article class="legalP" id="kapittel-2-paragraf-4-ledd-2">For å få rett til å nytte egenmelding må vedkommende ha deltatt i programmet i minst åtte uker.</article><article class="legalP" id="kapittel-2-paragraf-4-ledd-3">Egenmelding kan nyttes for opptil tre kalenderdager om gangen. Ved nytt sykefravær innen 16 kalenderdager regnes tidligere fraværsdager uten legeerklæring med.</article><article class="legalP" id="kapittel-2-paragraf-4-ledd-4">Hvis sykdom eller skade som forhindrer vedkommende fra å delta i kvalifiseringsprogrammet varer ut over de tre kalenderdagene egenmelding er nyttet, kan kommunen i arbeids- og velferdsforvaltningen kreve legeerklæring. Hvis programdeltakeren ikke legger fram legeerklæring, faller retten til kvalifiseringsstønad bort for egenmeldingsperioden. Dette gjelder likevel ikke hvis vedkommende har vært forhindret fra å søke lege, og det er godtgjort at han eller hun fra et tidligere tidspunkt har hatt samme sykdom eller skade.</article></article><article class="legalArticle" data-lovdata-URL="LTI/forskrift/2011-12-21-1471/§7" data-name="§7" id="kapittel-2-paragraf-5"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Skriftlig egenerklæring</span></h3><article class="legalP" id="kapittel-2-paragraf-5-ledd-1">Kommunen i arbeids- og velferdsforvaltningen kan kreve at programdeltakeren bekrefter en muntlig egenmelding etter at han eller hun har gjenopptatt programdeltakelsen. Hvis en slik erklæring ikke blir lagt fram, kan kommunen bestemme at retten til kvalifiseringsstønad i egenmeldingsperioden skal falle bort.</article></article><article class="legalArticle" data-lovdata-URL="LTI/forskrift/2011-12-21-1471/§8" data-name="§8" id="kapittel-2-paragraf-6"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Bortfall av retten til å nytte egenmelding</span></h3><article class="legalP" id="kapittel-2-paragraf-6-ledd-1">Kommunen i arbeids- og velferdsforvaltningen kan beslutte at retten til å få kvalifiseringsstønad på grunnlag av egenmelding faller bort hvis<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-6-ledd-1-punkt-1"><article class="legalP" id="kapittel-2-paragraf-6-ledd-1-punkt-1-ledd-1">programdeltakeren i løpet av de siste tolv månedene har hatt minst fire fravær med egenmelding uten å legge fram legeerklæring eller</article></article></li><li data-li-identifier="b)" data-name="b)"><article class="listArticle" id="kapittel-2-paragraf-6-ledd-1-punkt-2"><article class="legalP" id="kapittel-2-paragraf-6-ledd-1-punkt-2-ledd-1">kommunen har rimelig grunn til å anta at fraværet ikke skyldes sykdom eller skade som forhindrer vedkommende fra å delta i kvalifiseringsprogram.</article></article></li></ul></article><article class="legalP" id="kapittel-2-paragraf-6-ledd-2">Egenmelding for fravær som er dokumentert med legeerklæring fra den fjerde fraværsdagen, regnes ikke med.</article><article class="legalP" id="kapittel-2-paragraf-6-ledd-3">Før kommunen treffer sin beslutning etter bestemmelsen i første ledd, skal programdeltakeren gis anledning til å uttale seg. En beslutning om å ta fra en programdeltaker retten til å nytte egenmelding skal vurderes på nytt innen seks måneder.</article></article><article class="legalArticle" data-lovdata-URL="LTI/forskrift/2011-12-21-1471/§9" data-name="§9" id="kapittel-2-paragraf-7"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Barns eller barnepassers sykdom</span></h3><article class="legalP" id="kapittel-2-paragraf-7-ledd-1">En programdeltaker som har omsorg for barn, beholder retten til kvalifiseringsstønad etter lovens § 35, hvis han eller hun er forhindret fra å delta på grunn av<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-7-ledd-1-punkt-1"><article class="legalP" id="kapittel-2-paragraf-7-ledd-1-punkt-1-ledd-1">nødvendig tilsyn med og pleie av et sykt barn i hjemmet eller i helseinstitusjon,</article></article></li><li data-li-identifier="b)" data-name="b)"><article class="listArticle" id="kapittel-2-paragraf-7-ledd-1-punkt-2"><article class="legalP" id="kapittel-2-paragraf-7-ledd-1-punkt-2-ledd-1">at den som har det daglige barnetilsynet er syk,</article></article></li><li data-li-identifier="c)" data-name="c)"><article class="listArticle" id="kapittel-2-paragraf-7-ledd-1-punkt-3"><article class="legalP" id="kapittel-2-paragraf-7-ledd-1-punkt-3-ledd-1">fordi den som har det daglige barnetilsynet er forhindret fra å ha tilsyn med barnet fordi vedkommende følger et annet barn til utredning eller til innleggelse i helseinstitusjon.</article></article></li></ul></article><article class="legalP" id="kapittel-2-paragraf-7-ledd-2">Retten til fri fra deltakelse i kvalifiseringsprogrammet etter første ledd gjelder til og med det kalenderåret barnet fyller tolv år. Hvis barnet er kronisk sykt eller funksjonshemmet, gjelder retten til og med det året barnet fyller 18 år.</article></article><article class="legalArticle" data-lovdata-URL="LTI/forskrift/2011-12-21-1471/§10" data-name="§10" id="kapittel-2-paragraf-8"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Rett til å nytte egenmelding ved barns eller barnepassers sykdom</span></h3><article class="legalP" id="kapittel-2-paragraf-8-ledd-1">Programdeltakeren kan gi egenmelding ved barns eller barnepassers sykdom for de tre første kalenderdagene i hvert enkelt tilfelle. Fra den fjerde dagen kan kommunen i arbeids- og velferdsforvaltningen kreve at barnets eller barnepasserens sykdom blir dokumentert med legeerklæring. Bestemmelsene i § 7 og § 8 første ledd bokstav b og tredje ledd gjelder tilsvarende.</article></article><article class="legalArticle" data-lovdata-URL="LTI/forskrift/2011-12-21-1471/§11" data-name="§11" id="kapittel-2-paragraf-9"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Omfanget av rett til fri ved barns eller barnepassers sykdom</span></h3><article class="legalP" id="kapittel-2-paragraf-9-ledd-1">Retten til fri fra deltakelse i kvalifiseringsprogrammet ved barns eller barnepassers sykdom gjelder for den enkelte programdeltaker i opptil ti virkedager i løpet av de siste tolv månedene. Har vedkommende omsorgen for mer enn to barn, gjelder retten i opptil 15 virkedager i løpet av de siste tolv månedene. Når en programdeltaker er alene om omsorgen, økes antallet virkedager til henholdsvis 20 og 30.</article><article class="legalP" id="kapittel-2-paragraf-9-ledd-2">Hvis en programdeltaker har et kronisk sykt eller funksjonshemmet barn og dette innebærer en markert høyere risiko for fravær, økes retten som er nevnt i første ledd med ti virkedager for hvert kronisk sykt eller funksjonshemmet barn. Når en programdeltaker er alene om omsorgen, dobles antallet stønadsdager.</article><article class="legalP" id="kapittel-2-paragraf-9-ledd-3">Programdeltakeren regnes for å være alene om omsorgen for et barn også hvis den andre av barnets foreldre i lang tid ikke kan ha tilsyn med barnet fordi han eller hun er funksjonshemmet, innlagt i helseinstitusjon e.l.</article></article><article class="legalArticle" data-lovdata-URL="LTI/forskrift/2011-12-21-1471/§12" data-name="§12" id="kapittel-2-paragraf-10"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Svangerskapskontroll</span></h3><article class="legalP" id="kapittel-2-paragraf-10-ledd-1">Programdeltaker som er gravid har rett til fri fra deltakelse i kvalifiseringsprogrammet i forbindelse med svangerskapskontroll, hvis slike undersøkelser ikke med rimelighet kan finne sted utenfor programtiden.</article><article class="legalP" id="kapittel-2-paragraf-10-ledd-2">Programdeltaker som er gravid har under svangerskapet rett til permisjon med kvalifiseringsstønad i opptil ti virkedager umiddelbart før termin. Den som gjør bruk av denne retten skal varsle kommunen i arbeids- og velferdsforvaltningen snarest mulig og senest en uke i forveien.</article></article><article class="legalArticle" data-lovdata-URL="LTI/forskrift/2011-12-21-1471/§13" data-name="§13" id="kapittel-2-paragraf-11"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Fødsel</span></h3><article class="legalP" id="kapittel-2-paragraf-11-ledd-1">Etter fødselen skal deltakeren ha permisjon med kvalifiseringsstønad de første seks ukene, med mindre hun fremlegger legeattest om at det er bedre for henne å delta i program.</article><article class="legalP" id="kapittel-2-paragraf-11-ledd-2">I forbindelse med fødselen har barnefaren rett til fri fra deltakelse i kvalifiseringsprogrammet i opp til ti virkedager for å gi omsorg til familien. Bor foreldrene ikke sammen, kan en annen som bistår moren etter fødselen gis tilsvarende rett til fri fra kvalifiseringsprogram.</article></article><article class="legalArticle" data-lovdata-URL="LTI/forskrift/2011-12-21-1471/§14" data-name="§14" id="kapittel-2-paragraf-12"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Amming</span></h3><article class="legalP" id="kapittel-2-paragraf-12-ledd-1">En programdeltaker som ammer barnet sitt har rett til den fritid hun av den grunn trenger og minst én time daglig.</article></article><article class="legalArticle" data-lovdata-URL="LTI/forskrift/2011-12-21-1471/§15" data-name="§15" id="kapittel-2-paragraf-13"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Velferdspermisjon med kvalifiseringsstønad</span></h3><article class="legalP" id="kapittel-2-paragraf-13-ledd-1">Når det foreligger viktige velferdsgrunner, kan den enkelte kommune innvilge søknad om velferdspermisjon med stønad i inntil ti virkedager for hvert kalenderår. Det kan bl.a. gis velferdspermisjon<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-13-ledd-1-punkt-1"><article class="legalP" id="kapittel-2-paragraf-13-ledd-1-punkt-1-ledd-1">i inntil tre virkedager ved tilvenning av barn i barnehage, førskole eller hos dagmamma</article></article></li><li data-li-identifier="b)" data-name="b)"><article class="listArticle" id="kapittel-2-paragraf-13-ledd-1-punkt-2"><article class="legalP" id="kapittel-2-paragraf-13-ledd-1-punkt-2-ledd-1">for å følge barnet på skolen første skoledag</article></article></li><li data-li-identifier="c)" data-name="c)"><article class="listArticle" id="kapittel-2-paragraf-13-ledd-1-punkt-3"><article class="legalP" id="kapittel-2-paragraf-13-ledd-1-punkt-3-ledd-1">for den dagen programdeltakeren gifter seg</article></article></li><li data-li-identifier="d)" data-name="d)"><article class="listArticle" id="kapittel-2-paragraf-13-ledd-1-punkt-4"><article class="legalP" id="kapittel-2-paragraf-13-ledd-1-punkt-4-ledd-1">i inntil tre dager i forbindelse med dødsfall i nær familie eller vennekrets. Samboer og samboers familie likestilles i dette tilfelle med ektefelle og ektefelles familie. Det kan i tillegg gis permisjon med stønad på eventuelle nødvendige reisedager mellom bosted og det sted hvor begravelse, bisettelse eller urnenedsettelse finner sted</article></article></li><li data-li-identifier="e)" data-name="e)"><article class="listArticle" id="kapittel-2-paragraf-13-ledd-1-punkt-5"><article class="legalP" id="kapittel-2-paragraf-13-ledd-1-punkt-5-ledd-1">når en programdeltaker pleier en nær pårørende i hjemmet.</article></article></li></ul></article></article><article class="legalArticle" data-lovdata-URL="LTI/forskrift/2011-12-21-1471/§16" data-name="§16" id="kapittel-2-paragraf-14"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Helge- og høytidsdager</span></h3><article class="legalP" id="kapittel-2-paragraf-14-ledd-1">Lørdager og søndager, 1. og 17. mai samt nyttårsdag, skjærtorsdag, langfredag, 2. påskedag, Kristi himmelfartsdag, 2. pinsedag og 1. og 2. juledag er fridager, med mindre annet er fastsatt i programmet.</article><article class="legalP" id="kapittel-2-paragraf-14-ledd-2">Den som ikke hører til Den norske kirke har rett til fri fra deltakelse i kvalifiseringsprogrammet i opptil to virkedager for hvert kalenderår i forbindelse med feiring eller markering av religiøse høytider. Programdeltaker som ønsker å nytte denne retten til fridager, skal gi kommunen i arbeids- og velferdsforvaltningen beskjed senest ti virkedager på forhånd.</article></article><article class="legalArticle" data-lovdata-URL="LTI/forskrift/2011-12-21-1471/§17" data-name="§17" id="kapittel-2-paragraf-15"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Ferie</span></h3><article class="legalP" id="kapittel-2-paragraf-15-ledd-1">For hvert kalenderår skal det fastsettes ferie i opptil 25 virkedager for alle programdeltakere. Programdeltakere over 60 år har rett til fri fem ekstra virkedager per år. Det er den enkelte kommune som bestemmer når feriedagene skal avvikles. Programdeltakeren har rett til kvalifiseringsstønad i ferien.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2011-12-21-1471/KAPITTEL_3"><h2>Kapittel 3. Overgangsbestemmelser og ikraftsetting</h2><article class="legalArticle" data-lovdata-URL="LTI/forskrift/2011-12-21-1471/§18" data-name="§18" id="kapittel-3-paragraf-1"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Ikraftsetting</span></h3><article class="legalP" id="kapittel-3-paragraf-1-ledd-1">Forskriften trer i kraft fra 1. januar 2012.</article></article><article class="legalArticle" data-lovdata-URL="LTI/forskrift/2011-12-21-1471/§19" data-name="§19" id="kapittel-3-paragraf-2"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Overgangsbestemmelser</span></h3><article class="legalP" id="kapittel-3-paragraf-2-ledd-1">Vedtak om kvalifiseringsprogram og kvalifiseringsstønad som er fattet før forskriftens ikrafttredelse gjennomføres som forutsatt.</article><article class="legalP" id="kapittel-3-paragraf-2-ledd-2">Barnetillegg ytes i samsvar med forskriften fra og med dato for ikrafttredelse.</article><article class="legalP" id="kapittel-3-paragraf-2-ledd-3">Alle nye vedtak fattes i henhold til forskriften.</article></article></section></main></body></html>