<!DOCTYPE html><html lang="no"><head><title>Forskrift om oversikt over folkehelsen</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2012-06-28-692</dd><dt class="dokid">DokumentID</dt><dd class="dokid">SF/forskrift/2012-06-28-692</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="subunit">Etat</dt><dd class="subunit"><ul><li>Folkehelseavd.</li></ul></dd><dt class="publishedIn">Publisert i</dt><dd class="publishedIn">I 2012 hefte 9 (Merknader)</dd><dt class="dateInForce">I kraft fra</dt><dd class="dateInForce">2012-07-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2018-10-23</dd><dt class="lastChangedBy">Sist endret ved</dt><dd class="lastChangedBy"><a href="forskrift/2018-05-11-724">forskrift/2018-05-11-724</a> fra 2018-10-23</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/2011-06-24-29/§5">lov/2011-06-24-29/§5</a></li><li><a href="lov/2011-06-24-29/§8">lov/2011-06-24-29/§8</a></li><li><a href="lov/2011-06-24-29/§21">lov/2011-06-24-29/§21</a></li><li><a href="lov/2011-06-24-29/§25">lov/2011-06-24-29/§25</a></li><li><a href="lov/1994-08-05-55/§7-11">lov/1994-08-05-55/§7-11</a></li></ul></dd><dt class="dateOfPublication">Kunngjort</dt><dd class="dateOfPublication">2012-07-06 15:05</dd><dt class="lastupdated">Rettet</dt><dd class="lastupdated">2019-09-18 (merknad til § 7 oppdatert)</dd><dt class="titleShort">Korttittel</dt><dd class="titleShort">Forskrift om oversikt over folkehelsen</dd><dt class="title">Tittel</dt><dd class="title">Forskrift om oversikt over folkehelsen</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Helse- og omsorgsdepartementet 28. juni 2012 med hjemmel i <a href="lov/2011-06-24-29">lov 24. juni 2011 nr. 29</a> om folkehelsearbeid (folkehelseloven) <a href="lov/2011-06-24-29/§5">§ 5</a>, <a href="lov/2011-06-24-29/§8">§ 8</a>, <a href="lov/2011-06-24-29/§21">§ 21</a> og <a href="lov/2011-06-24-29/§25">§ 25</a> og <a href="lov/1994-08-05-55">lov 5. august 1994 nr. 55</a> om vern mot smittsomme sykdommer <a href="lov/1994-08-05-55/§7-11">§ 7-11</a>. <br /><strong>Endret</strong> ved <a href="forskrift/2015-12-18-1740">forskrifter 18 des 2015 nr. 1740</a>, <a href="forskrift/2018-05-11-724">11 mai 2018 nr. 724</a> som endret ved <a href="forskrift/2018-10-23-1603">forskrift 23 okt 2018 nr. 1603</a>. <br /><strong>Rettelser:</strong> 01.08.2012 (vedtaksdato), 18.09.2019 (merknad til § 7 oppdatert).</dd><dt class="refid">RefID</dt><dd class="refid">forskrift/2012-06-28-692</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om oversikt over folkehelsen</a><ul class="tocSubUl"><li><a href="#paragraf-1">§ 1. Formål</a></li><li><a href="#paragraf-2">§ 2. Virkeområde</a></li><li><a href="#paragraf-3">§ 3. Krav til oversiktens innhold</a></li><li><a href="#paragraf-4">§ 4. Løpende oversiktsarbeid</a></li><li><a href="#paragraf-5">§ 5. Krav om oversiktsdokument hvert fjerde år</a></li><li><a href="#paragraf-6">§ 6. Opplysninger fra Folkehelseinstituttet</a></li><li><a href="#paragraf-7">§ 7. Fylkeshelseundersøkelser</a></li><li><a href="#paragraf-8">§ 8. Informasjon og medvirkning</a></li><li><a href="#paragraf-9">§ 9. Ikrafttredelse</a></li><li><a href="#kapittel-1">Merknader til forskrift om oversikt over folkehelsen</a><ul class="tocSubUl"><li><a href="#kapittel-1-kapittel-1">Til § 1 Formål</a></li><li><a href="#kapittel-1-kapittel-2">Til § 2 Virkeområde</a></li><li><a href="#kapittel-1-kapittel-3">Til § 3 Oversiktenes innhold</a></li><li><a href="#kapittel-1-kapittel-4">Til § 4 Løpende oversikt</a></li><li><a href="#kapittel-1-kapittel-5">Til § 5 Krav om oversiktsdokument hvert fjerde år</a></li><li><a href="#kapittel-1-kapittel-6">Til § 6 Opplysninger fra Folkehelseinstituttet</a></li><li><a href="#kapittel-1-kapittel-7">Til § 7 Fylkeshelseundersøkelser</a></li><li><a href="#kapittel-1-kapittel-8">Til § 8 Informasjon og medvirkning</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/2012-06-28-692" id="dokument"><h1>Forskrift om oversikt over folkehelsen</h1><article class="legalArticle" data-lovdata-URL="SF/forskrift/2012-06-28-692/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Forskriften skal legge til rette for systematisk og kunnskapsbasert folkehelsearbeid. Forskriften skal bidra til samordning og standardisering av arbeid med oversikt over helsetilstanden i befolkningen og de positive og negative faktorer som kan virke inn på denne.</article></article><article class="legalArticle" data-lovdata-URL="SF/forskrift/2012-06-28-692/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften gjelder:<ol class="defaultList" type="a"><li data-name="a." value="1"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">kommunenes og fylkeskommunenes arbeid med oversikt etter <a href="lov/2011-06-24-29/§5">folkehelseloven § 5</a> og <a href="lov/2011-06-24-29/§21">§ 21</a> og</article></article></li><li data-name="b." value="2"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">Folkehelseinstituttets arbeid med å gjøre tilgjengelig opplysninger etter <a href="lov/2011-06-24-29/§25">folkehelseloven § 25</a> annet ledd.</article></article></li></ol></article><article class="changesToParent">Endret ved <a href="forskrift/2015-12-18-1740">forskrift 18 des 2015 nr. 1740</a> (i kraft 1 jan 2016).</article></article><article class="legalArticle" data-lovdata-URL="SF/forskrift/2012-06-28-692/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Krav til oversiktens innhold</span></h2><article class="legalP" id="paragraf-3-ledd-1">Oversikten skal omfatte opplysninger om og vurderinger av:<ol class="defaultList" type="a"><li data-name="a." value="1"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">befolkningssammensetning</article></article></li><li data-name="b." value="2"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">oppvekst- og levekårsforhold</article></article></li><li data-name="c." value="3"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">fysisk, biologisk, kjemisk og sosialt miljø</article></article></li><li data-name="d." value="4"><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1">skader og ulykker</article></article></li><li data-name="e." value="5"><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1">helserelatert atferd og</article></article></li><li data-name="f." value="6"><article class="listArticle" id="paragraf-3-ledd-1-punkt-6"><article class="legalP" id="paragraf-3-ledd-1-punkt-6-ledd-1">helsetilstand.</article></article></li></ol></article><article class="legalP" id="paragraf-3-ledd-2">Med oppvekst- og levekårsforhold menes for eksempel økonomiske vilkår, bo- og arbeidsforhold og utdanningsforhold. Med helserelatert atferd menes for eksempel fysisk aktivitet, ernæring, bruk av tobakk og rusmidler.</article><article class="legalP" id="paragraf-3-ledd-3">Oversikten skal inneholde faglige vurderinger av årsaksforhold og konsekvenser og identifisere ressurser og folkehelseutfordringer lokalt og regionalt. Kommunen og fylkeskommunen skal være særlig oppmerksomme på trekk ved utviklingen som kan skape eller opprettholde sosiale eller helsemessige problemer eller sosiale helseforskjeller. I kommuner der det er grunn til å anta at det foreligger spesielle folkehelseutfordringer for den samiske befolkning, skal disse vurderes.</article></article><article class="legalArticle" data-lovdata-URL="SF/forskrift/2012-06-28-692/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Løpende oversiktsarbeid</span></h2><article class="legalP" id="paragraf-4-ledd-1">Kommuner og fylkeskommuner skal løpende ha oversikt over folkehelsen. Den løpende oversikten skal dokumenteres på hensiktsmessig måte som en del av ordinær virksomhet.</article></article><article class="legalArticle" data-lovdata-URL="SF/forskrift/2012-06-28-692/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Krav om oversiktsdokument hvert fjerde år</span></h2><article class="legalP" id="paragraf-5-ledd-1">Kommuner og fylkeskommuner skal utarbeide et samlet oversiktsdokument hvert fjerde år som skal ligge til grunn for det langsiktige folkehelsearbeidet. Oversiktsdokumentet skal foreligge ved oppstart av arbeidet med planstrategi etter plan- og <a href="lov/2008-06-27-71/§7-1">bygningsloven § 7-1</a> og <a href="lov/2008-06-27-71/§10-1">§ 10-1</a>. Oversiktsdokumentet skal ikke inneholde opplysninger som kan knyttes til enkeltpersoner, jf. <a href="lov/2018-06-15-38/§2">personopplysningsloven § 2</a> nr. 1.</article><article class="legalP" id="paragraf-5-ledd-2">Kommunen skal samarbeide og utveksle informasjon med fylkeskommunen i arbeidet med oversiktsdokumentet. Fylkeskommunen skal understøtte kommunene, samarbeide og utveksle informasjon med kommunene i arbeidet med sitt oversiktsdokument.</article></article><article class="legalArticle" data-lovdata-URL="SF/forskrift/2012-06-28-692/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Opplysninger fra Folkehelseinstituttet</span></h2><article class="legalP" id="paragraf-6-ledd-1">Folkehelseinstituttet skal gjøre opplysninger fra nasjonale kilder tilgjengelige som grunnlag for kommunenes og fylkeskommunenes arbeid med oversikter. Oppgaven omfatter blant annet å:<ol class="defaultList" type="a"><li data-name="a." value="1"><article class="listArticle" id="paragraf-6-ledd-1-punkt-1"><article class="legalP" id="paragraf-6-ledd-1-punkt-1-ledd-1">utarbeide og presentere folkehelseprofil for hver enkelt kommune og fylkeskommune i løpet av første kvartal hvert år og</article></article></li><li data-name="b." value="2"><article class="listArticle" id="paragraf-6-ledd-1-punkt-2"><article class="legalP" id="paragraf-6-ledd-1-punkt-2-ledd-1">etablere og oppdatere en statistikkbank.</article></article></li></ol></article><article class="changesToParent">Endret ved <a href="forskrift/2015-12-18-1740">forskrift 18 des 2015 nr. 1740</a> (i kraft 1 jan 2016).</article></article><article class="legalArticle" data-lovdata-URL="SF/forskrift/2012-06-28-692/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Fylkeshelseundersøkelser</span></h2><article class="legalP" id="paragraf-7-ledd-1">Fylkeshelseundersøkelser kan gjennomføres for å skaffe oversikt over helsetilstanden i befolkningen og de positive og negative faktorene som kan virke inn på denne. Undersøkelsen kan omfatte opplysninger og vurderinger som nevnt i <a href="forskrift/2012-06-28-692/§3">§ 3</a>.</article><article class="legalP" id="paragraf-7-ledd-2">Behandlingen av opplysningene skal skje etter samtykke fra deltakerne.</article><article class="legalP" id="paragraf-7-ledd-3">Folkehelseinstituttet eller en fylkeskommune skal være dataansvarlig for behandlingen av helseopplysninger og andre personopplysninger i undersøkelser som gjennomføres med hjemmel i denne bestemmelsen.</article><article class="legalP" id="paragraf-7-ledd-4">Folkehelseinstituttet skal legge til rette for samordning av fylkeshelseundersøkelser blant annet ved å gjøre tilgjengelig maler for innhold og gjennomføring av slike undersøkelser. Undersøkelsene skal gjennomføres i samsvar med malene. Malene kan bare fravikes i særlige tilfeller.</article><article class="legalP" id="paragraf-7-ledd-5">Følgende regler om behandling av helseopplysninger i forskrift om befolkningsbaserte helseundersøkelser gjelder tilsvarende for fylkeshelseundersøkelser som gjennomføres med hjemmel i denne bestemmelsen:<ol class="defaultList" type="a"><li data-name="a." value="1"><article class="listArticle" id="paragraf-7-ledd-5-punkt-1"><article class="legalP" id="paragraf-7-ledd-5-punkt-1-ledd-1">§ 1-4 om forbud mot kommersiell utnyttelse</article></article></li><li data-name="b." value="2"><article class="listArticle" id="paragraf-7-ledd-5-punkt-2"><article class="legalP" id="paragraf-7-ledd-5-punkt-2-ledd-1">§ 2-4 til § 2-7 om informasjon og samtykke</article></article></li><li data-name="c." value="3"><article class="listArticle" id="paragraf-7-ledd-5-punkt-3"><article class="legalP" id="paragraf-7-ledd-5-punkt-3-ledd-1">§ 4-1 til § 4-7 om vilkår for behandling av helseopplysninger, tilgjengeliggjøring, sammenstilling, internkontroll, bevaring, mv.</article></article></li></ol></article><article class="changesToParent">Endret ved <a href="forskrift/2015-12-18-1740">forskrifter 18 des 2015 nr. 1740</a> (i kraft 1 jan 2016), <a href="forskrift/2018-05-11-724">11 mai 2018 nr. 724</a> som endret ved <a href="forskrift/2018-10-23-1603">forskrift 23 okt 2018 nr. 1603</a> (i kraft 23 okt 2018).</article></article><article class="legalArticle" data-lovdata-URL="SF/forskrift/2012-06-28-692/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Informasjon og medvirkning</span></h2><article class="legalP" id="paragraf-8-ledd-1">Oversiktsdokument etter <a href="forskrift/2012-06-28-692/§5">§ 5</a> og folkehelseprofil etter <a href="forskrift/2012-06-28-692/§6">§ 6</a> skal være allment tilgjengelig slik at frivillige organisasjoner og befolkningen får tilgang til informasjon som grunnlag for å medvirke i beslutningsprosesser av betydning for folkehelsen.</article></article><article class="legalArticle" data-lovdata-URL="SF/forskrift/2012-06-28-692/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse</span></h2><article class="legalP" id="paragraf-9-ledd-1">Forskriften trer i kraft 1. juli 2012.</article></article><section class="section" id="kapittel-1" data-lovdata-URL="SF/forskrift/2012-06-28-692/KAPITTEL_1"><h2>Merknader til forskrift om oversikt over folkehelsen</h2><article class="legalP" id="kapittel-1-ledd-1">Merknadene er en veiledning for å utdype innholdet i den enkelte bestemmelse. Merknadene er ikke rettslig bindende, men gir uttrykk for hva departementet har ment da forskriften ble gitt.</article><section class="section" id="kapittel-1-kapittel-1" data-lovdata-URL="SF/forskrift/2012-06-28-692/KAPITTEL_1-1"><h3>Til § 1 Formål</h3><article class="legalP" id="kapittel-1-kapittel-1-ledd-1">Folkehelseloven stiller krav om at kommuner og fylkeskommuner skal ha nødvendig oversikt over helsetilstanden i befolkningen og de positive og negative faktorer som kan virke inn på denne. Med oversikt over helsetilstanden i befolkningen menes en oversikt over helse på populasjonsnivå, jf. <a href="lov/2011-06-24-29/§3">folkehelseloven § 3</a> bokstav a.</article><article class="legalP" id="kapittel-1-kapittel-1-ledd-2">Forskriften utfyller folkehelselovens bestemmelser om oversiktsarbeid i <a href="forskrift/2012-06-28-692/§5">§ 5</a>, § 21 og § 25, og det vises til <a href="forarbeid/prop-90-l-201011/kap13">Prop.90 L (2010–2011) Lov om folkehelsearbeid kapittel 13</a> og merknader til bestemmelsene i kapittel 22.</article><article class="legalP" id="kapittel-1-kapittel-1-ledd-3">Forskriftens formål er å legge til rette for systematisk og kunnskapsbasert folkehelsearbeid. At folkehelsearbeidet drives <i>systematisk</i> innebærer at kommuner og fylkeskommuner gjennom sin oversikt over folkehelsen definerer sine ressurser og sine folkehelseutfordringer. Disse skal inngå som grunnlag for planlegging etter plan- og bygningsloven, og som grunnlag for tiltak. At oversiktene gir et forsvarlig grunnlag for å identifisere ressurser og folkehelseutfordringer, er nødvendig dersom man skal nå målet om en samfunnsutvikling som fremmer folkehelse, herunder reduserer sosiale helseforskjeller. Videre innebærer betegnelsen systematisk at arbeidet foregår planmessig, og ikke tilfeldig.</article><article class="legalP" id="kapittel-1-kapittel-1-ledd-4">At folkehelsearbeidet er <i>kunnskapsbasert</i> innebærer at det bygger på faglig anerkjente metoder. Dette innebærer blant annet at folkehelsearbeidet bygger på kunnskap om de faktiske ressurser og folkehelseutfordringer lokalt, på fylkesnivå og nasjonalt. Oversiktsarbeidet er således en forutsetning for at det øvrige folkehelsearbeidet er kunnskapsbasert. Helsedirektoratet har i <a href="lov/2011-06-24-29/§24">folkehelseloven § 24</a> fått i oppgave å være pådriver for kunnskapsbasert folkehelsearbeid, blant annet gjennom utvikling av nasjonale normer og standarder for godt folkehelsearbeid. Det sies i <a href="forarbeid/prop-90-l-201011/s104">Prop.90 L (2010–2011) side 104</a> at «et kunnskapsbasert og effektivt folkehelsearbeid forutsetter gode systemer for å fremskaffe slike oversikter og evne og kapasitet til å vurdere og analysere disse». Det vil være sammenheng mellom kravene om systematikk og kunnskapsbasis.</article><article class="legalP" id="kapittel-1-kapittel-1-ledd-5">Folkehelseloven skal legge til rette for samordning av folkehelsearbeidet. Lovens oversiktsbestemmelser i <a href="forskrift/2012-06-28-692/§5">§ 5</a>, § 21 og § 25 forutsetter at det skal være informasjonsutveksling mellom kommuner, fylkeskommuner og Folkehelseinstituttet. For å få et helhetlig bilde av folkehelseutfordringene på lokalt, på fylkesnivå og på nasjonalt nivå, og for å sikre effektiv ressursutnyttelse, er det behov for samordning og standardisering av oversiktsarbeid og epidemiologisk arbeid, både med hensyn til hvem som bidrar med hva og når.</article></section><section class="section" id="kapittel-1-kapittel-2" data-lovdata-URL="SF/forskrift/2012-06-28-692/KAPITTEL_1-2"><h3>Til § 2 Virkeområde</h3><article class="legalP" id="kapittel-1-kapittel-2-ledd-1">Forskriftens virkeområde er kommunenes og fylkeskommunenes arbeid med å ha oversikt, og Folkehelseinstituttets oppgave med å tilrettelegge og formidle informasjon til kommuner og fylkeskommuner. Forskriften er hjemlet i <a href="lov/2011-06-24-29/§5">folkehelseloven § 5</a>, <a href="lov/2011-06-24-29/§21">§ 21</a> og <a href="lov/2011-06-24-29/§25">§ 25</a> og <a href="lov/1994-08-05-55/§7-11">smittevernloven § 7-11</a>. Øvrige deler av folkehelsearbeidet reguleres direkte i loven, for eksempel forankring i plan, gjennomføring av tiltak og internkontroll med at lovens krav oppfylles.</article><article class="legalP" id="kapittel-1-kapittel-2-ledd-2">Forskriften vil ikke gripe inn i regelverk som regulerer innsamling og videre behandling av person- eller helseopplysninger på individnivå, som for eksempel helseregisterloven, personopplysningsloven, helseforskningsloven, smittevernloven mv. Formålet med oversikter over folkehelsen er å ha kunnskap om helsetilstand og årsaker til sykdom på populasjonsnivå til bruk i folkehelsearbeidet. Det er da ikke relevant eller nødvendig for kommunen og fylkeskommunen i sitt samlede oversiktsdokument (jf. forskriften <a href="forskrift/2012-06-28-692/§5">§ 5</a>) å ha opplysninger som kan knyttes til enkeltpersoner. Etter <a href="lov/2014-06-20-43/§2">helseregisterloven § 2</a> nr. 3 er anonyme opplysninger «opplysninger der navn, fødselsnummer og andre personentydige kjennetegn er fjernet, slik at opplysningene ikke lenger kan knyttes til en enkeltperson.»</article></section><section class="section" id="kapittel-1-kapittel-3" data-lovdata-URL="SF/forskrift/2012-06-28-692/KAPITTEL_1-3"><h3>Til § 3 Oversiktenes innhold</h3><article class="legalP" id="kapittel-1-kapittel-3-ledd-1">Bestemmelsen angir nærmere innholdet i <a href="lov/2011-06-24-29/§5">folkehelseloven § 5</a> og <a href="lov/2011-06-24-29/§21">§ 21</a> om «nødvendig oversikt», og hvilke elementer oversikten skal inneholde. Lovens bestemmelser om hva oversikten skal brukes til har betydning for både form og innhold. Kommunen skal ha nødvendig oversikt over folkehelsen for å kunne ivareta sine oppgaver etter <a href="lov/2011-06-24-29/§1">folkehelseloven § 1</a>, <a href="lov/2011-06-24-29/§4">§ 4</a>, <a href="lov/2011-06-24-29/§6">§ 6</a>, <a href="lov/2011-06-24-29/§7">§ 7</a>, <a href="lov/2011-06-24-29/§9">§ 9</a> og <a href="lov/2011-06-24-29/§28">§ 28</a> på en forsvarlig måte. Tilsvarende skal fylkeskommunen ha nødvendig oversikt for å ivareta sine oppgaver etter <a href="lov/2011-06-24-29/§1">folkehelseloven § 1</a>, <a href="lov/2011-06-24-29/§20">§ 20</a> og <a href="lov/2011-06-24-29/§21">§ 21</a>. Folkehelseloven gjør det klart at folkehelsearbeid er et tverrsektorielt ansvar og oversikten må speile det tverrsektorielle perspektivet.</article><article class="legalP" id="kapittel-1-kapittel-3-ledd-2">Forskriften <a href="forskrift/2012-06-28-692/§3">§ 3</a> angir de tematiske områder kommunenes og fylkeskommunenes oversikter skal omfatte. Innholdsangivelsen vil kunne være overlappende og vil kunne beskrives på flere måter. At oversikten skal inneholde vurderinger innebærer at informasjon i seg selv ikke er tilstrekkelig, men må relevansvurderes etter lokale forhold. Det vises til at oversikt også omfatter skjønnsvurderinger og erfaringsbasert kunnskap, jf. <a href="lov/2011-06-24-29/§5">folkehelseloven § 5</a> første ledd b og c.</article><article class="legalP" id="kapittel-1-kapittel-3-ledd-3">Befolkningens helse påvirkes av et bredt sett av årsaker som spenner fra grunnleggende forhold/bakenforliggende faktorer som påvirker helsen som økonomi og levekår, via miljøfaktorer til helserelatert atferd. For at oversikten skal fungere i forhold til folkehelselovens mål om å bidra til en samfunnsutvikling som fremmer folkehelse og utjevner sosiale helseforskjeller, er det en forutsetning at også oversikten har et slikt bredt spenn.</article><article class="legalP" id="kapittel-1-kapittel-3-ledd-4"><a href="lov/2011-06-24-29/§5">Folkehelseloven § 5</a> og <a href="lov/2011-06-24-29/§21">§ 21</a> benytter begrepet påvirkningsfaktor, og innholdsangivelsen i forskriftens <a href="forskrift/2012-06-28-692/§3">§ 3</a> omfatter både opplysninger om helsetilstand og om påvirkningsfaktorer. I denne forskriften benyttes begrepet «oversikt over folkehelsen» som samlebegrep.</article><article class="legalP" id="kapittel-1-kapittel-3-ledd-5">I tråd med folkehelseloven omfatter begrepet påvirkningsfaktorer både helsefremmende og forebyggende faktorer, og risikofaktorer. De fleste faktorene som nevnes i forskriften er i utgangspunktet nøytrale. For eksempel vil god tilgang til friområder i nærmiljøet være en helsefremmende faktor/beskyttelsesfaktor for helse, mens fravær av slike områder kan være en risikofaktor.</article><article class="legalP" id="kapittel-1-kapittel-3-ledd-6">Oversikten skal inneholde opplysninger om befolkningssammensetning, oppvekst- og levekårsforhold, fysisk, biologisk, kjemisk og sosialt miljø, skader og ulykker, helserelatert atferd og helsetilstand. Alle kommuner og fylkeskommuner skal ha kunnskap om disse tematiske områdene. Der kunnskap på et mer overordnet nivå gir indikasjon på at man har en spesiell utfordring eller mulighet, kan det være nødvendig å innhente mer kunnskap og foreta en nærmere vurdering.</article><article class="legalP" id="kapittel-1-kapittel-3-ledd-7">Med <i>befolkningssammensetning</i> menes grunnlagsdata om befolkningen som kan omfatte antall innbyggere, alders- og kjønnsfordeling, sivilstatus, etnisitet, flyttemønster mv. Slike data er blant annet viktige for å kunne tolke de øvrige opplysningene i oversikten.</article><article class="legalP" id="kapittel-1-kapittel-3-ledd-8"><i>Oppvekst og levekårsforhold</i> er nærmere angitt i bestemmelsens annet ledd og omfatter for eksempel økonomiske vilkår, bo- og arbeidsforhold og utdanningsforhold. Økonomiske forhold kan omfatte andel med høy- og lavinntekt og inntektsforskjeller. Med arbeid menes blant annet tilknytning til arbeidslivet, sykefravær og uføretrygding. Utdanningsforhold omfatter for eksempel andel med høyere utdanning og frafall fra videregående skole. Levekår defineres i et samspill mellom individuelle faktorer og ressurser og den muligheter en har til å realisere disse på arenaer som for eksempel skole og arbeid.</article><article class="legalP" id="kapittel-1-kapittel-3-ledd-9">Indikatorer for <i>fysisk, biologisk og kjemisk miljø</i> kan være drikkevannskvalitet, luftkvalitet, nærmiljø, tilgang til friområder og friluftsområder, sykkelvegnett, antall støyplagede mv. Oversikt over infeksjonsepidemiolgiske forhold i kommunen etter <a href="lov/1994-08-05-55/§7-1">smittevernloven § 7-1</a> og <a href="lov/1994-08-05-55/§7-2">§ 7-2</a> kan og bør inkluderes i oversikten og kommer inn under biologiske faktorer. Indikatorer på <i>sosialt miljø</i> kan være organisasjonsdeltagelse, valgdeltagelse, kulturtilbud, sosiale møteplasser mv. Enkelte påvirkningsfaktorer kan klassifiseres under flere tema. Begrepene fysisk, biologisk, kjemisk og sosialt miljø viser til <a href="lov/2011-06-24-29/kap3">folkehelseloven kapittel 3</a> og definisjonen av miljørettet helsevern.</article><article class="legalP" id="kapittel-1-kapittel-3-ledd-10">Med <i>helserelatert atferd</i> menes atferd som har vist å ha innvirkning på et helseutfall. Dette kan være for eksempel fysisk aktivitet, ernæring, bruk av tobakk og rusmidler. Det kan også omfatte for eksempel risikoatferd som kan gi utslag i skader og ulykker.</article><article class="legalP" id="kapittel-1-kapittel-3-ledd-11">Opplysninger om <i>helsetilstand</i> vil i hovedsak være informasjon om forekomst av forebyggbare sykdommer som psykiske lidelser, hjerte- karsykdommer, type 2-diabetes, kreft, kroniske smerter og belastningssykdommer, karies og ulykkesskader. Disse helseutfallene har ofte en sammensatt årsakskjede som involverer elementer fra flere av de andre temaene som er beskrevet i bestemmelsen.</article><article class="legalP" id="kapittel-1-kapittel-3-ledd-12">Forskriften angir oversiktenes innhold ut fra de tematiske områdene som oversiktene skal gi kunnskap om. Den kunnskap som skal inn i oversiktene vil komme fra ulike kilder og ha ulik form. Det følger av <a href="lov/2011-06-24-29/§5">folkehelseloven § 5</a> og <a href="lov/2011-06-24-29/§21">§ 21</a> hvilke kilder kommunen og fylkeskommunen skal basere sin oversikt på.</article><article class="legalP" id="kapittel-1-kapittel-3-ledd-13">Oversikten skal gi en faglig vurdering av årsaksforhold og konsekvenser, og identifisere folkehelseutfordringer og ressurser. Oversikten skal gi det faglige grunnlaget for politiske beslutninger og prioriteringer. Med faglighet menes både krav til nødvendig kompetanse til å vurdere årsaker og konsekvenser, og at vurderingene er uavhengige med hensyn til for eksempel politikk og økonomi.</article><article class="legalP" id="kapittel-1-kapittel-3-ledd-14">Vurdering av <i>konsekvenser</i> innebærer blant annet å bedømme hvor viktig aktuelle forhold eller utfordringer antas å være. I første rekke dreier det seg om å beskrive de menneskelige konsekvensene (hva dette innebærer i helse, sykdom, plagethet mv). Konsekvenser kan også være mer kvantifiserte beregninger av vunnet/tapte leveår i god helse, eller samfunnsøkonomiske kostnader/gevinster over tid.</article><article class="legalP" id="kapittel-1-kapittel-3-ledd-15">Med vurdering av <i>årsaksforhold</i> menes en vurdering av hvorfor et forhold har oppstått. En slik vurdering vil ta utgangspunkt i den kunnskap som eksisterer om hvilke bakenforliggende forhold som kan ha ført til den situasjonen som er avdekket. Avdekking av årsaksforhold danner et grunnlag for å kunne rette tiltak inn mot årsakene til et forhold istedenfor å håndtere symptomer. Årsakssammenhenger er ofte sammensatte, med flere nivåer (årsak til årsaker). Folkehelseutfordringer kan relateres til flere ledd i årsakskjeden. Ressurser er spesielt nevnt fordi det er relevant å trekke frem positive forhold som kan styrke folkehelsen.</article><article class="legalP" id="kapittel-1-kapittel-3-ledd-16">I vurderingen av årsaksforhold og konsekvenser skal kommunen og fylkeskommunen være spesielt oppmerksomme på trekk ved utviklingen som kan skape eller opprettholde sosiale eller helsemessige problemer eller sosiale helseforskjeller. I sosial fordeling inngår fordeling både i forhold til sosioøkonomi, (utdanning, yrke, inntekt), kjønn, etnisitet og funksjonsevne.</article><article class="legalP" id="kapittel-1-kapittel-3-ledd-17">Kommuner og fylkeskommuner skal vurdere om det er grupper i befolkningen som står overfor spesielle folkehelseutfordringer. Slike utfordringer kan være knyttet til sosial ulikhet i helse, eller enkelte befolkningsgrupper med spesielle behov.</article><article class="legalP" id="kapittel-1-kapittel-3-ledd-18">Forskriften presiserer at i kommuner der det er grunn til å anta at det foreligger spesielle folkehelseutfordringer for den samiske befolkning, skal disse vurdere. Det kan være aktuelt å innhente erfaringer og kunnskap fra den samiske befolkningen selv som grunnlag både for å vurdere om det er grunn til å anta, og til selve vurderingen av de aktuelle folkehelseutfordringene. Det vil også være aktuelt å innhente erfaringer og kunnskap fra andre kilder som nevnt i <a href="lov/2011-06-24-29/§5">folkehelseloven § 5</a> første ledd og for eksempel forskningsmiljøer som sitter med kunnskap om folkehelsen til den samiske befolkning.</article></section><section class="section" id="kapittel-1-kapittel-4" data-lovdata-URL="SF/forskrift/2012-06-28-692/KAPITTEL_1-4"><h3>Til § 4 Løpende oversikt</h3><article class="legalP" id="kapittel-1-kapittel-4-ledd-1">Kommuner og fylkeskommuner skal løpende ha oversikt over helsetilstand og påvirkningsfaktorer for å kunne ivareta sine oppgaver etter loven på en forsvarlig måte. Løpende oversikt er nødvendig i alle faser av folkehelsearbeidet, både planlegging, iverksetting av tiltak og evaluering. Løpende folkehelsearbeid innebærer også å ha oversikt for å kunne håndtere situasjoner som oppstår på en forsvarlig måte. Å vurdere kommunens/fylkeskommunens oversikt i forhold til folkehelseprofilene som kommer fra Folkehelseinstituttet hvert år, vil være en del av det løpende oversiktsarbeidet. Der det er identifisert spesielle folkehelseutfordringer, vil det å følge med på utviklingen på området være en del av det løpende arbeidet.</article><article class="legalP" id="kapittel-1-kapittel-4-ledd-2">Løpende oversiktsarbeid skal dokumenteres på hensiktsmessig måte som en del av ordinær virksomhet. Bakgrunnen for denne bestemmelsen er blant annet at løpende oversiktsarbeid ofte vil inngå i eller ha nær sammenheng med ulike typer kommunal/fylkeskommunal planlegging og oppfølging. Det bør unngås at oversiktsarbeid blir en aktivitet som foregår frikoblet fra ordinær virksomhet og planlegging.</article><article class="legalP" id="kapittel-1-kapittel-4-ledd-3">Hva som skal dokumenteres og i hvilken form det skal skje vil være en del av kommunens og fylkeskommunens løpende vurdering og vil følge av den generelle virksomhetsstyringen. Dokumentasjonskravet innebærer at kunnskap om hendelser av betydning for folkehelsen vurderes og formidles. Krav om dokumentasjon må vurderes i forhold til risiko, muligheter og sårbarhet. Omfang, hyppighet og form for dokumentasjon vil kunne variere. Hensiktsmessig dokumentasjon for det løpende oversiktsarbeidet kan for eksempel være en logg om luftforurensningsstatus som grunnlag for formidle helseinformasjon til befolkningen, eller godkjenningsstatus for skoler og barnehager som grunnlag for kommunens tilsyn.</article></section><section class="section" id="kapittel-1-kapittel-5" data-lovdata-URL="SF/forskrift/2012-06-28-692/KAPITTEL_1-5"><h3>Til § 5 Krav om oversiktsdokument hvert fjerde år</h3><article class="legalP" id="kapittel-1-kapittel-5-ledd-1">Forskriften stiller krav om at det skal utarbeides et samlet oversiktsdokument hvert fjerde år. Dokumentet skal brukes som grunnlag for planlegging og styring for å forankre det langsiktige folkehelsearbeidet. Oversiktsdokumentet bør bygge på det løpende oversiktsarbeidet, men ved utarbeidelse av oversiktsdokument forutsettes det en grundig og systematisk informasjonshenting. Det forventes også en helhetlig vurdering av konsekvenser og årsaksforhold, og identifisering av ressurser og folkehelseutfordringer. At dokumentet skal utformes hvert fjerde år, betyr at utviklingstrekk kan komme klarere frem.</article><article class="legalP" id="kapittel-1-kapittel-5-ledd-2">For at dette dokumentet skal virke som forutsatt må det foreligge i tide til at det kan inngå som grunnlag for kommunens og fylkeskommunens planstrategi. Formen bør også innrettes slik at den er egnet til å brukes inn i arbeid med planstrategi og øvrige plan- og beslutningsprosesser.</article><article class="legalP" id="kapittel-1-kapittel-5-ledd-3">Det er ikke et skarpt skille mellom den løpende oversikt og arbeidet med et samlet oversiktsdokument, da det løpende er et viktig grunnlag for den samlede oversikten og motsatt. Kommunen skal gi informasjon til fylkeskommunen som er relevant for fylkeskommunens oversiktsdokument og motsatt. Av tidshensyn bør denne utvekslingen av informasjon være en løpende oppgave.</article></section><section class="section" id="kapittel-1-kapittel-6" data-lovdata-URL="SF/forskrift/2012-06-28-692/KAPITTEL_1-6"><h3>Til § 6 Opplysninger fra Folkehelseinstituttet</h3><article class="legalP" id="kapittel-1-kapittel-6-ledd-1">Det finnes mye kunnskap om befolkningens helsetilstand og påvirkningsfaktorer i sentrale registre som både er relevante og nødvendige for å ha oversikt over folkehelsen. Bestemmelsen konkretiserer innholdet i Folkehelseinstituttets plikt til å gjøre tilgjengelig opplysninger, jf. <a href="lov/2011-06-24-29/§25">folkehelseloven § 25</a> annet ledd. Folkehelseinstituttet har en koordineringsrolle i forhold til andre etater og institusjoner som har relevant statistikk som bør formidles til kommunesektoren.</article><article class="legalP" id="kapittel-1-kapittel-6-ledd-2">Første versjon av folkehelseprofilene ble sendt kommunene og fylkeskommunene i 2012. Profilene og statistikkbanken vil utvikles videre, og er å finne på Folkehelseinstituttets nettsider.</article><article class="legalP" id="kapittel-1-kapittel-6-ledd-3">At nasjonal statistikk skal gjøres tilgjengelig gjennom folkehelseprofiler og statistikkbank betyr ikke at kommuner og fylkeskommuner ikke kan innhente ytterligere data selv enten fra sentrale registre eller på annen måte. Det vises for eksempel til at spesialisthelsetjenestens bidrag i folkehelsearbeidet er lovfestet gjennom <a href="lov/1999-07-02-61/§2-1">spesialisthelsetjenesteloven § 2-1</a>a annet ledd. Det fremgår her at de regionale helseforetakene skal sørge for at spesialisthelsetjenesten blant annet bidrar med data og annen kunnskap til kommuner og fylkeskommuner. Dette er nærmere omtalt i <a href="forarbeid/prop-91-l-201011/kap43">Prop.91 L (2010–2011) kapittel 43</a>.</article></section><section class="section" id="kapittel-1-kapittel-7" data-lovdata-URL="SF/forskrift/2012-06-28-692/KAPITTEL_1-7"><h3>Til § 7 Fylkeshelseundersøkelser</h3><article class="legalP" id="kapittel-1-kapittel-7-ledd-1">Fylkesvise folkehelseundersøkelser (fylkeshelseundersøkelser) vil være nyttige kilder til informasjon både for kommuner og fylkeskommuner i arbeidet med å ha oversikt over folkehelsen. Gjennom folkehelseloven har staten en forpliktelse til å bistå kommunesektoren og legge til rette for folkehelsearbeid i kommuner og fylkeskommuner. Som et ledd i dette får Folkehelseinstituttet gjennom forskriften i oppgave å legge til rette for samordning av fylkeshelseundersøkelser. I dette ligger en målsetting om å standardisere slike undersøkelser.</article><article class="legalP" id="kapittel-1-kapittel-7-ledd-2">Verdien av fylkeshelseundersøkelser vil bli større dersom de kan brukes for å sammenlikne på tvers av fylker, og over tid. Dette forutsetter at undersøkelser blir standardiserte når det gjelder innhold og metode. Felles maler for undersøkelsene vil også være ressursbesparende sammenliknet med at hvert enkelt fylke skulle utarbeide disse på egenhånd.</article><article class="legalP" id="kapittel-1-kapittel-7-ledd-3">Fylkeshelseundersøkelsene skal baseres på deltakerens samtykke. Forskrift om befolkningsbaserte helseundersøkelser § 2-4 til § 2-7 gjelder for informasjon og samtykke til fylkeshelseundersøkelsene.</article><article class="legalP" id="kapittel-1-kapittel-7-ledd-4">Folkehelseinstituttet eller fylkeskommunen skal være dataansvarlig for fylkeshelseundersøkelsene. Den dataansvarlige vil ha ansvaret for at undersøkelsen gjennomføres i samsvar med malene, forskriften, helseregisterloven og generelle personvernkrav i personopplysningsloven og personvernforordningen. Dataansvarlig vil kunne delegere gjennomføring og databehandling til en annen institusjon (databehandler).</article><article class="legalP" id="kapittel-1-kapittel-7-ledd-5">Folkehelseinstituttet skal blant annet stå bak utforming av maler for innhold og gjennomføring av undersøkelsene, og gi råd og veiledning på et generelt nivå. Analyser av data fra gjennomførte undersøkelser er ikke en del av den oppgaven Folkehelseinstituttet gis i forskriften.</article><article class="legalP" id="kapittel-1-kapittel-7-ledd-6">Maler for innhold innebærer for eksempel utforming av spørreskjema med basismodul og eventuelle tilleggsmoduler. Innholdet i spørreskjemaet (basismodul) bør gjenspeile innholdsangivelsen i denne forskriften <a href="forskrift/2012-06-28-692/§3">§ 3</a> og bør ha vekt på temaområder som ikke kan skaffes gjennom registre eller andre datakilder.</article><article class="legalP" id="kapittel-1-kapittel-7-ledd-7">Maler for gjennomføring vil være samtykke, retningslinjer for datainnsamling, prosedyrer for databehandling mv. En mal for datainnsamling beskriver i grove trekk forløpet i datainnsamlingen fra planlegging av undersøkelsen til og med ferdig datafil. Folkehelseinstituttet skal samarbeide med fylkeskommuner, Helsedirektoratet og eventuelt andre relevante aktører når det utformes maler for innhold og gjennomføring.</article><article class="legalP" id="kapittel-1-kapittel-7-ledd-8">Fylkeshelseundersøkelsene hjemlet i denne forskriften skal gjennomføres i samsvar med malene, som kun kan fravikes i særlige tilfeller. Den enkelte fylkeskommune kan i tillegg til basismodul legge til tilleggsspørsmål ut fra egne behov og prioriteringer. Av hensyn til undersøkelsens kvalitet generelt og svarprosent spesielt bør basismodul samt tilleggsspørsmål tilpasses slik at det totale omfanget begrenses.</article><article class="legalP" id="kapittel-1-kapittel-7-ledd-9">Dersom de innsamlede opplysningene skal brukes til medisinsk og helsefaglig forskning kreves godkjenning fra en regional komité for medisinsk og helsefaglig forskningsetikk (REK) i tråd med reglene i helseforskningsloven. For annen bruk utenom forskning må dataansvarlig vurdere reglene for behandling av personopplysninger, herunder helseopplysninger etter gjeldende regelverk, eventuelt om det er mulig å kunne bruke anonyme opplysninger.</article><article class="changesToParent">Endret 17 sep 2019 uten kunngjøring i Norsk Lovtidend.</article></section><section class="section" id="kapittel-1-kapittel-8" data-lovdata-URL="SF/forskrift/2012-06-28-692/KAPITTEL_1-8"><h3>Til § 8 Informasjon og medvirkning</h3><article class="legalP" id="kapittel-1-kapittel-8-ledd-1">Folkehelsearbeid handler blant annet om lokale prosesser, forankring og engasjement. Medvirkning fra befolkningen regnes som et bærende prinsipp i folkehelsearbeidet. Slik medvirkning kan for eksempel komme fra enkeltpersoner, lokale interessegrupper, frivillige organisasjoner eller bedrifter. Medvirkning handler blant annet om individers og lokalmiljøers påvirkning av beslutninger som angår deres helse.</article><article class="legalP" id="kapittel-1-kapittel-8-ledd-2">Kunnskap ligger til grunn for medvirkning i folkehelsearbeidet. Forskriften slår derfor fast at oversiktsdokument som utarbeides av kommuner og fylkeskommuner etter <a href="forskrift/2012-06-28-692/§5">§ 5</a> skal være allment tilgjengelig for frivillige organisasjoner og befolkningen. Det samme gjelder for folkehelseprofilene fra Folkehelseinstituttet etter <a href="forskrift/2012-06-28-692/§6">§ 6</a>. Slik tilgjengeliggjøring vil ha to funksjoner, for det første vil den kunnskap som ligger i disse dokumentene bli kjent. Videre vil tilgjengeliggjøring legge til rette for medvirkning i det videre folkehelsearbeidet.</article><article class="legalP" id="kapittel-1-kapittel-8-ledd-3">Det er viktig at datamaterialet blir presentert på en måte som ikke virker stigmatiserende. Det er derfor viktig å ha en bevissthet omkring hvordan datamaterialet settes sammen og bevissthet på hva slags formuleringer som brukes. Det anbefales at man unngår å lage samleindekser.</article><article class="changesToParent">Endret ved <a href="forskrift/2015-12-18-1740">forskrift 18 des 2015 nr. 1740</a> (i kraft 1 jan 2016).</article></section></section></main></body></html>