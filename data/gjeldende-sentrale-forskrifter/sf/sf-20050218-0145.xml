<!DOCTYPE html><html lang="no"><head><title>Forskrift om garanti for trygderettigheter for arbeidstakere på norske skip</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-02-18-145</dd><dt class="dokid">DokumentID</dt><dd class="dokid">SF/forskrift/2005-02-18-145</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="subunit">Etat</dt><dd class="subunit"><ul><li>Avd. for regelverk og skipsfart, Sjøfartsdirektoratet</li></ul></dd><dt class="publishedIn">Publisert i</dt><dd class="publishedIn">I 2005 hefte 2</dd><dt class="dateInForce">I kraft fra</dt><dd class="dateInForce">2005-02-18</dd><dt class="lastChangeInForce">Ikrafttredelse av siste endring</dt><dd class="lastChangeInForce">2025-06-26</dd><dt class="lastChangedBy">Sist endret ved</dt><dd class="lastChangedBy"><a href="forskrift/2025-06-26-1372">forskrift/2025-06-26-1372</a></dd><dt class="changesToDocuments">Endrer</dt><dd class="changesToDocuments"><ul><li><a href="forskrift/1993-12-17-1162">forskrift/1993-12-17-1162</a></li><li><a href="forskrift/1993-12-23-1253">forskrift/1993-12-23-1253</a></li><li><a href="forskrift/1993-12-23-1254">forskrift/1993-12-23-1254</a></li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/2013-06-21-102/§4-7">lov/2013-06-21-102/§4-7</a></li><li><a href="forskrift/2013-07-03-974">forskrift/2013-07-03-974</a></li></ul></dd><dt class="dateOfPublication">Kunngjort</dt><dd class="dateOfPublication">2005-02-22</dd><dt class="titleShort">Korttittel</dt><dd class="titleShort">Forskrift om trygderettigheter på norske skip</dd><dt class="title">Tittel</dt><dd class="title">Forskrift om garanti for trygderettigheter for arbeidstakere på norske skip</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 18. februar 2005 med hjemmel i sjømannslov <a href="lov/1975-05-30-18/§32">30. mai 1975 nr. 18 § 32</a>. Fremmet av Nærings- og handelsdepartementet. <br /><strong>Tilføyd hjemmel:</strong> <a href="lov/2013-06-21-102">Lov 21. juni 2013 nr. 102</a> om stillingsvern mv. for arbeidstakere på skip (skipsarbeidsloven) <a href="lov/2013-06-21-102/§4-7">§ 4-7</a>, jf. <a href="forskrift/2013-07-03-974">delegeringsvedtak 3. juli 2013 nr. 974</a>. <br /><strong>EØS-henvisninger:</strong> EØS-avtalen vedlegg XVIII nr. 24 (forordning <a href="eu/31971r1408">(EØF) nr. 1408/71</a>). <br /><strong>Endret</strong> ved <a href="forskrift/2013-08-19-1012">forskrifter 19 aug 2013 nr. 1012</a>, <a href="forskrift/2017-12-19-2323">19 des 2017 nr. 2323</a>, <a href="forskrift/2024-12-19-3290">19 des 2024 nr. 3290</a> (i kraft 23 des 2024), <a href="forskrift/2025-06-26-1372">26 juni 2025 nr. 1372</a>.</dd><dt class="refid">RefID</dt><dd class="refid">forskrift/2005-02-18-145</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om garanti for trygderettigheter for arbeidstakere på norske skip</a><ul class="tocSubUl"><li><a href="#kapittel-1" data-child-interval="§§ 1 – 2">Kapittel 1. Generelle bestemmelser</a><ul class="tocSubUl"><li><a href="#kapittel-1-paragraf-1">§ 1. Virkeområde</a></li><li><a href="#kapittel-1-paragraf-2">§ 2. Definisjoner</a></li></ul></li><li><a href="#kapittel-2" data-child-interval="§§ 3 – 4">Kapittel 2. Garanti for trygderettigheter for arbeidstakere som ikke er omfattet av norske trygdeordninger</a><ul class="tocSubUl"><li><a href="#kapittel-2-paragraf-1">§ 3. Rederiets plikt til å stille garanti for yrkesskade</a></li><li><a href="#kapittel-2-paragraf-2">§ 4. Beregning og utbetaling av erstatning ved yrkesskade</a></li></ul></li><li><a href="#kapittel-3" data-child-interval="§ 5">Kapittel 3. Garanti for trygderettigheter for EØS-borgere som arbeider som hotell- og restaurantansatte, på turistskip registrert i norsk internasjonalt skipsregister</a><ul class="tocSubUl"><li><a href="#kapittel-3-paragraf-1">§ 5. Rederiets plikt til å stille garanti for sykepleie, lønn ved sykdom, erstatning ved yrkesskade og arbeidsuførhet og alderspensjon</a></li></ul></li><li><a href="#kapittel-4" data-child-interval="§§ 6 – 9">Kapittel 4. Krav til garantien</a><ul class="tocSubUl"><li><a href="#kapittel-4-paragraf-1">§ 6. Garantist for arbeidstakers trygderettigheter og rettigheter ved konkurs</a></li><li><a href="#kapittel-4-paragraf-2">§ 7. Dokumentasjon av nødvendig garanti</a></li><li><a href="#kapittel-4-paragraf-3">§ 8. Opphør av garanti</a></li><li><a href="#kapittel-4-paragraf-4">§ 9. Ikrafttredelse</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/2005-02-18-145" id="dokument"><h1>Forskrift om garanti for trygderettigheter for arbeidstakere på norske skip</h1><section class="section" data-name="kap1" id="kapittel-1" data-lovdata-URL="SF/forskrift/2005-02-18-145/KAPITTEL_1"><h2>Kapittel 1. Generelle bestemmelser</h2><article class="legalArticle" data-lovdata-URL="SF/forskrift/2005-02-18-145/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-1-ledd-1"><a href="forskrift/2005-02-18-145/kap2">Kapittel</a> 2 gjelder arbeidstakere som ikke er omfattet av norske trygdeordninger etter lov eller gjensidighetsavtale eller av EØS-avtalens trygdeforordning, forordning <a href="eu/31971r1408*">(EØF) nr. 1408/71</a> artikkel 14b, og som er ansatt<ol class="defaultList" type="a"><li data-name="a." value="1"><article class="listArticle" id="kapittel-1-paragraf-1-ledd-1-punkt-1"><article class="legalP" id="kapittel-1-paragraf-1-ledd-1-punkt-1-ledd-1">om bord på skip registrert i norsk internasjonalt skipsregister, eller</article></article></li><li data-name="b." value="2"><article class="listArticle" id="kapittel-1-paragraf-1-ledd-1-punkt-2"><article class="legalP" id="kapittel-1-paragraf-1-ledd-1-punkt-2-ledd-1">i tjeneste hos utenlandsk arbeidsgiver som driver næringsvirksomhet om bord på skip i utenriksfart, registrert i det ordinære norske skipsregisteret.</article></article></li></ol></article><article class="legalP" id="kapittel-1-paragraf-1-ledd-2"><a href="forskrift/2005-02-18-145/kap3">Kapittel</a> 3 gjelder arbeidstakere som er ansatt i hotell- og restaurantvirksomheten om bord på turistskip registrert i norsk internasjonalt skipsregister, og som omfattes av EØS-avtalens trygdeforordning, forordning <a href="eu/31971r1408*">(EØF) nr. 1408/71</a> artikkel 14b.</article></article><article class="legalArticle" data-lovdata-URL="SF/forskrift/2005-02-18-145/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-2-ledd-1">I denne forskrift menes med:<ol class="defaultList" type="a"><li data-name="a." value="1"><article class="listArticle" id="kapittel-1-paragraf-2-ledd-1-punkt-1"><article class="legalP" id="kapittel-1-paragraf-2-ledd-1-punkt-1-ledd-1"><i>Yrkesskade;</i> legemsskade eller sykdom forårsaket av arbeidsulykke eller andre skader og sykdommer som følge av arbeidsforholdet,</article></article></li><li data-name="b." value="2"><article class="listArticle" id="kapittel-1-paragraf-2-ledd-1-punkt-2"><article class="legalP" id="kapittel-1-paragraf-2-ledd-1-punkt-2-ledd-1"><i>Legemsskade;</i> også skade på protese, støttebandasje eller lignende.</article></article></li><li data-name="c." value="3"><article class="listArticle" id="kapittel-1-paragraf-2-ledd-1-punkt-3"><article class="legalP" id="kapittel-1-paragraf-2-ledd-1-punkt-3-ledd-1"><i>G;</i> grunnbeløpet, en beregningsfaktor i henhold til folketrygdloven.</article></article></li></ol></article></article></section><section class="section" data-name="kap2" id="kapittel-2" data-lovdata-URL="SF/forskrift/2005-02-18-145/KAPITTEL_2"><h2>Kapittel 2. Garanti for trygderettigheter for arbeidstakere som ikke er omfattet av norske trygdeordninger</h2><article class="legalArticle" data-lovdata-URL="SF/forskrift/2005-02-18-145/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Rederiets plikt til å stille garanti for yrkesskade</span></h3><article class="legalP" id="kapittel-2-paragraf-1-ledd-1">For arbeidstakere som nevnt i <a href="forskrift/2005-02-18-145/§1/ledd/1">§ 1 første ledd</a> plikter rederiet å stille en garanti som sikrer at arbeidstakeren eller arbeidstakerens etterlatte får erstatning ved yrkesskade som medfører uførhet eller død.</article><article class="legalP" id="kapittel-2-paragraf-1-ledd-2">Garantien skal omfatte:<ol class="defaultList" type="a"><li data-name="a." value="1"><article class="listArticle" id="kapittel-2-paragraf-1-ledd-2-punkt-1"><article class="legalP" id="kapittel-2-paragraf-1-ledd-2-punkt-1-ledd-1">Erstatning ved arbeidsuførhet som følge av yrkesskade</article></article></li><li data-name="b." value="2"><article class="listArticle" id="kapittel-2-paragraf-1-ledd-2-punkt-2"><article class="legalP" id="kapittel-2-paragraf-1-ledd-2-punkt-2-ledd-1">Erstatning til etterlatt ektefelle og barn.</article></article></li></ol></article><article class="changesToParent">Endret ved forskrift <a href="forskrift/2025-06-26-1372">26 juni 2025 nr. 1372</a>.</article></article><article class="legalArticle" data-lovdata-URL="SF/forskrift/2005-02-18-145/§4" data-name="§4" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Beregning og utbetaling av erstatning ved yrkesskade</span></h3><article class="legalP" id="kapittel-2-paragraf-2-ledd-1">Erstatningssummen kan utbetales som et engangsbeløp. Beløpets størrelse avtales i tariffavtale mellom arbeidsgiver og arbeidstakerorganisasjon i Norge eller i arbeidstakers bostedsland. Der erstatningsbeløp ikke er fastsatt i slik tariffavtale, har arbeidstakeren eller arbeidstakerens etterlatte rett til de samme ytelser som etter reglene i <a href="lov/1997-02-28-19/kap13">folketrygdlovens kap. 13</a> og <a href="lov/1989-06-16-65">yrkesskadeforsikringsloven</a>.</article><article class="legalP" id="kapittel-2-paragraf-2-ledd-2">Arbeidstakeren kan rette krav om dekning under garantien direkte til garantisten. Erstatningssummen skal utbetales uten unødig opphold. Foreløpig utbetaling skal foretas i tilfeller hvor det er vanskelig å vurdere arbeidstakerens langvarige uførhet.</article><article class="changesToParent">Endret ved forskrifter <a href="forskrift/2017-12-19-2323">19 des 2017 nr. 2323</a>, <a href="forskrift/2025-06-26-1372">26 juni 2025 nr. 1372</a>.</article></article></section><section class="section" data-name="kap3" id="kapittel-3" data-lovdata-URL="SF/forskrift/2005-02-18-145/KAPITTEL_3"><h2>Kapittel 3. Garanti for trygderettigheter for EØS-borgere som arbeider som hotell- og restaurantansatte, på turistskip registrert i norsk internasjonalt skipsregister</h2><article class="legalArticle" data-lovdata-URL="SF/forskrift/2005-02-18-145/§5" data-name="§5" id="kapittel-3-paragraf-1"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Rederiets plikt til å stille garanti for sykepleie, lønn ved sykdom, erstatning ved yrkesskade og arbeidsuførhet og alderspensjon</span></h3><article class="legalP" id="kapittel-3-paragraf-1-ledd-1">For arbeidstakere som nevnt i <a href="forskrift/2005-02-18-145/§1">§ 1</a> andre ledd plikter rederiet å stille en garanti for trygderettigheter som minst gir;<ol class="defaultList" type="a"><li data-name="a." value="1"><article class="listArticle" id="kapittel-3-paragraf-1-ledd-1-punkt-1"><article class="legalP" id="kapittel-3-paragraf-1-ledd-1-punkt-1-ledd-1">arbeidstaker som er syk eller skadet, rett til sykepleie på rederiets regning under arbeidsforholdets varighet og deretter i 16 uker samt rettigheter for øvrig i samsvar med bestemmelsene i <a href="lov/2013-06-21-102/§8-1">skipsarbeidsloven § 8-1</a>.</article></article></li><li data-name="b." value="2"><article class="listArticle" id="kapittel-3-paragraf-1-ledd-1-punkt-2"><article class="legalP" id="kapittel-3-paragraf-1-ledd-1-punkt-2-ledd-1">arbeidstaker som er arbeidsufør, som følge av sykdom eller skade, rett til full lønn i inntil 2 måneder samt rettigheter for øvrig i samsvar med bestemmelsene i <a href="lov/2013-06-21-102/§4-4">skipsarbeidsloven § 4-4</a> (2).</article></article></li><li data-name="c." value="3"><article class="listArticle" id="kapittel-3-paragraf-1-ledd-1-punkt-3"><article class="legalP" id="kapittel-3-paragraf-1-ledd-1-punkt-3-ledd-1">arbeidstaker som er arbeidsufør, som følge av yrkesskade, rett til en engangserstatning på inntil 18G, avhengig av uførhetsgrad og beregnet etter vanlige norske regler. Hvis den ansatte dør, skal de etterlatte ha rett til en engangserstatning på 12G samt 2G til hvert barn under 18 år, dog maksimalt 6G.</article></article></li><li data-name="d." value="4"><article class="listArticle" id="kapittel-3-paragraf-1-ledd-1-punkt-4"><article class="legalP" id="kapittel-3-paragraf-1-ledd-1-punkt-4-ledd-1">arbeidstaker som er arbeidsufør, som følge av sykdom, rett til en engangserstatning på inntil 12G, avhengig av uførhetsgrad og beregnet etter vanlige norske regler. Hvis den ansatte dør, skal de etterlatte ha rett til en engangserstatning på 6G samt 2G til hvert barn under 18 år, dog maksimalt 6G.</article></article></li><li data-name="e." value="5"><article class="listArticle" id="kapittel-3-paragraf-1-ledd-1-punkt-5"><article class="legalP" id="kapittel-3-paragraf-1-ledd-1-punkt-5-ledd-1">arbeidstaker med rett til særskilt fradrag for sjøfolk og med et sammenhengende ansettelsesforhold i rederiet utover 5 år, rettigheter når det gjelder uførhet og alderspensjon som etter <a href="lov/1997-02-28-19">folketrygdlovens</a> bestemmelser.</article></article></li></ol></article><article class="changesToParent">Endret ved <a href="forskrift/2013-08-19-1012">forskrift 19 aug 2013 nr. 1012</a> (i kraft 20 aug 2013), <a href="forskrift/2025-06-26-1372">26 juni 2025 nr. 1372</a>.</article></article></section><section class="section" data-name="kap4" id="kapittel-4" data-lovdata-URL="SF/forskrift/2005-02-18-145/KAPITTEL_4"><h2>Kapittel 4. Krav til garantien</h2><article class="legalArticle" data-lovdata-URL="SF/forskrift/2005-02-18-145/§6" data-name="§6" id="kapittel-4-paragraf-1"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Garantist for arbeidstakers trygderettigheter og rettigheter ved konkurs</span></h3><article class="legalP" id="kapittel-4-paragraf-1-ledd-1">Garanti i henhold til denne forskrift skal stilles av et forsikringsselskap som har konsesjon til å drive slik virksomhet i Norge. Nærings- og handelsdepartementet kan etter søknad tillate at garanti helt eller delvis stilles av andre.</article><article class="legalP" id="kapittel-4-paragraf-1-ledd-2">En nasjonal trygdeordning i arbeidstakers bostedsland kan godkjennes som garanti, etter første ledd forutsatt at trygdeytelsene tilfredsstiller kravene i denne forskriften.</article><article class="legalP" id="kapittel-4-paragraf-1-ledd-3">Garantisten skal være en juridisk person som er uavhengig i forhold til rederiet.</article><article class="legalP" id="kapittel-4-paragraf-1-ledd-4">Dersom garanti ikke foreligger svarer rederiet for ytelser i henhold til denne forskrift.</article></article><article class="legalArticle" data-lovdata-URL="SF/forskrift/2005-02-18-145/§7" data-name="§7" id="kapittel-4-paragraf-2"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Dokumentasjon av nødvendig garanti</span></h3><article class="legalP" id="kapittel-4-paragraf-2-ledd-1">Nærings- og handelsdepartementet eller den det bemyndiger kan kreve at det fremlegges dokumentasjon for at nødvendig garanti foreligger.</article><article class="legalP" id="kapittel-4-paragraf-2-ledd-2">Garanti etter denne forskriften skal dokumenteres ved at det ombord skal finnes sertifikat eller annet skriftlig bevis utstedt av garantisten. Dokumentasjonen skal være lett tilgjengelig for arbeidstakerne. Dokumentasjonen skal være på engelsk eller følges av en engelsk oversettelse.</article><article class="legalP" id="kapittel-4-paragraf-2-ledd-3">Dokumentasjonen skal inneholde følgende informasjon:<ol class="defaultList" type="a"><li data-name="a." value="1"><article class="listArticle" id="kapittel-4-paragraf-2-ledd-3-punkt-1"><article class="legalP" id="kapittel-4-paragraf-2-ledd-3-punkt-1-ledd-1">skipets navn</article></article></li><li data-name="b." value="2"><article class="listArticle" id="kapittel-4-paragraf-2-ledd-3-punkt-2"><article class="legalP" id="kapittel-4-paragraf-2-ledd-3-punkt-2-ledd-1">skipets hjemsted</article></article></li><li data-name="c." value="3"><article class="listArticle" id="kapittel-4-paragraf-2-ledd-3-punkt-3"><article class="legalP" id="kapittel-4-paragraf-2-ledd-3-punkt-3-ledd-1">skipets kjenningssignal</article></article></li><li data-name="d." value="4"><article class="listArticle" id="kapittel-4-paragraf-2-ledd-3-punkt-4"><article class="legalP" id="kapittel-4-paragraf-2-ledd-3-punkt-4-ledd-1">skipets IMO-nummer</article></article></li><li data-name="e." value="5"><article class="listArticle" id="kapittel-4-paragraf-2-ledd-3-punkt-5"><article class="legalP" id="kapittel-4-paragraf-2-ledd-3-punkt-5-ledd-1">navn og adresse på garantisten/-e</article></article></li><li data-name="f." value="6"><article class="listArticle" id="kapittel-4-paragraf-2-ledd-3-punkt-6"><article class="legalP" id="kapittel-4-paragraf-2-ledd-3-punkt-6-ledd-1">kontaktinformasjon til den person eller enhet hos garantisten som er ansvarlig for å behandle de ansattes krav</article></article></li><li data-name="g." value="7"><article class="listArticle" id="kapittel-4-paragraf-2-ledd-3-punkt-7"><article class="legalP" id="kapittel-4-paragraf-2-ledd-3-punkt-7-ledd-1">navn på rederiet eller på den registrerte eieren av skipet dersom dette er en annen enn rederiet</article></article></li><li data-name="h." value="8"><article class="listArticle" id="kapittel-4-paragraf-2-ledd-3-punkt-8"><article class="legalP" id="kapittel-4-paragraf-2-ledd-3-punkt-8-ledd-1">garantiens gyldighetsperiode</article></article></li><li data-name="i." value="9"><article class="listArticle" id="kapittel-4-paragraf-2-ledd-3-punkt-9"><article class="legalP" id="kapittel-4-paragraf-2-ledd-3-punkt-9-ledd-1">en bekreftelse fra garantisten om at garantien oppfyller kravene i ILO-konvensjon nr. 186 om sjøfolks arbeids- og levevilkår (MLC) standard A4.2.1.</article></article></li></ol></article><article class="changesToParent">Endret ved <a href="forskrift/2017-12-19-2323">forskrifter 19 des 2017 nr. 2323</a>, <a href="forskrift/2024-12-19-3290">19 des 2024 nr. 3290</a> (i kraft 23 des 2024).</article></article><article class="legalArticle" data-lovdata-URL="SF/forskrift/2005-02-18-145/§8" data-name="§8" id="kapittel-4-paragraf-3"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Opphør av garanti</span></h3><article class="legalP" id="kapittel-4-paragraf-3-ledd-1">Garantien skal ikke opphøre før gyldighetsperioden som angitt i garantien er utløpt, med mindre garantisten har gitt skriftlig varsel til Sjøfartsdirektoratet om at garantien vil opphøre. Garantien skal ikke opphøre før 30 dager etter at skriftlig varsel er mottatt hos Sjøfartsdirektoratet.</article><article class="legalP" id="kapittel-4-paragraf-3-ledd-2">Rederiet skal gi skriftlig forhåndsvarsel til skipsarbeidstakerne før garantien opphører.</article><article class="changesToParent">Tilføyd ved <a href="forskrift/2017-12-19-2323">forskrift 19 des 2017 nr. 2323</a>.</article></article><article class="legalArticle" data-lovdata-URL="SF/forskrift/2005-02-18-145/§9" data-name="§9" id="kapittel-4-paragraf-4"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse</span></h3><article class="legalP" id="kapittel-4-paragraf-4-ledd-1">Denne forskriften trer i kraft straks. Fra samme tid oppheves <a href="forskrift/1993-12-17-1162">forskrift 17. desember 1993 nr. 1162</a> om pliktige garantiordninger for arbeidstakere på norske skip, <a href="forskrift/1993-12-23-1253">forskrift 23. desember 1993 nr. 1253</a> om lønns- og hjemreisegaranti ved arbeidsgivers konkurs og <a href="forskrift/1993-12-23-1254">forskrift 23. desember 1993 nr. 1254</a> om garanti for trygderettigheter for EØS-borgere som arbeider som hotell- og restaurantansatte på turistskip registrert i norsk internasjonalt skipsregister.</article><article class="changesToParent">Endret ved <a href="forskrift/2017-12-19-2323">forskrift 19 des 2017 nr. 2323</a> (tidligere § 8).</article></article></section></main></body></html>