<!DOCTYPE html><html lang="no"><head><title>Forskrift om saksbehandlingsregler ved opptak i barnehage</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-12-16-1477</dd><dt class="dokid">DokumentID</dt><dd class="dokid">SF/forskrift/2005-12-16-1477</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="subunit">Etat</dt><dd class="subunit"><ul><li>Juridisk avd.</li></ul></dd><dt class="publishedIn">Publisert i</dt><dd class="publishedIn">I 2005 hefte 15</dd><dt class="dateInForce">I kraft fra</dt><dd class="dateInForce">2006-01-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2021-03-19</dd><dt class="lastChangedBy">Sist endret ved</dt><dd class="lastChangedBy"><a href="forskrift/2021-03-19-801">forskrift/2021-03-19-801</a></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/2005-06-17-64/§17">lov/2005-06-17-64/§17</a></li></ul></dd><dt class="dateOfPublication">Kunngjort</dt><dd class="dateOfPublication">2005-12-16</dd><dt class="lastupdated">Rettet</dt><dd class="lastupdated">2021-04-09 (hjemmel)</dd><dt class="titleShort">Korttittel</dt><dd class="titleShort">Forskrift om saksbehandling ved barnehageopptak</dd><dt class="title">Tittel</dt><dd class="title">Forskrift om saksbehandlingsregler ved opptak i barnehage</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 16. desember 2005 med hjemmel i <a href="lov/2005-06-17-64">lov 17. juni 2005 nr. 64</a> om barnehager (barnehageloven) <a href="lov/2005-06-17-64/§17">§ 17</a> annet ledd. Fremmet av Barne- og familiedepartementet (nå Kunnskapsdepartementet). <br /><strong>Endret</strong> ved forskrifter <a href="forskrift/2008-10-17-1119">17 okt 2008 nr. 1119</a>, <a href="forskrift/2018-12-20-2069">20 des 2018 nr. 2069</a>, <a href="forskrift/2021-03-19-801">19 mars 2021 nr. 801</a>. <br /> <strong>Rettelser:</strong> 09.04.2021 (hjemmel).</dd><dt class="refid">RefID</dt><dd class="refid">forskrift/2005-12-16-1477</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om saksbehandlingsregler ved opptak i barnehage</a><ul class="tocSubUl"><li><a href="#paragraf-1">§ 1. Formål og virkeområde</a></li><li><a href="#paragraf-2">§ 2. Opptakskrets og opptakskriterier</a></li><li><a href="#paragraf-3">§ 3. Tildeling av plass</a></li><li><a href="#paragraf-4">§ 3a. Søkere med rett til prioritet ved opptak</a></li><li><a href="#paragraf-5">§ 4. Rett til begrunnelse</a></li><li><a href="#paragraf-6">§ 5. Søkerens adgang til å gjøre seg kjent med sakens dokumenter</a></li><li><a href="#paragraf-7">§ 6. Klagerett</a></li><li><a href="#paragraf-8">§ 7. Klagen</a></li><li><a href="#paragraf-9">§ 8. Klageinstansen</a></li><li><a href="#paragraf-10">§ 9. Klagefrist</a></li><li><a href="#paragraf-11">§ 10. Saksbehandlingstid, foreløpig svar</a></li><li><a href="#paragraf-12">§ 11. Taushetsplikt mv.</a></li><li><a href="#paragraf-13">§ 12. Omgjøring av egen avgjørelse om opptak uten klage</a></li><li><a href="#paragraf-14">§ 13. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2005-12-16-1477" id="dokument"><h1>Forskrift om saksbehandlingsregler ved opptak i barnehage</h1><article class="legalArticle" data-lovdata-URL="SF/forskrift/2005-12-16-1477/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål og virkeområde</span></h2><article class="legalP" id="paragraf-1-ledd-1">Formålet med forskriften er å sikre at opptak i barnehage skjer på en måte som ivaretar søkernes rettssikkerhet og en forsvarlig og effektiv saksbehandling.</article><article class="legalP" id="paragraf-1-ledd-2">Forskriften gjelder ved opptak i alle virksomheter som omfattes av barnehageloven.</article></article><article class="legalArticle" data-lovdata-URL="SF/forskrift/2005-12-16-1477/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Opptakskrets og opptakskriterier</span></h2><article class="legalP" id="paragraf-2-ledd-1">Barnehagens vedtekter skal definere barnehagens opptakskrets og opptakskriterier. Opptakskriteriene må være objektive og etterprøvbare. Opptakskriteriene skal gi søkere med rett til prioritet etter <a href="lov/2005-06-17-64/§18">barnehageloven § 18</a> første prioritet.</article><article class="changesToParent">Endret ved forskrift <a href="forskrift/2021-03-19-801">19 mars 2021 nr. 801</a>.</article></article><article class="legalArticle" data-lovdata-URL="SF/forskrift/2005-12-16-1477/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Tildeling av plass</span></h2><article class="legalP" id="paragraf-3-ledd-1">Tildeling av plass skal skje i samsvar med de fastsatte opptakskriteriene.</article><article class="legalP" id="paragraf-3-ledd-2">Ved tildeling av plass skal søkerne underrettes skriftlig om hvilken barnehage de har fått plass i. Søkerne skal samtidig orienteres om retten til etterfølgende begrunnelse for avgjørelsen i <a href="forskrift/2005-12-16-1477/§4">§ 4</a>, retten til å klage i <a href="forskrift/2005-12-16-1477/§6">§ 6</a> og klagefristen i <a href="forskrift/2005-12-16-1477/§9">§ 9</a>. Retten til slik orientering gjelder kun søkere som har søkt om barnehageplass innen søknadsfrist kommunen fastsetter etter <a href="lov/2005-06-17-64/§16">barnehageloven § 16</a>.</article><article class="legalP" id="paragraf-3-ledd-3">Søkere som ikke har fått sitt første ønske oppfylt, skal få mulighet til å bli satt på søkerliste ved denne barnehagen. Ved senere opptak ved denne barnehagen i løpet av barnehageåret skal søkere fra søkerlisten tilbys plass før søkere som ikke står på søkerlisten, i samsvar med de fastsatte opptakskriteriene. Søkere som etter <a href="lov/2005-06-17-64/§18">barnehageloven § 18</a> har rett til prioritet ved opptak i barnehage skal gå foran ved tildeling av plass.</article><article class="legalP" id="paragraf-3-ledd-4">Søkere som ikke tilbys plass, skal underrettes skriftlig om dette. Søkerne skal samtidig orienteres om retten til etterfølgende begrunnelse for avgjørelsen i <a href="forskrift/2005-12-16-1477/§4">§ 4</a>, retten til å klage i <a href="forskrift/2005-12-16-1477/§6">§ 6</a> og klagefristen i <a href="forskrift/2005-12-16-1477/§9">§ 9</a>. Retten til slik orientering gjelder kun søkere som har søkt om barnehageplass innen søknadsfrist kommunen fastsetter etter <a href="lov/2005-06-17-64/§16">barnehageloven § 16</a>.</article><article class="changesToParent">Endret ved <a href="forskrift/2018-12-20-2069">forskrifter 20 des 2018 nr. 2069</a> (i kraft 1 jan 2019), <a href="forskrift/2021-03-19-801">19 mars 2021 nr. 801</a>.</article></article><article class="legalArticle" data-lovdata-URL="SF/forskrift/2005-12-16-1477/§3a" data-name="§3a" id="paragraf-4"><h2 class="legalArticleHeader"><span class="legalArticleValue">§ 3a</span>. <span class="legalArticleTitle">Søkere med rett til prioritet ved opptak</span></h2><article class="legalP" id="paragraf-4-ledd-1">Søkere med rett til prioritet etter <a href="lov/2005-06-17-64/§18">barnehageloven § 18</a> som ikke tilbys ønsket plass ved eventuelle senere opptak i løpet av barnehageåret, skal underrettes skriftlig dersom en ledig plass i barnehagen er tilbudt en annen. Søkeren skal i slike tilfeller orienteres om retten til etterfølgende begrunnelse og retten til å klage, jf. andre ledd.</article><article class="legalP" id="paragraf-4-ledd-2">Søkere som omfattes av første ledd, kan kreve en skriftlig begrunnelse for hvorfor barnet ikke har fått ønsket barnehageplass, og kan klage på avgjørelsen dersom barnet ikke tilbys plass i den aktuelle barnehagen. Fristen for å klage fremkommer av <a href="forskrift/2005-12-16-1477/§9">§ 9</a>. Krav om begrunnelse avbryter fristen. Ny frist løper fra det tidspunktet søkeren har mottatt begrunnelse.</article><article class="changesToParent">Tilføyd ved <a href="forskrift/2018-12-20-2069">forskrift 20 des 2018 nr. 2069</a> (i kraft 1 jan 2019), endret ved forskrift <a href="forskrift/2021-03-19-801">19 mars 2021 nr. 801</a>.</article></article><article class="legalArticle" data-lovdata-URL="SF/forskrift/2005-12-16-1477/§4" data-name="§4" id="paragraf-5"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Rett til begrunnelse</span></h2><article class="legalP" id="paragraf-5-ledd-1">Søkere som får avslag på søknad om barnehageplass og søkere som ved tildeling av barnehageplass verken får sitt første eller andre ønske om barnehageplass oppfylt, kan kreve en skriftlig begrunnelse for avgjørelsen. Retten gjelder kun søkere som har søkt om barnehageplass innen søknadsfrist kommunen fastsetter etter <a href="lov/2005-06-17-64/§16">barnehageloven § 16</a>.</article><article class="changesToParent">Endret ved <a href="forskrift/2018-12-20-2069">forskrifter 20 des 2018 nr. 2069</a> (i kraft 1 jan 2019), <a href="forskrift/2021-03-19-801">19 mars 2021 nr. 801</a>.</article></article><article class="legalArticle" data-lovdata-URL="SF/forskrift/2005-12-16-1477/§5" data-name="§5" id="paragraf-6"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Søkerens adgang til å gjøre seg kjent med sakens dokumenter</span></h2><article class="legalP" id="paragraf-6-ledd-1">Forvaltningslovens regler om partsinnsyn i § 18 til § 21 gjelder tilsvarende så langt det ikke er gitt særregler her.</article><article class="legalP" id="paragraf-6-ledd-2">Retten til innsyn gjelder ikke for opplysninger om andres personlige forhold etter <a href="lov/1967-02-10/§13">forvaltningsloven § 13</a> annet ledd, herunder bl.a. opplysninger om fysisk og psykisk helse, familie- og hjemforhold, boligforhold, økonomi eller klientforhold til det offentlige.</article><article class="legalP" id="paragraf-6-ledd-3">Henvendelser om innsyn skal behandles av kommunen.</article><article class="changesToParent">Endret ved <a href="forskrift/2008-10-17-1119">forskrift 17 okt 2008 nr. 1119</a> (i kraft 1 jan 2009).</article></article><article class="legalArticle" data-lovdata-URL="SF/forskrift/2005-12-16-1477/§6" data-name="§6" id="paragraf-7"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Klagerett</span></h2><article class="legalP" id="paragraf-7-ledd-1">Søkere som får avslag på søknad om barnehageplass og søkere som ved tildeling av barnehageplass verken får sitt første eller andre ønske om barnehageplass oppfylt, kan klage på avgjørelsen. Retten gjelder kun søkere som har søkt om barnehageplass innen søknadsfrist kommunen fastsetter etter <a href="lov/2005-06-17-64/§16">barnehageloven § 16</a>.</article><article class="changesToParent">Endret ved <a href="forskrift/2018-12-20-2069">forskrifter 20 des 2018 nr. 2069</a> (i kraft 1 jan 2019), <a href="forskrift/2021-03-19-801">19 mars 2021 nr. 801</a>.</article></article><article class="legalArticle" data-lovdata-URL="SF/forskrift/2005-12-16-1477/§7" data-name="§7" id="paragraf-8"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Klagen</span></h2><article class="legalP" id="paragraf-8-ledd-1">Klagen må fremsettes skriftlig for kommunen og må nevne den avgjørelse det klages over og de grunner klagen støtter seg til. Kommunen skal foreta de undersøkelser klagen gir grunn til, herunder alltid forelegge klagen for barnehageeieren.</article><article class="legalP" id="paragraf-8-ledd-2">Finner kommunen at klageren skulle vært tilbudt den ønskede barnehageplassen, skal barnet tilbys første ledige plass etter at barn med prioritet etter <a href="lov/2005-06-17-64/§18">barnehageloven § 18</a> er tilbudt plass.</article><article class="legalP" id="paragraf-8-ledd-3">Dersom kommunen ikke tar klagen under behandling eller ikke gir klageren medhold i at denne skulle vært tilbudt den ønskede barnehageplassen, skal kommunen sende klagen til klageinstansen.</article><article class="changesToParent">Endret ved forskrift <a href="forskrift/2021-03-19-801">19 mars 2021 nr. 801</a>.</article></article><article class="legalArticle" data-lovdata-URL="SF/forskrift/2005-12-16-1477/§8" data-name="§8" id="paragraf-9"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Klageinstansen</span></h2><article class="legalP" id="paragraf-9-ledd-1">Kommunens klageorgan er klageinstans.</article><article class="legalP" id="paragraf-9-ledd-2">Dersom klageinstansen finner at klageren skulle vært tilbudt den ønskede plassen, skal barnet tilbys første ledige plass etter at barn med prioritet etter <a href="lov/2005-06-17-64/§18">barnehageloven § 18</a> er tilbudt plass.</article><article class="changesToParent">Endret ved forskrift <a href="forskrift/2021-03-19-801">19 mars 2021 nr. 801</a>.</article></article><article class="legalArticle" data-lovdata-URL="SF/forskrift/2005-12-16-1477/§9" data-name="§9" id="paragraf-10"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Klagefrist</span></h2><article class="legalP" id="paragraf-10-ledd-1">Klagefristen er 3 uker fra det tidspunkt underretning om avgjørelsen er kommet fram til vedkommende søker. For den som ikke har mottatt underretning, løper fristen fra det tidspunktet vedkommende har fått eller burde ha skaffet seg kunnskap om avgjørelsen. Krav om begrunnelse etter <a href="forskrift/2005-12-16-1477/§4">§ 4</a> avbryter fristen. Ny frist løper fra det tidspunkt søkeren har mottatt begrunnelsen. Selv om klageren har oversittet klagefristen, kan klagen tas under behandling dersom det er rimelig at den blir behandlet.</article></article><article class="legalArticle" data-lovdata-URL="SF/forskrift/2005-12-16-1477/§10" data-name="§10" id="paragraf-11"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Saksbehandlingstid, foreløpig svar</span></h2><article class="legalP" id="paragraf-11-ledd-1">Klagen skal forberedes og avgjøres uten ugrunnet opphold.</article><article class="legalP" id="paragraf-11-ledd-2">Dersom klagen ikke kan behandles innen en måned etter at den er mottatt, skal det gis foreløpig svar, såfremt dette ikke må anses som åpenbart unødvendig.</article></article><article class="legalArticle" data-lovdata-URL="SF/forskrift/2005-12-16-1477/§11" data-name="§11" id="paragraf-12"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Taushetsplikt mv.</span></h2><article class="legalP" id="paragraf-12-ledd-1">Forvaltningslovens regler om taushetsplikt gjelder tilsvarende for saker om opptak i barnehage.</article><article class="legalP" id="paragraf-12-ledd-2">Opplysninger om noens personlige forhold må ikke spres til andre enn dem som skal behandle søknaden om opptak.</article><article class="legalP" id="paragraf-12-ledd-3">Fødselsnummer kan bare brukes når det er saklig behov for sikker identifikasjon og metoden er nødvendig for å oppnå slik identifisering.</article></article><article class="legalArticle" data-lovdata-URL="SF/forskrift/2005-12-16-1477/§12" data-name="§12" id="paragraf-13"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Omgjøring av egen avgjørelse om opptak uten klage</span></h2><article class="legalP" id="paragraf-13-ledd-1">En avgjørelse om tildeling av plass kan omgjøres der en søker bevisst har gitt uriktige opplysninger og disse har vært bestemmende for tildelingen av plassen.</article></article><article class="legalArticle" data-lovdata-URL="SF/forskrift/2005-12-16-1477/§13" data-name="§13" id="paragraf-14"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttredelse</span></h2><article class="legalP" id="paragraf-14-ledd-1">Forskriften trer i kraft 1. januar 2006.</article></article></main></body></html>