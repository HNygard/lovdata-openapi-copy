<!DOCTYPE html><html lang="no"><head><title>Forskrift om ansattes rett til representasjon i AS Vinmonopolets styre og bedriftsforsamling.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-03-01-213</dd><dt class="dokid">DokumentID</dt><dd class="dokid">SF/forskrift/2002-03-01-213</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="subunit">Etat</dt><dd class="subunit"><ul><li>Folkehelseavd.</li></ul></dd><dt class="publishedIn">Publisert i</dt><dd class="publishedIn">I 2002 hefte 3</dd><dt class="dateInForce">I kraft fra</dt><dd class="dateInForce">2002-03-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2006-01-10</dd><dt class="lastChangedBy">Sist endret ved</dt><dd class="lastChangedBy"><a href="forskrift/2006-01-10-62">forskrift/2006-01-10-62</a></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1931-06-19-18/§5">lov/1931-06-19-18/§5</a></li><li><a href="lov/1931-06-19-18/§9">lov/1931-06-19-18/§9</a></li></ul></dd><dt class="dateOfPublication">Kunngjort</dt><dd class="dateOfPublication">2002-03-05</dd><dt class="titleShort">Korttittel</dt><dd class="titleShort">Forskr. om ansatterepresentasjon i Vinmonopolet</dd><dt class="title">Tittel</dt><dd class="title">Forskrift om ansattes rett til representasjon i AS Vinmonopolets styre og bedriftsforsamling.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 1. mars 2002 med hjemmel i <a href="lov/1931-06-19-18">lov av 19. juni 1931 nr. 18</a> om Aktieselskapet Vinmonopolet <a href="lov/1931-06-19-18/§5">§ 5</a> siste ledd og <a href="lov/1931-06-19-18/§9">§ 9</a> siste ledd. Jf. EØS-avtalen vedlegg XVIII pkt. 31 (direktiv <a href="eu/31997l0081">97/81/EF</a>). Fremmet av Sosialdepartementet. Endret ved <a href="forskrift/2004-10-08-1395">forskrifter 8 okt 2004 nr. 1395</a>, <a href="forskrift/2006-01-10-62">10 jan 2006 nr. 62</a> (bl.a. ansv. dep.).</dd><dt class="refid">RefID</dt><dd class="refid">forskrift/2002-03-01-213</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om ansattes rett til representasjon i AS Vinmonopolets styre og bedriftsforsamling.</a><ul class="tocSubUl"><li><a href="#kapittel-1" data-child-interval="§ 1">Kapittel I. Definisjoner</a><ul class="tocSubUl"><li><a href="#kapittel-1-paragraf-1">§ 1. Definisjoner</a></li></ul></li><li><a href="#kapittel-2" data-child-interval="§§ 2 – 12">Kapittel II. Valg av de ansattes representanter til styret</a><ul class="tocSubUl"><li><a href="#kapittel-2-paragraf-1">§ 2. Alminnelige regler om valget</a></li><li><a href="#kapittel-2-paragraf-2">§ 3. Stemmerett</a></li><li><a href="#kapittel-2-paragraf-3">§ 4. Valgbarhet</a></li><li><a href="#kapittel-2-paragraf-4">§ 5. Valgstyre</a></li><li><a href="#kapittel-2-paragraf-5">§ 6. Flertallsvalg</a></li><li><a href="#kapittel-2-paragraf-6">§ 7. Forholdstallsvalg</a></li><li><a href="#kapittel-2-paragraf-7">§ 8. Resultatet av valget</a></li><li><a href="#kapittel-2-paragraf-8">§ 9. Funksjonstid, møteplikt mv.</a></li><li><a href="#kapittel-2-paragraf-9">§ 10. Vararepresentanter</a></li><li><a href="#kapittel-2-paragraf-10">§ 11. Suppleringsvalg</a></li><li><a href="#kapittel-2-paragraf-11">§ 12. Utgifter ved valget</a></li></ul></li><li><a href="#kapittel-3" data-child-interval="§§ 13 – 24">Kapittel III. Valg av de ansattes representanter til bedriftsforsamlingen</a><ul class="tocSubUl"><li><a href="#kapittel-3-paragraf-1">§ 13. Alminnelige regler om valget</a></li><li><a href="#kapittel-3-paragraf-2">§ 14. Stemmerett</a></li><li><a href="#kapittel-3-paragraf-3">§ 15. Valgbarhet</a></li><li><a href="#kapittel-3-paragraf-4">§ 16. Valgstyre</a></li><li><a href="#kapittel-3-paragraf-5">§ 17. Flertallsvalg</a></li><li><a href="#kapittel-3-paragraf-6">§ 18. Forholdstallsvalg</a></li><li><a href="#kapittel-3-paragraf-7">§ 19. Resultatet av valget</a></li><li><a href="#kapittel-3-paragraf-8">§ 20. Funksjonstid, møteplikt mv.</a></li><li><a href="#kapittel-3-paragraf-9">§ 21. Vararepresentanter</a></li><li><a href="#kapittel-3-paragraf-10">§ 22. Suppleringsvalg</a></li><li><a href="#kapittel-3-paragraf-11">§ 23. Utgifter ved valget</a></li><li><a href="#kapittel-3-paragraf-12">§ 24. Samtidig valg av medlemmer til styre og bedriftsforsamling</a></li></ul></li><li><a href="#kapittel-4" data-child-interval="§§ 25 – 27">Kapittel IV. Søknader om unntak og klager mv.</a><ul class="tocSubUl"><li><a href="#kapittel-4-paragraf-1">§ 25. Unntak fra forskriftene</a></li><li><a href="#kapittel-4-paragraf-2">§ 26. Klager i samband med valg</a></li><li><a href="#kapittel-4-paragraf-3">§ 27. Ikrafttredelse</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/2002-03-01-213" id="dokument"><h1>Forskrift om ansattes rett til representasjon i AS Vinmonopolets styre og bedriftsforsamling.</h1><section class="section" data-name="kapI" id="kapittel-1" data-lovdata-URL="SF/forskrift/2002-03-01-213/KAPITTEL_1"><h2>Kapittel I. Definisjoner</h2><article class="legalArticle" data-lovdata-URL="SF/forskrift/2002-03-01-213/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-1-ledd-1">I denne forskrift menes med:<ol class="defaultList" type="a"><li data-name="a." value="1"><article class="listArticle" id="kapittel-1-paragraf-1-ledd-1-punkt-1"><article class="legalP" id="kapittel-1-paragraf-1-ledd-1-punkt-1-ledd-1"><i>ansatt</i>, person som arbeider i selskapet i hovedstilling eller som deltidsansatt.</article></article></li><li data-name="b." value="2"><article class="listArticle" id="kapittel-1-paragraf-1-ledd-1-punkt-2"><article class="legalP" id="kapittel-1-paragraf-1-ledd-1-punkt-2-ledd-1"><i>hovedstilling</i>, arbeidsforhold (herunder ikke ferievikariat og heimearbeid) hvor det skal arbeides gjennomsnittlig minst 40 prosent av arbeidstiden pr. uke for heltidsansatte som utfører arbeid av samme art.</article></article></li><li data-name="c." value="3"><article class="listArticle" id="kapittel-1-paragraf-1-ledd-1-punkt-3"><article class="legalP" id="kapittel-1-paragraf-1-ledd-1-punkt-3-ledd-1"><i>deltidsansatt</i>, person som arbeider gjennomsnittlig mindre enn 40 prosent av arbeidstiden pr. uke for heltidsansatte som utfører arbeid av samme art.</article><article class="legalP" id="kapittel-1-paragraf-1-ledd-1-punkt-3-ledd-2">Når det i denne forskriften kreves et bestemt antall ansatte, telles hver deltidsansatt som en halv.</article></article></li><li data-name="d." value="4"><article class="listArticle" id="kapittel-1-paragraf-1-ledd-1-punkt-4"><article class="legalP" id="kapittel-1-paragraf-1-ledd-1-punkt-4-ledd-1"><i>lokal fagforening</i>, fagforening i selskapet eller avdeling av fagforening i selskapet som utelukkende har ansatte i selskapet som medlemmer, og som er bundet av tariffavtale med selskapet eller med arbeidsgiverorganisasjon som selskapet er medlem av (bedriftsklubb e.l.).</article></article></li></ol></article></article></section><section class="section" data-name="kapII" id="kapittel-2" data-lovdata-URL="SF/forskrift/2002-03-01-213/KAPITTEL_2"><h2>Kapittel II. Valg av de ansattes representanter til styret</h2><article class="legalArticle" data-lovdata-URL="SF/forskrift/2002-03-01-213/§2" data-name="§2" id="kapittel-2-paragraf-1"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Alminnelige regler om valget</span></h3><article class="legalP" id="kapittel-2-paragraf-1-ledd-1">De ansattes representanter til styret velges direkte av og blant dem som er ansatt i selskapet.</article><article class="legalP" id="kapittel-2-paragraf-1-ledd-2">Valget skal være hemmelig og skriftlig.</article><article class="legalP" id="kapittel-2-paragraf-1-ledd-3">Valget skal foregå som flertallsvalg, jf. <a href="forskrift/2002-03-01-213/§6">§ 6</a>.</article><article class="legalP" id="kapittel-2-paragraf-1-ledd-4">Dersom det skal velges mer enn to styremedlemmer og minst en tredjedel eller minst 200 av dem som har stemmerett skriftlig krever det senest seks uker før valgdagen, skal valget foregå som forholdstallsvalg, jf. <a href="forskrift/2002-03-01-213/§7">§ 7</a>.</article></article><article class="legalArticle" data-lovdata-URL="SF/forskrift/2002-03-01-213/§3" data-name="§3" id="kapittel-2-paragraf-2"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Stemmerett</span></h3><article class="legalP" id="kapittel-2-paragraf-2-ledd-1">Alle som på valgdagen har vært ansatt i selskapet sammenhengende i minst 3 måneder, har stemmerett. Ansatte som arbeider i hovedstilling, jf. <a href="forskrift/2002-03-01-213/§1">§ 1</a> bokstav b, tilkommer en hel stemme. Deltidsansatte, jf. <a href="forskrift/2002-03-01-213/§1">§ 1</a> bokstav c, tilkommer en halv stemme. Dersom valgresultatet åpenbart avslører hvordan en deltidsansatt har stemt, skal valgstyret avrunde valgresultatet opp til nærmeste hele stemme.</article></article><article class="legalArticle" data-lovdata-URL="SF/forskrift/2002-03-01-213/§4" data-name="§4" id="kapittel-2-paragraf-3"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Valgbarhet</span></h3><article class="legalP" id="kapittel-2-paragraf-3-ledd-1">Medlem av bedriftsforsamlingen og administrerende direktør kan ikke være medlem av styret.</article><article class="legalP" id="kapittel-2-paragraf-3-ledd-2">For å kunne velges til medlem av selskapets styre, må vedkommende være myndig og ikke i konkurskarantene etter lov om gjeldsforhandling og konkurs § 142 og § 143. Den som velges må ha vært ansatt i selskapet sammenhengende i minst ett år før valgdagen.</article></article><article class="legalArticle" data-lovdata-URL="SF/forskrift/2002-03-01-213/§5" data-name="§5" id="kapittel-2-paragraf-4"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Valgstyre</span></h3><article class="legalP" id="kapittel-2-paragraf-4-ledd-1">Valget ledes av et valgstyre. Valgstyret skal bestå av minst tre personer med stemmerett, hvorav en leder og en nestleder. De ansatte og selskapets ledelse skal ha minst en representant hver i valgstyret.</article><article class="legalP" id="kapittel-2-paragraf-4-ledd-2">Når styrerepresentasjon for de ansatte er etablert, oppnevnes valgstyret av selskapets styre. Dersom slik representasjon ikke er etablert, skal valgstyret oppnevnes av samarbeidsutvalget i Oslo.</article><article class="legalP" id="kapittel-2-paragraf-4-ledd-3">Dersom valgstyret må oppnevnes gjennom avstemning, er det bare de ansattes representanter i de organer som er nevnt i foregående ledd, som har stemmerett. Selskapets ledelse skal likevel ha anledning til å oppnevne en representant i valgstyret.</article><article class="legalP" id="kapittel-2-paragraf-4-ledd-4">Medlemmer av valgstyret som ikke kan eller ønsker å fungere lenger, skal erstattes snarest.</article><article class="legalP" id="kapittel-2-paragraf-4-ledd-5">Valgstyret skal fastsette datoen for valget og kunngjøre denne med en frist på to måneder. Valgstyret skal sørge for at det samtidig med kunngjøringen foreligger en liste over dem som har stemmerett. Listen skal være tilgjengelig for samtlige ansatte i selskapet. Dersom valget kan avholdes som forholdstallsvalg, skal valgstyret samtidig kunngjøre fristen og vilkårene i <a href="forskrift/2002-03-01-213/§2">§ 2</a> fjerde ledd.</article><article class="legalP" id="kapittel-2-paragraf-4-ledd-6">Valgstyret skal senest fem uker før valgdagen kunngjøre om valget skal foregå som flertallsvalg eller forholdstallsvalg og samtidig oppfordre dem som har forslagsrett til å sende forslag på styremedlemmer og vararepresentanter. Forslaget må være innlevert til valgstyret senest tre uker før valgdagen.</article><article class="legalP" id="kapittel-2-paragraf-4-ledd-7">Valgstyret avgjør om de innkomne forslag er overensstemmende med loven og disse forskrifter, og undersøker om de foreslåtte kandidater er villige til å motta valg. Avgjørelsen meddeles uten opphold til forslagsstillerne som må rette eventuelle mangler straks. De godkjente forslag skal kunngjøres seneste sju dager før valgdagen.</article><article class="legalP" id="kapittel-2-paragraf-4-ledd-8">Dersom valgstyret finner at et valg av tekniske grunner bør deles opp i avstemninger på forskjellige steder eller til forskjellige tider, kan det etableres særskilte stemmestyrer i den utstrekning det er hensiktsmessig. Stemmestyrene oppnevnes av valgstyret blant dem som har stemmerett.</article><article class="legalP" id="kapittel-2-paragraf-4-ledd-9">Valgstyret kan beslutte at avstemningen skal skje ved postforsendelse. Den enkelte velger skal i tilfellet tilstilles samtlige stemmesedler og øvrig nødvendig valgmateriell. Velgeren skal returnere sin stemmeseddel i nøytral konvolutt, innlagt i navnet konvolutt til valgstyret.</article><article class="legalP" id="kapittel-2-paragraf-4-ledd-10">Nødvendige retningslinjer for gjennomføringen av valget utarbeides av valgstyret, herunder retningslinjer om forhåndsavstemning.</article></article><article class="legalArticle" data-lovdata-URL="SF/forskrift/2002-03-01-213/§6" data-name="§6" id="kapittel-2-paragraf-5"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Flertallsvalg</span></h3><article class="legalP" id="kapittel-2-paragraf-5-ledd-1">Dersom valget skal foregå som flertallsvalg, har enhver som har stemmerett, forslagsrett. Forslagsrett har også lokal fagforening.</article><article class="legalP" id="kapittel-2-paragraf-5-ledd-2">Et forslag kan inneholde inntil det antall styremedlemmer og vararepresentanter som skal velges. Forslaget skal framsettes skriftlig og det skal gå fram av forslaget hvem som er forslagsstiller. Forslaget må inneholde tydelig betegnelse av kandidatene ved for- og etternavn og opplysning om hvor i selskapet kandidatene arbeider. Dersom det i selskapet er mer enn en tredjedel kvinnelige ansatte, bør det være foreslått minst en kvinnelig kandidat.</article><article class="legalP" id="kapittel-2-paragraf-5-ledd-3">Valgstyret skal senest sju dager før valgdagen utarbeide og kunngjøre en liste over dem som er foreslått, i alfabetisk rekkefølge. Av listen skal det gå fram hvem som er forslagsstiller til den enkelte kandidat.</article><article class="legalP" id="kapittel-2-paragraf-5-ledd-4">Valgstyret skal utarbeide stemmesedler. På stemmesedlene skal valgstyret, når det er praktisk mulig, føre opp de foreslåtte kandidaters navn i alfabetisk rekkefølge med opplysning om hvor i selskapet den enkelte arbeider og hvem som er forslagsstiller. Valgstyret skal informere velgerne om hvordan de skal gå fram for å markere på stemmeseddelen hvem de stemmer på. Stemmesedlene skal inneholde opplysninger om hva som kan føre til at en stemmeseddel blir forkastet som ugyldig.</article><article class="legalP" id="kapittel-2-paragraf-5-ledd-5">Det skal avgis stemme på inntil det antall styremedlemmer og vararepresentanter som står for valg.</article><article class="legalP" id="kapittel-2-paragraf-5-ledd-6">Det kan bare stemmes på kandidater som er foreslått. Kumulasjon er ikke tillatt. Er kumulasjon foretatt, eller er det ført opp andre navn enn dem som er foreslått, eller er det for øvrig foretatt oppføringer eller rettelser, skal disse settes ut av betraktning ved opptelling av stemmene.</article><article class="legalP" id="kapittel-2-paragraf-5-ledd-7">Dersom det er avgitt stemme på flere foreslåtte kandidater enn det antall som skal velges, skal stemmeseddelen forkastes som ugyldig.</article><article class="legalP" id="kapittel-2-paragraf-5-ledd-8">De som har fått flest stemmer er valgt i den rekkefølge stemmetallene tilsier. Første vararepresentant blir den som har fått flest stemmer etter siste styremedlem. Annen vararepresentant blir den som kommer dernest i stemmetall osv. jf. <a href="forskrift/2002-03-01-213/§10">§ 10</a> første ledd.</article><article class="legalP" id="kapittel-2-paragraf-5-ledd-9">Ved stemmelikhet avgjøres valget ved loddtrekning.</article></article><article class="legalArticle" data-lovdata-URL="SF/forskrift/2002-03-01-213/§7" data-name="§7" id="kapittel-2-paragraf-6"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Forholdstallsvalg</span></h3><article class="legalP" id="kapittel-2-paragraf-6-ledd-1">Foregår valget som forholdstallsvalg, gjelder følgende regler om gjennomføringen av valget:</article><article class="legalP" id="kapittel-2-paragraf-6-ledd-2">Forslag må være undertegnet av minst 10 personer med stemmerett.</article><article class="legalP" id="kapittel-2-paragraf-6-ledd-3">Forslagsrett har også lokal fagforening.</article><article class="legalP" id="kapittel-2-paragraf-6-ledd-4">Forslaget må fremmes i form av en liste som inneholder like mange navn som det antall styremedlemmer og vararepresentanter som skal velges. Navnene føres opp i den rekkefølge de foreslås valgt.</article><article class="legalP" id="kapittel-2-paragraf-6-ledd-5">Forslagene må inneholde tydelig betegnelse av kandidatene ved for- og etternavn og opplysning om hvor i selskapet kandidatene arbeider. Dersom det i selskapet er mer enn en tredjedel kvinnelige ansatte, bør det på den enkelte liste være foreslått minst en kvinnelig kandidat.</article><article class="legalP" id="kapittel-2-paragraf-6-ledd-6">Valgstyret utarbeider stemmesedler i samsvar med de godkjente forslag.</article><article class="legalP" id="kapittel-2-paragraf-6-ledd-7">Den som har stemmerett kan bare stemme på ett av de godkjente forslag. Det er ikke anledning til å foreta kumulasjon eller andre endringer, tilføyelser eller strykninger på stemmesedlene. Slike endrede eller merkede stemmesedler skal kjennes ugyldige.</article><article class="legalP" id="kapittel-2-paragraf-6-ledd-8">Styrevervene skal fordeles på listene i forhold til det antall stemmer hver liste har oppnådd, på følgende måte:</article><article class="legalP" id="kapittel-2-paragraf-6-ledd-9">Man fører opp de kvotienter som framkommer når hver listes stemmetall etter hvert deles med 1,4 – 3 – 5 – osv. inntil hvert stemmetall er delt et antall ganger som svarer til det største antall styremedlemmer listen kan ventes å få. Den første medlemsplass tilfaller den liste som har den største kvotient. Neste plass tilfaller den liste som har den nest største kvotient osv. Hvis flere lister har samme kvotient, avgjøres det ved loddtrekning hvilken liste vervet skal tilfalle.</article><article class="legalP" id="kapittel-2-paragraf-6-ledd-10">Kandidatene velges i den rekkefølge de er ført opp på listene.</article></article><article class="legalArticle" data-lovdata-URL="SF/forskrift/2002-03-01-213/§8" data-name="§8" id="kapittel-2-paragraf-7"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Resultatet av valget</span></h3><article class="legalP" id="kapittel-2-paragraf-7-ledd-1">Resultatet av valget føres inn i en valgprotokoll og underskrives av valgstyret. Resultatet meddeles omgående selskapets ledelse ved oversendelse av valgprotokollen. Protokollen oppbevares av selskapet. De ansatte orienteres om utfallet av valget ved oppslag og ved at gjenpart av valgprotokollen oversendes de lokale fagforeninger.</article></article><article class="legalArticle" data-lovdata-URL="SF/forskrift/2002-03-01-213/§9" data-name="§9" id="kapittel-2-paragraf-8"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Funksjonstid, møteplikt mv.</span></h3><article class="legalP" id="kapittel-2-paragraf-8-ledd-1">Valget skal finne sted hvert annet år. Valgperioden er to år. Dersom de ansatte ikke har valgt nye representanter før utløpet av perioden, fungerer de sittende styremedlemmer og vararepresentanter inntil nye er valgt. Gjenvalg kan finne sted.</article><article class="legalP" id="kapittel-2-paragraf-8-ledd-2">Dersom et styremedlem valgt av de ansatte slutter i selskapet, opphører vervet.</article><article class="legalP" id="kapittel-2-paragraf-8-ledd-3">Medlem av styret har møteplikt med mindre vedkommende har lovlig forfall.</article><article class="legalP" id="kapittel-2-paragraf-8-ledd-4">Når særlige forhold foreligger, har et styremedlem eller en vararepresentant rett til å tre tilbake før funksjonstiden er ute. Om tilbaketreden skal gis rimelig forhåndsvarsel til styret og dem som foreslo vedkommende valgt.</article><article class="legalP" id="kapittel-2-paragraf-8-ledd-5">Dersom det foretas suppleringsvalg, fungerer de nyvalgte resten av valgperioden.</article></article><article class="legalArticle" data-lovdata-URL="SF/forskrift/2002-03-01-213/§10" data-name="§10" id="kapittel-2-paragraf-9"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Vararepresentanter</span></h3><article class="legalP" id="kapittel-2-paragraf-9-ledd-1">Ved flertallsvalg skal del velges så mange vararepresentanter som det velges medlemmer, med tillegg av to. Ved forholdstallsvalg skal hver liste tildeles så mange vararepresentanter som den er tildelt medlemmer, med tillegg av to.</article><article class="legalP" id="kapittel-2-paragraf-9-ledd-2">Vararepresentantene skal innkalles i den rekkefølge de er valgt. Dersom det har vært forholdstallsvalg, skal vararepresentantene innkalles fra den samme liste som det styremedlem vedkommende skal erstatte.</article><article class="legalP" id="kapittel-2-paragraf-9-ledd-3">For vararepresentanter gjelder ellers de regler som er gitt for styremedlemmer.</article></article><article class="legalArticle" data-lovdata-URL="SF/forskrift/2002-03-01-213/§11" data-name="§11" id="kapittel-2-paragraf-10"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Suppleringsvalg</span></h3><article class="legalP" id="kapittel-2-paragraf-10-ledd-1">Styret kan vedta at det skal holdes valg på medlemmer og vararepresentanter i valgperioden, jf. <a href="forskrift/2002-03-01-213/§9">§ 9</a> siste ledd, når dette er nødvendig for å opprettholde de ansattes representasjon i styret.</article><article class="legalP" id="kapittel-2-paragraf-10-ledd-2">Valget ledes av det valgstyre som fungerte ved siste ordinære valg. Valgstyret avgjør om valget skal foregå som flertallsvalg eller forholdstallsvalg.</article><article class="legalP" id="kapittel-2-paragraf-10-ledd-3">Valgstyret kan fastsette kortere frister enn de som er gitt i <a href="forskrift/2002-03-01-213/§5">§ 5</a> femte og sjette ledd.</article></article><article class="legalArticle" data-lovdata-URL="SF/forskrift/2002-03-01-213/§12" data-name="§12" id="kapittel-2-paragraf-11"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Utgifter ved valget</span></h3><article class="legalP" id="kapittel-2-paragraf-11-ledd-1">Selskapet holder lokaler for valgmøtet og alt nødvendig materiell i forbindelse med valget.</article></article></section><section class="section" data-name="kapIII" id="kapittel-3" data-lovdata-URL="SF/forskrift/2002-03-01-213/KAPITTEL_3"><h2>Kapittel III. Valg av de ansattes representanter til bedriftsforsamlingen</h2><article class="legalArticle" data-lovdata-URL="SF/forskrift/2002-03-01-213/§13" data-name="§13" id="kapittel-3-paragraf-1"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Alminnelige regler om valget</span></h3><article class="legalP" id="kapittel-3-paragraf-1-ledd-1">De ansatte velger sine representanter til bedriftsforsamlingen direkte av og blant dem som er ansatt i selskapet.</article><article class="legalP" id="kapittel-3-paragraf-1-ledd-2">Valget skal være hemmelig og skriftlig.</article><article class="legalP" id="kapittel-3-paragraf-1-ledd-3">Valget skal foregå som flertallsvalg.</article><article class="legalP" id="kapittel-3-paragraf-1-ledd-4">Dersom minst en tredjedel eller minst 200 av dem som har stemmerett skriftlig krever det senest seks uker før valgdagen, skal valget foregå som et forholdstallsvalg.</article></article><article class="legalArticle" data-lovdata-URL="SF/forskrift/2002-03-01-213/§14" data-name="§14" id="kapittel-3-paragraf-2"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Stemmerett</span></h3><article class="legalP" id="kapittel-3-paragraf-2-ledd-1">Alle som på valgdagen har vært ansatt i selskapet i hovedstilling sammenhengende i minst tre måneder, har stemmerett. Ansatte som arbeider i hovedstilling jf. <a href="forskrift/2002-03-01-213/§1">§ 1</a>, bokstav b, tilkommer en hel stemme. Deltidsansatte, jf. <a href="forskrift/2002-03-01-213/§1">§ 1</a> bokstav c, tilkommer en halv stemme. Dersom valgresultatet åpenbart avslører hvordan en deltidsansatt har stemt, skal valgstyret avrunde valgresultatet opp til nærmeste hele stemme.</article></article><article class="legalArticle" data-lovdata-URL="SF/forskrift/2002-03-01-213/§15" data-name="§15" id="kapittel-3-paragraf-3"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Valgbarhet</span></h3><article class="legalP" id="kapittel-3-paragraf-3-ledd-1">Medlem av styret og administrerende direktør kan ikke være medlem av bedriftsforsamlingen.</article><article class="legalP" id="kapittel-3-paragraf-3-ledd-2">Den som velges, må ha vært ansatt i selskapet sammenhengende i minst ett år før valgdagen.</article></article><article class="legalArticle" data-lovdata-URL="SF/forskrift/2002-03-01-213/§16" data-name="§16" id="kapittel-3-paragraf-4"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Valgstyre</span></h3><article class="legalP" id="kapittel-3-paragraf-4-ledd-1">Valget ledes av et valgstyre. Valgstyret skal bestå av minst tre personer med stemmerett, hvorav en leder og en nestleder. De ansatte og selskapets ledelse skal ha minst en representant hver i valgstyret.</article><article class="legalP" id="kapittel-3-paragraf-4-ledd-2">Når bedriftsforsamling er etablert, oppnevnes valgstyret av selskapets styre. Dersom slik representasjon ikke er etablert, skal valgstyret oppnevnes av samarbeidsutvalget i Oslo.</article><article class="legalP" id="kapittel-3-paragraf-4-ledd-3">Dersom valgstyret må oppnevnes gjennom avstemning, er det bare de ansattes representanter i de organer som er nevnt i foregående ledd som har stemmerett. Selskapets ledelse skal dog ha anledning til å oppnevne en representant i valgstyret.</article><article class="legalP" id="kapittel-3-paragraf-4-ledd-4">Medlemmer av valgstyret som ikke kan eller ønsker å fungere lenger, skal erstattes snarest.</article><article class="legalP" id="kapittel-3-paragraf-4-ledd-5">Valgstyret skal fastsette datoen for valget og kunngjøre denne med en frist på to måneder. Valgstyret skal sørge for at det samtidig med kunngjøringen foreligger en liste over dem som har stemmerett. Listen skal være tilgjengelig for samtlige ansatte i selskapet. Dersom valget kan avholdes som forholdstallsvalg, skal valgstyret samtidig kunngjøre fristen og vilkårene i <a href="forskrift/2002-03-01-213/§13">§ 13</a> fjerde ledd.</article><article class="legalP" id="kapittel-3-paragraf-4-ledd-6">Valgstyret skal senest fem uker før valgdagen kunngjøre om valget skal foregå som flertallsvalg eller forholdstallsvalg og samtidig oppfordre dem som har forslagsrett til å sende forslag på medlemmer og vararepresentanter. Forslaget må være innlevert til valgstyret senest tre uker før valgdagen.</article><article class="legalP" id="kapittel-3-paragraf-4-ledd-7">Valgstyret avgjør om de innkomne forslag er overensstemmende med loven og disse forskrifter og undersøker om de foreslåtte kandidater er villige til å motta valg. Avgjørelsen meddeles uten opphold til forslagsstillerne som må rette eventuelle mangler straks. De godkjente forslag skal kunngjøres senest sju dager før valgdagen.</article><article class="legalP" id="kapittel-3-paragraf-4-ledd-8">Dersom valgstyret finner at et valg av tekniske grunner bør deles opp i avstemninger på forskjellige steder, eller til forskjellige tider, kan det etableres særskilte stemmestyrer i den utstrekning det er hensiktsmessig. Stemmestyrene oppnevnes av valgstyret blant dem som har stemmerett.</article><article class="legalP" id="kapittel-3-paragraf-4-ledd-9">Valgstyret kan beslutte at avstemning skal skje ved postforsendelse. Den enkelte velger skal i tilfellet tilstilles samtlige stemmesedler og øvrig nødvendig valgmateriell. Velgeren skal returnere sin stemmeseddel i nøytral konvolutt, innlagt i navnet konvolutt til valgstyret.</article><article class="legalP" id="kapittel-3-paragraf-4-ledd-10">Nødvendige retningslinjer for gjennomføringen av valget utarbeides av valgstyret, herunder eventuelle retningslinjer for forhåndsavstemning.</article></article><article class="legalArticle" data-lovdata-URL="SF/forskrift/2002-03-01-213/§17" data-name="§17" id="kapittel-3-paragraf-5"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Flertallsvalg</span></h3><article class="legalP" id="kapittel-3-paragraf-5-ledd-1">Dersom valget skal foregå som flertallsvalg, har enhver som har stemmerett, forslagsrett. Forslagsrett har også lokal fagforening.</article><article class="legalP" id="kapittel-3-paragraf-5-ledd-2">Et forslag kan inneholde inntil det antall medlemmer og vararepresentanter som skal velges. Forslaget skal framsettes skriftlig og det skal gå fram av forslaget hvem som er forslagsstiller. Forslaget må inneholde tydelig betegnelse av kandidatene ved for- og etternavn og opplysning om hvor i selskapet kandidatene arbeider. Dersom det i selskapet er mer enn en tredjedel kvinnelige ansatte, bør det være foreslått minst en kvinnelig kandidat.</article><article class="legalP" id="kapittel-3-paragraf-5-ledd-3">Valgstyret skal senest sju dager før valgdagen utarbeide og kunngjøre en liste over dem som er foreslått, i alfabetisk rekkefølge. Av listen skal det gå fram hvem som er forslagsstiller til den enkelte kandidat.</article><article class="legalP" id="kapittel-3-paragraf-5-ledd-4">Valgstyret skal utarbeide stemmesedler. På stemmesedlene skal valgstyret, når det er praktisk mulig, føre opp de foreslåtte kandidaters navn i alfabetisk rekkefølge med opplysning om hvor i selskapet den enkelte arbeider og hvem som er forslagsstiller. Valgstyret skal informere velgerne om hvordan de skal gå fram for å markere på stemmeseddelen hvem de stemmer på. Stemmesedlene skal inneholde opplysninger om hva som kan føre til at en stemmeseddel blir forkastet som ugyldig.</article><article class="legalP" id="kapittel-3-paragraf-5-ledd-5">Det skal avgis stemme på inntil det antallet medlemmer og vararepresentanter som står for valg. Det kan bare stemmes på kandidater som er foreslått. Kumulasjon er ikke tillatt. Er kumulasjon foretatt, eller er det ført opp andre navn enn dem som er foreslått, eller er det for øvrig foretatt oppføringer eller rettelser, skal disse settes ut av betraktning ved opptelling av stemmene.</article><article class="legalP" id="kapittel-3-paragraf-5-ledd-6">Dersom det er avgitt stemme på flere foreslåtte kandidater enn det antall som skal velges, skal stemmeseddelen forkastes som ugyldig.</article><article class="legalP" id="kapittel-3-paragraf-5-ledd-7">De som har fått flest stemmer, er valgt i den rekkefølge stemmetallene tilsier. Første vararepresentant blir den som har fått flest stemmer etter siste medlem. Annen vararepresentant blir den som kommer dernest i stemmetall osv., jf. <a href="forskrift/2002-03-01-213/§21">§ 21</a> første ledd.</article><article class="legalP" id="kapittel-3-paragraf-5-ledd-8">Ved stemmelikhet avgjøres valget ved loddtrekning.</article></article><article class="legalArticle" data-lovdata-URL="SF/forskrift/2002-03-01-213/§18" data-name="§18" id="kapittel-3-paragraf-6"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Forholdstallsvalg</span></h3><article class="legalP" id="kapittel-3-paragraf-6-ledd-1">Foregår valget som forholdstallsvalg, gjelder følgende regler om gjennomføringen av valget:</article><article class="legalP" id="kapittel-3-paragraf-6-ledd-2">Forslag må være undertegnet av minst 25 personer med stemmerett.</article><article class="legalP" id="kapittel-3-paragraf-6-ledd-3">Forslagsrett har også lokal fagforening.</article><article class="legalP" id="kapittel-3-paragraf-6-ledd-4">Forslaget må fremmes i form av en liste som inneholder like mange navn som det antall medlemmer og vararepresentanter som skal velges. Navnene føres opp i den rekkefølge de foreslås valgt.</article><article class="legalP" id="kapittel-3-paragraf-6-ledd-5">Forslagene må inneholde tydelig betegnelse av kandidatene ved for- og etternavn og opplysning om hvor i selskapet kandidatene arbeider. Dersom det i selskapet er mer enn en tredjedel kvinnelige ansatte, bør det på hver liste være foreslått minst en kvinnelig kandidat.</article><article class="legalP" id="kapittel-3-paragraf-6-ledd-6">Valgstyret utarbeider stemmesedler i samsvar med de godkjente forslag.</article><article class="legalP" id="kapittel-3-paragraf-6-ledd-7">Den som har stemmerett kan stemme på ett av de godkjente forslag. Det er ikke anledning til å foreta kumulasjon eller andre endringer, tilføyelser eller strykninger på stemmesedlene. Slike endrede eller merkede stemmesedler skal kjennes ugyldige.</article><article class="legalP" id="kapittel-3-paragraf-6-ledd-8">Vervene skal fordeles på listene i forhold til det antall stemmer hver liste har oppnådd, på følgende måte:</article><article class="legalP" id="kapittel-3-paragraf-6-ledd-9">Man fører opp de kvotienter som framkommer når hver listes stemmetall etter hvert deles med 1,4 – 3 – 5 – osv. inntil hvert stemmetall er delt et antall ganger som svarer til det største antallet medlemmer listen kan ventes å få. Den første medlemsplass tilfaller den liste som har den største kvotient. Neste plass tilfaller den liste som har den nest største kvotient osv. Hvis flere lister har samme kvotient, avgjøres det ved loddtrekning hvilken liste vervet skal tilfalle.</article><article class="legalP" id="kapittel-3-paragraf-6-ledd-10">Kandidatene velges i den rekkefølge de er ført opp på listene.</article></article><article class="legalArticle" data-lovdata-URL="SF/forskrift/2002-03-01-213/§19" data-name="§19" id="kapittel-3-paragraf-7"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Resultatet av valget</span></h3><article class="legalP" id="kapittel-3-paragraf-7-ledd-1">Resultatet av valget føres inni en valgprotokoll og underskrives av valgstyret. Resultatet meddeles omgående selskapets ledelse ved oversendelse av valgprotokollen. Protokollen oppbevares av selskapet. De ansatte orienteres om utfallet av valget ved oppslag og ved at gjenpart av valgprotokollen oversendes de lokale fagforeninger.</article></article><article class="legalArticle" data-lovdata-URL="SF/forskrift/2002-03-01-213/§20" data-name="§20" id="kapittel-3-paragraf-8"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Funksjonstid, møteplikt mv.</span></h3><article class="legalP" id="kapittel-3-paragraf-8-ledd-1">Valg skal finne sted hvert annet år. Valgperioden er to år. Dersom de ansatte ikke har valgt nye representanter før utløpet av perioden, fungerer de sittende medlemmer og vararepresentanter inntil nye er valgt. Gjenvalg kan finne sted.</article><article class="legalP" id="kapittel-3-paragraf-8-ledd-2">Dersom et medlem valgt av de ansatte slutter i selskapet, opphører vervet. Dersom et medlem av bedriftsforsamlingen eller en vararepresentant blir valgt til medlem eller vararepresentant i styret, opphører vervet i bedriftsforsamlingen.</article><article class="legalP" id="kapittel-3-paragraf-8-ledd-3">Medlem av bedriftsforsamlingen har møteplikt med mindre vedkommende har lovlig forfall.</article><article class="legalP" id="kapittel-3-paragraf-8-ledd-4">Når særlige forhold foreligger, har medlem av bedriftsforsamlingen eller vararepresentant rett til å tre tilbake før funksjonstiden er ute. Om tilbaketreden skal gis rimelig forhåndsvarsel til selskapets styre og den som foreslo vedkommende valgt.</article><article class="legalP" id="kapittel-3-paragraf-8-ledd-5">Dersom det foretas suppleringsvalg, fungerer de nyvalgte resten av valgperioden.</article></article><article class="legalArticle" data-lovdata-URL="SF/forskrift/2002-03-01-213/§21" data-name="§21" id="kapittel-3-paragraf-9"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Vararepresentanter</span></h3><article class="legalP" id="kapittel-3-paragraf-9-ledd-1">Ved flertallsvalg skal det velges så mange vararepresentanter som det velges medlemmer, med tillegg av to. Ved forholdstallsvalg skal hver liste tildeles så mange vararepresentanter som den er tildelt medlemmer, med tillegg av to.</article><article class="legalP" id="kapittel-3-paragraf-9-ledd-2">Vararepresentantene skal innkalles i den rekkefølge de er valgt. Dersom det har vært forholdstallsvalg, skal vararepresentantene innkalles fra den samme liste som det medlem vedkommende skal erstatte.</article><article class="legalP" id="kapittel-3-paragraf-9-ledd-3">For vararepresentanter gjelder ellers de regler som er gitt for medlemmer.</article></article><article class="legalArticle" data-lovdata-URL="SF/forskrift/2002-03-01-213/§22" data-name="§22" id="kapittel-3-paragraf-10"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Suppleringsvalg</span></h3><article class="legalP" id="kapittel-3-paragraf-10-ledd-1">Bedriftsforsamlingen kan vedta at det skal holdes valg på medlemmer og vararepresentanter i valgperioden, jf. <a href="forskrift/2002-03-01-213/§20">§ 20</a> første ledd, når dette er nødvendig for å opprettholde de ansattes representasjon i bedriftsforsamlingen.</article><article class="legalP" id="kapittel-3-paragraf-10-ledd-2">Valget ledes av det valgstyre som fungerte ved siste ordinære valg. Valgstyret avgjør om valget skal foregå som flertallsvalg eller forholdstallsvalg.</article><article class="legalP" id="kapittel-3-paragraf-10-ledd-3">Valgstyret kan fastsette kortere frister enn de som er gitt i <a href="forskrift/2002-03-01-213/§16">§ 16</a> femte og sjette ledd.</article></article><article class="legalArticle" data-lovdata-URL="SF/forskrift/2002-03-01-213/§23" data-name="§23" id="kapittel-3-paragraf-11"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Utgifter ved valget</span></h3><article class="legalP" id="kapittel-3-paragraf-11-ledd-1">Selskapet holder lokaler for valgmøte og alt nødvendig materiell i forbindelse med valget.</article></article><article class="legalArticle" data-lovdata-URL="SF/forskrift/2002-03-01-213/§24" data-name="§24" id="kapittel-3-paragraf-12"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Samtidig valg av medlemmer til styre og bedriftsforsamling</span></h3><article class="legalP" id="kapittel-3-paragraf-12-ledd-1">Samme valgstyre skal stå for avviklingen av valgene både til styre og bedriftsforsamling.</article><article class="legalP" id="kapittel-3-paragraf-12-ledd-2">Valgstyret kan bestemme at valgene til bedriftsforsamling og styre skal foregå samtidig.</article></article></section><section class="section" data-name="kapIV" id="kapittel-4" data-lovdata-URL="SF/forskrift/2002-03-01-213/KAPITTEL_4"><h2>Kapittel IV. Søknader om unntak og klager mv.</h2><article class="legalArticle" data-lovdata-URL="SF/forskrift/2002-03-01-213/§25" data-name="§25" id="kapittel-4-paragraf-1"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Unntak fra forskriftene</span></h3><article class="legalP" id="kapittel-4-paragraf-1-ledd-1">Helse- og omsorgsdepartementet kan når særlige grunner tilsier det, gjøre unntak fra forskriftene.</article><article class="changesToParent">Endret ved <a href="forskrift/2004-10-08-1395">forskrifter 8 okt 2004 nr. 1395</a>, <a href="forskrift/2006-01-10-62">10 jan 2006 nr. 62</a>.</article></article><article class="legalArticle" data-lovdata-URL="SF/forskrift/2002-03-01-213/§26" data-name="§26" id="kapittel-4-paragraf-2"><h3 class="legalArticleHeader"><span class="legalArticleValue">§ 26</span>. <span class="legalArticleTitle">Klager i samband med valg</span></h3><article class="legalP" id="kapittel-4-paragraf-2-ledd-1">Vedtak av valgstyret kan påklages til Helse- og omsorgsdepartementet. Vedtak om stemmerett og valgbarhet kan ikke påklages.</article><article class="legalP" id="kapittel-4-paragraf-2-ledd-2">Klagerett har selskapet, lokal fagforening og den som har stemmerett. Klageren må ha rettslig klageinteresse i saken.</article><article class="legalP" id="kapittel-4-paragraf-2-ledd-3">Fristen for å klage er 14 dager fra det tidspunkt underretning om vedtaket er kommet fram til en som har klagerett etter annet ledd, likevel senest 14 dager etter valgdagen.</article><article class="legalP" id="kapittel-4-paragraf-2-ledd-4">Klagen skal leveres til valgstyret som forbereder klagebehandlingen. Reglene i <a href="lov/1967-02-10/kapvi">forvaltningslovens kap. VI</a> gjelder så langt de passer.</article><article class="legalP" id="kapittel-4-paragraf-2-ledd-5">Departementets vedtak etter denne paragraf kan ikke påklages.</article><article class="changesToParent">Endret ved <a href="forskrift/2004-10-08-1395">forskrifter 8 okt 2004 nr. 1395</a>, <a href="forskrift/2006-01-10-62">10 jan 2006 nr. 62</a>.</article></article><article class="legalArticle" data-lovdata-URL="SF/forskrift/2002-03-01-213/§27" data-name="§27" id="kapittel-4-paragraf-3"><h3 class="legalArticleHeader"><span class="legalArticleValue">§ 27</span>. <span class="legalArticleTitle">Ikrafttredelse</span></h3><article class="legalP" id="kapittel-4-paragraf-3-ledd-1">Denne forskriften trer i kraft straks. Fra samme tidspunkt oppheves forskrift om valg m.v. av ansatte til A/S Vinmonopolets styre og bedriftsforsamling m.v. fastsatt ved kgl.res. av 6. april 1979<sup class="footnotereference" data-footnotereferencevalue="1" data-unique-footnote-counter="1">1</sup> med hjemmel i <a href="lov/1931-06-19-18">lov av 19. juni 1931 nr. 18</a> om Aktieselskapet Vinmonopolet <a href="lov/1931-06-19-18/§5">§ 5</a> siste ledd og <a href="lov/1931-06-19-18/§9">§ 9</a> siste ledd.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Ikke kunngjort i Norsk Lovtidend.</article></footer></article></section></main></body></html>