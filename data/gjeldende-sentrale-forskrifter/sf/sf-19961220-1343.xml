<!DOCTYPE html><html lang="no"><head><title>Forskrift om innkreving av omsetningsavgift og overproduksjonsavgift.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-1996-12-20-1343</dd><dt class="dokid">DokumentID</dt><dd class="dokid">SF/forskrift/1996-12-20-1343</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="subunit">Etat</dt><dd class="subunit"><ul><li>Landbrukspolitisk avd.</li></ul></dd><dt class="publishedIn">Publisert i</dt><dd class="publishedIn">Avd I 1996 2258</dd><dt class="dateInForce">I kraft fra</dt><dd class="dateInForce">1997-01-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2003-01-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2002-12-11-1485">forskrift/2002-12-11-1485</a> fra 2003-01-01</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/1996-09-02-843">forskrift/1996-09-02-843</a></li><li><a href="forskrift/1993-11-22-1059">forskrift/1993-11-22-1059</a></li><li><a href="forskrift/1993-11-22-1060">forskrift/1993-11-22-1060</a></li><li><a href="forskrift/1959-10-03-1">forskrift/1959-10-03-1</a></li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1936-07-10-6/§7">lov/1936-07-10-6/§7</a></li></ul></dd><dt class="titleShort">Korttittel</dt><dd class="titleShort">Forskrift om innkreving av omsetningsavgift</dd><dt class="title">Tittel</dt><dd class="title">Forskrift om innkreving av omsetningsavgift og overproduksjonsavgift.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 20. desember 1996 med hjemmel i <a href="lov/1936-07-10-6">lov av 10. juli 1936 nr. 6</a> til å fremja umsetnaden av jordbruksvaror <a href="lov/1936-07-10-6/§7">§ 7</a>. Endret <a href="forskrift/2002-12-11-1485">11 des 2002 nr. 1485</a>.</dd><dt class="refid">RefID</dt><dd class="refid">forskrift/1996-12-20-1343</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om innkreving av omsetningsavgift og overproduksjonsavgift.</a><ul class="tocSubUl"><li><a href="#paragraf-1">§ 1. Virkeområde</a></li><li><a href="#paragraf-2">§ 2. Innkrevingsmyndighet</a></li><li><a href="#paragraf-3">§ 3. Forhandler</a></li><li><a href="#paragraf-4">§ 4. Innkreving hos forhandler</a></li><li><a href="#paragraf-5">§ 5. Innkreving hos produsent</a></li><li><a href="#paragraf-6">§ 6. Oppgaveplikt</a></li><li><a href="#paragraf-7">§ 7. Kontroll</a></li><li><a href="#paragraf-8">§ 8. Motregning</a></li><li><a href="#paragraf-9">§ 9. Dispensasjon</a></li><li><a href="#paragraf-10">§ 10. Straff</a></li><li><a href="#paragraf-11">§ 11. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/1996-12-20-1343" id="dokument"><h1>Forskrift om innkreving av omsetningsavgift og overproduksjonsavgift.</h1><article class="legalArticle" data-lovdata-URL="SF/forskrift/1996-12-20-1343/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften gjelder innkreving av avgift for de vareslag som omfattes av føresegner om avgift på omsetninga av mjølk, kjøtt, egg, fjørfekjøtt og pelsdyrskinn, og om overproduksjonsavgift på mjølk fastsatt ved kongelig <a href="forskrift/1996-12-20-1167">resolusjon av 20. desember 1996 nr. 1167</a>, og etter de til enhver tid gjeldende satser som fremgår av forskriften.</article></article><article class="legalArticle" data-lovdata-URL="SF/forskrift/1996-12-20-1343/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Innkrevingsmyndighet</span></h2><article class="legalP" id="paragraf-2-ledd-1">Avgift etter denne forskriften innkreves av Omsetningsrådet eller den rådet gir fullmakt.</article><article class="legalP" id="paragraf-2-ledd-2">Omsetningsrådet kan gi nærmere bestemmelser om innbetaling av avgift, herunder fastsette betalingsforfall for innkreving etter <a href="forskrift/1996-12-20-1343/§4">§§ 4</a> og 5.</article></article><article class="legalArticle" data-lovdata-URL="SF/forskrift/1996-12-20-1343/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Forhandler</span></h2><article class="legalP" id="paragraf-3-ledd-1">Med forhandler menes bl.a. godkjent slakteri, meieriselskap, eggpakkeri, og auksjonsfirma for pelsskinn som tar i mot varer for salg eller videre foredling fra primærprodusent av varen.</article><article class="legalP" id="paragraf-3-ledd-2">Omsetningsrådet kan bestemme hvem som i tillegg til de i første ledd nevnte virksomheter som skal regnes som forhandler etter denne forskriften, herunder produsenter med omfattende direktesalg.</article></article><article class="legalArticle" data-lovdata-URL="SF/forskrift/1996-12-20-1343/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Innkreving hos forhandler</span></h2><article class="legalP" id="paragraf-4-ledd-1">For varer som omsettes fra produsent til forhandlere, skal avgift kreves opp av forhandleren og trekkes i oppgjøret med produsenten. Plikt til å kreve opp avgift gjelder enten varen blir betalt med penger, andre varer eller annet mellomregnskap med produsenten.</article><article class="legalP" id="paragraf-4-ledd-2">Forhandleren har plikt til å holde oppkrevd avgift adskilt fra egne midler. Innehaver, styret eller daglig leder er ansvarlig for avgiftsmidlene.</article><article class="legalP" id="paragraf-4-ledd-3">Omsetningsrådet kan bestemme at trukket avgift skal synliggjøres i oppgjøret med produsenten.</article><article class="legalP" id="paragraf-4-ledd-4">Dersom produsenten burde ha visst at forhandleren ikke har krevd opp eller forvaltet avgiftsmidlene i samsvar med første og annet ledd, kan avgift også kreves inn hos produsenten.</article><article class="legalP" id="paragraf-4-ledd-5">Forhandleren skal månedlig innbetale oppkrevd avgift for foregående måned til Omsetningsrådet eller den rådet gir fullmakt.</article></article><article class="legalArticle" data-lovdata-URL="SF/forskrift/1996-12-20-1343/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Innkreving hos produsent</span></h2><article class="legalP" id="paragraf-5-ledd-1">Ved omsetning av varer som ikke faller under <a href="forskrift/1996-12-20-1343/§4">§ 4</a>, innkreves avgift hos produsenten. Avgift innkreves årlig eller halvårlig, og skal innbetales etterskuddsvis.</article><article class="changesToParent">Endret ved <a href="forskrift/2002-12-11-1485">forskrift 11 des 2002 nr. 1485</a> (i kraft 1 jan 2003).</article></article><article class="legalArticle" data-lovdata-URL="SF/forskrift/1996-12-20-1343/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Oppgaveplikt</span></h2><article class="legalP" id="paragraf-6-ledd-1">Den som det blir krevd inn avgift hos etter <a href="forskrift/1996-12-20-1343/§4">§ 4</a>, skal hver måned sende Omsetningsrådet eller den rådet gir fullmakt, oppgave over hvor mye som er tatt imot av varer i foregående måned.</article><article class="legalP" id="paragraf-6-ledd-2">Den som det blir krevd inn avgift hos etter <a href="forskrift/1996-12-20-1343/§4">§ 4</a>, skal også sende Omsetningsrådet eller den rådet gir fullmakt, revisorbekreftet årsoppgave over hvor mye som er tatt imot av varer, samt trukket i avgift fra produsentene.</article><article class="legalP" id="paragraf-6-ledd-3">Den som det blir krevd inn avgift fra etter <a href="forskrift/1996-12-20-1343/§5">§ 5</a>, skal hvert år sende Omsetningsrådet eller den rådet gir fullmakt samlet oppgave over omsetningen av de varer som omfattes av nevnte bestemmelse. Slik oppgave skal innleveres det året avgiften betales.</article><article class="legalP" id="paragraf-6-ledd-4">Omsetningsrådet eller den rådet gir fullmakt fastsetter hvilke oppgaver som skal innleveres i forbindelse med innkrevingen for de enkelte vareslag, og kan gi nærmere bestemmelser om de enkelte oppgavenes innhold og form, samt fastsette tidsfrister for rapporteringen.</article><article class="changesToParent">Endret ved <a href="forskrift/2002-12-11-1485">forskrift 11 des 2002 nr. 1485</a> (i kraft 1 jan 2003).</article></article><article class="legalArticle" data-lovdata-URL="SF/forskrift/1996-12-20-1343/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Kontroll</span></h2><article class="legalP" id="paragraf-7-ledd-1">Omsetningsrådet eller den rådet gir fullmakt, fører tilsyn med at oppgavene over innbetalinger etter denne forskriften er riktige og har adgang til all bokføring, korrespondanse og opptegnelser som vedkommer omsetningen eller produksjonen, herunder næringsoppgaven for jordbruket.</article><article class="legalP" id="paragraf-7-ledd-2">Den som fører kontroll har taushetsplikt etter forvaltningsloven.</article></article><article class="legalArticle" data-lovdata-URL="SF/forskrift/1996-12-20-1343/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Motregning</span></h2><article class="legalP" id="paragraf-8-ledd-1">Dersom krav om avgift ikke innfris i rett tid, kan det i medhold av forskrifter om produksjonstillegg i jordbruket eller andre forskrifter, holdes tilbake tilskudd eller foretas trekk i senere utbetalinger av produksjonstillegg eller andre tilskudd.</article></article><article class="legalArticle" data-lovdata-URL="SF/forskrift/1996-12-20-1343/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Dispensasjon</span></h2><article class="legalP" id="paragraf-9-ledd-1">Omsetningsrådet kan i særlige tilfelle dispensere fra denne forskriften. Omsetningsrådet eller den rådet gir fullmakt kan i særlige tilfelle dispensere fra innkrevingen av omsetningsavgift og overproduksjonsavgift.</article><article class="changesToParent">Endret ved <a href="forskrift/2002-12-11-1485">forskrift 11 des 2002 nr. 1485</a> (i kraft 1 jan 2003).</article></article><article class="legalArticle" data-lovdata-URL="SF/forskrift/1996-12-20-1343/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Straff</span></h2><article class="legalP" id="paragraf-10-ledd-1">Overtredelse av bestemmelsene i denne forskriften, eller i medhold av forskriften, er straffbart etter <a href="lov/1936-07-10-6/§15">omsetningsloven § 15</a> dersom ikke overtredelsen rammes av en strengere straffebestemmelse.</article></article><article class="legalArticle" data-lovdata-URL="SF/forskrift/1996-12-20-1343/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse</span></h2><article class="legalP" id="paragraf-11-ledd-1">Denne forskriften trer i kraft 1. januar 1997. Samtidig oppheves <a href="forskrift/1996-09-02-843">forskrift av 2. september 1996 nr. 843</a> om innkreving av omsetningsavgift på kjøtt av storfe, svin og sau, <a href="forskrift/1993-11-22-1059">forskrift av 22. november 1993 nr. 1059</a> om innkreving av avgift ved omsetning av egg, <a href="forskrift/1993-11-22-1060">forskrift av 22. november 1993 nr. 1060</a> om innkreving av avgift ved omsetning av fjørfeslakt samt <a href="forskrift/1959-10-03-1">forskrift av 3. oktober 1959 nr. 1</a> om oppkreving og betaling av avgift på rå, uberedte skinn av rev og mink som er alet i pelsdyrgård.</article></article></main></body></html>