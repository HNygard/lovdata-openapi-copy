<!DOCTYPE html><html lang="no"><head><title>Forskrift om skattefrie fondsavsetninger.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-1963-01-18-8</dd><dt class="dokid">DokumentID</dt><dd class="dokid">SF/forskrift/1963-01-18-8</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="subunit">Etat</dt><dd class="subunit"><ul><li>Skattelovavd.</li></ul></dd><dt class="publishedIn">Publisert i</dt><dd class="publishedIn">I 1963 s 124, II 1963 s 23</dd><dt class="lastChangeInForce">Ikrafttredelse av siste endring</dt><dd class="lastChangeInForce">1983-11-25</dd><dt class="lastChangedBy">Sist endret ved</dt><dd class="lastChangedBy"><a href="forskrift/1983-11-25-1699">forskrift/1983-11-25-1699</a></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1962-12-14-1/§16">lov/1962-12-14-1/§16</a></li></ul></dd><dt class="titleShort">Korttittel</dt><dd class="titleShort">Forskrift om skattefrie fondsavsetninger</dd><dt class="title">Tittel</dt><dd class="title">Forskrift om skattefrie fondsavsetninger.</dd><dt class="miscInformation">Annet om dokumentet</dt><dd class="miscInformation">Fastsatt av Finansdepartementet med hjemmel i <a href="lov/1962-12-14-1">lov 14 desember 1962 nr. 1</a> om skattefrie fondsavsetninger § 16, og lov 31 mai 1956 nr. 6 avsnitt IV, lov 6 juli 1957 nr. 14, lov 27 juni 1959 nr. 8 og lov 29 juni 1962 nr. 9.</dd><dt class="refid">RefID</dt><dd class="refid">forskrift/1963-01-18-8</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om skattefrie fondsavsetninger.</a><ul class="tocSubUl"><li><a href="#kapittel-1" data-child-interval="§§ 1 – 5">I. Generelle bestemmelser.</a><ul class="tocSubUl"><li><a href="#kapittel-1-paragraf-1">§ 1.</a></li><li><a href="#kapittel-1-paragraf-2">§ 2.</a></li><li><a href="#kapittel-1-paragraf-3">§ 3.</a></li><li><a href="#kapittel-1-paragraf-4">§ 4.</a></li><li><a href="#kapittel-1-paragraf-5">§ 5.</a></li></ul></li><li><a href="#kapittel-2" data-child-interval="§§ 6 – 8">II. Bestemmelser om driftsfond for bergverk.</a><ul class="tocSubUl"><li><a href="#kapittel-2-paragraf-1">§ 6.</a></li><li><a href="#kapittel-2-paragraf-2">§ 7.</a></li><li><a href="#kapittel-2-paragraf-3">§ 8.</a></li></ul></li><li><a href="#kapittel-3" data-child-interval="§§ 9 – 12">III. Forskjellige bestemmelser.</a><ul class="tocSubUl"><li><a href="#kapittel-3-paragraf-1">§ 9.</a></li><li><a href="#kapittel-3-paragraf-2">§ 10.</a></li><li><a href="#kapittel-3-paragraf-3">§ 11.</a></li><li><a href="#kapittel-3-paragraf-4">§ 12.</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/1963-01-18-8" id="dokument"><h1>Forskrift om skattefrie fondsavsetninger.</h1><section class="section" data-name="kapI" id="kapittel-1" data-lovdata-URL="SF/forskrift/1963-01-18-8/KAPITTEL_1"><h2>I. Generelle bestemmelser.</h2><article class="legalArticle" data-lovdata-URL="SF/forskrift/1963-01-18-8/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>.</h3><article class="legalP" id="kapittel-1-paragraf-1-ledd-1">Næringsdrivende selskaper (konsortier) som nevnt i <a href="lov/1911-08-18-8/§20">landskattelovens § 20</a>, byskattelovens § 15, begges annet ledd, kan foreta fondsavsetninger som omhandlet i lov nr. 1 av 14. desember 1962. Avsetningene beregnes på grunnlag av den samlede selskapsinntekt som kommer til beskatning hos interessentene. Krever også den enkelte interessent fradrag for fondsavsetning for vedkommende år, skal det ved beregningen av dette avsetningsbeløp gjøres fradrag for en forholdsmessig del av selskapets avsetning.</article></article><article class="legalArticle" data-lovdata-URL="SF/forskrift/1963-01-18-8/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>.</h3><article class="legalP" id="kapittel-1-paragraf-2-ledd-1">Viser det seg under ligningsbehandlingen at en skattepliktig kunne ha foretatt en større fondsavsetning enn det beløp han har regnet med som maksimumsfradrag og deponert i bank, jfr. <a href="forskrift/1963-01-18-8/§3">lovens § 3</a>, første ledd, og § 10, annet ledd, og § 6 i denne resolusjon, skal han gis adgang til med virkning for ligningen å avsette det manglende , forutsatt at dette beløp utgjør minst kr. 1.000. Beløpet må i tilfelle deponeres innen en frist som fastsettes av ligningssjefen.</article><article class="legalP" id="kapittel-1-paragraf-2-ledd-2">Har den skattepliktige avsatt og deponert et beløp som overstiger lovens maksimumsgrense, skal avsetningen godkjennes dersom det overskytende beløp ikke overstiger kr. 200 og de øvrige vilkår for godkjenning er til stede. Er det overskytende beløp større, skal det straks frigis. Ligningskontoret skal sende melding herom til vedkommende bank.</article><article class="legalP" id="kapittel-1-paragraf-2-ledd-3">Regulering av fondsavsetning kan ikke foretas senere enn 2 år etter utløpet av vedkommende inntektsår.</article></article><article class="legalArticle" data-lovdata-URL="SF/forskrift/1963-01-18-8/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>.</h3><article class="legalP" id="kapittel-1-paragraf-3-ledd-1">Fondsmidler som er avsatt etter lovens kapitler II og III, skal tillegges den skattepliktiges inntekt ved ligningen for det inntektsår midlene blir utbetalt fra vedkommende bank, medmindre annet følger av bestemmelsene om etterligning i <a href="forskrift/1963-01-18-8/§11">lovens § 11</a> eller § 7, annet ledd i denne resolusjon. Finansdepartementet kan i særlige tilfelle samtykke i at midlene skattlegges som inntekt for et senere år.</article></article><article class="legalArticle" data-lovdata-URL="SF/forskrift/1963-01-18-8/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>.</h3><article class="legalP" id="kapittel-1-paragraf-4-ledd-1">Blir fondsmidler som er avsatt etter lovens kapitler II og III anvendt til anskaffelse av driftsmidler som nevnt i <a href="lov/1911-08-18-8/§44">landsskatteloven § 44</a>, byskatteloven § 38, begges første ledd, bokstav c, eller til betaling av ertsforekomster, jfr. <a href="lov/1911-08-18-8/§47">landsskatteloven § 47</a>, byskatteloven § 44, begges annet ledd, kan den skattepliktige kreve fradrag for ekstraordinær avskrivning på driftsmidlet eller forekomsten med et beløp svarende til det som er tatt fra vedkommende fond, forutsatt at anskaffelsen er i samsvar med de vilkår som gjelder for vedkommende fondsavsetning.</article><article class="legalP" id="kapittel-1-paragraf-4-ledd-2">Ved avskrivning som nevnt i foregående ledd, får <a href="forskrift/1963-01-18-8/§5">lovens § 5</a>, siste ledd, tilsvarende anvendelse.</article><article class="legalP" id="kapittel-1-paragraf-4-ledd-3">Fradrag for avskrivninger som nevnt i første ledd og i <a href="forskrift/1963-01-18-8/§5">lovens § 5</a>, annet ledd, reduserer ikke det fradrag som i det enkelte år kan kreves for ordinær avskrivning, dog slik at de samlede fradrag ikke kan overstige kostprisen.</article></article><article class="legalArticle" data-lovdata-URL="SF/forskrift/1963-01-18-8/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>.</h3><article class="legalP" id="kapittel-1-paragraf-5-ledd-1">Når etterligning foretas etter <a href="forskrift/1963-01-18-8/§7">lovens §§ 7</a> og <a href="forskrift/1963-01-18-8/§11">11</a> eller <a href="forskrift/1963-01-18-8/§7">§ 7</a>, annet ledd i denne resolusjon, skal den skattepliktige underrettes om utfallet i anbefalt brev eller på annen etterviselig måte. Etterligningen legges ikke ut til alminnelig ettersyn. Skatten forfaller til betaling 4 uker etter at underretningen er sendt.</article></article></section><section class="section" data-name="kapII" id="kapittel-2" data-lovdata-URL="SF/forskrift/1963-01-18-8/KAPITTEL_2"><h2>II. Bestemmelser om driftsfond for bergverk.</h2><article class="legalArticle" data-lovdata-URL="SF/forskrift/1963-01-18-8/§6" data-name="§6" id="kapittel-2-paragraf-1"><h3 class="legalArticleHeader"><span class="legalArticleValue">§ 6</span>.</h3><article class="legalP" id="kapittel-2-paragraf-1-ledd-1">Fradrag ved inntektsansettelsen for avsetning til driftsfond for bergverk, jfr.lovens <a href="forskrift/1963-01-18-8/kapiii">kapittel III</a>, er betinget av at det avsatte beløp blir satt inn på særskilt konto i bank før utløpet av den frist som er satt for innsending av den skattepliktiges selvangivelse. Beløp som er satt inn, kan bare heves med samtykke fra Finansdepartementet.</article><article class="legalP" id="kapittel-2-paragraf-1-ledd-2">Bevitnelse fra banken om at beløpet er satt inn og at det ikke vil bli utbetalt uten samtykke fra Finansdepartementet, må følge som vedlegg til selvangivelsen.</article></article><article class="legalArticle" data-lovdata-URL="SF/forskrift/1963-01-18-8/§7" data-name="§7" id="kapittel-2-paragraf-2"><h3 class="legalArticleHeader"><span class="legalArticleValue">§ 7</span>.</h3><article class="legalP" id="kapittel-2-paragraf-2-ledd-1">Avsatte beløp som nevnt i <a href="forskrift/1963-01-18-8/§6">§ 6</a> kan bare brukes til tiltak som godkjennes av Finansdepartementet.</article><article class="legalP" id="kapittel-2-paragraf-2-ledd-2">Blir avsatte beløp som nevnt i <a href="forskrift/1963-01-18-8/§6">§ 6</a> ikke brukt i samsvar med de vilkår som gjelder for avsetningene, skal beløpene skattlegges ved etterligning for de inntektsår da avsetningene fant sted.</article></article><article class="legalArticle" data-lovdata-URL="SF/forskrift/1963-01-18-8/§8" data-name="§8" id="kapittel-2-paragraf-3"><h3 class="legalArticleHeader"><span class="legalArticleValue">§ 8</span>.</h3><article class="legalP" id="kapittel-2-paragraf-3-ledd-1">Bestemmelsene i §§ 1-7 gjelder tilsvarende så langt de passer for avsetninger til driftsfond som er foretatt i henhold til lov av 31. mai 1956 nr. 6, avsnitt IV (jfr. tilleggslov av 6. juli 1957 nr. 14), lov av 27. juni 1959 nr. 8 og lov av 29. juni 1962 nr. 9.</article></article></section><section class="section" data-name="kapIII" id="kapittel-3" data-lovdata-URL="SF/forskrift/1963-01-18-8/KAPITTEL_3"><h2>III. Forskjellige bestemmelser.</h2><article class="legalArticle" data-lovdata-URL="SF/forskrift/1963-01-18-8/§9" data-name="§9" id="kapittel-3-paragraf-1"><h3 class="legalArticleHeader"><span class="legalArticleValue">§ 9</span>.</h3><article class="legalP" id="kapittel-3-paragraf-1-ledd-1">Blir fondsbeløp som er avsatt etter bestemmelsene i lovens kapittel I stillet som sikkerhet for gjeld, anses beløpet som hevet, slik at etterligning skal foretas, jfr. <a href="forskrift/1963-01-18-8/§6">lovens § 6</a>.</article></article><article class="legalArticle" data-lovdata-URL="SF/forskrift/1963-01-18-8/§10" data-name="§10" id="kapittel-3-paragraf-2"><h3 class="legalArticleHeader"><span class="legalArticleValue">§ 10</span>.</h3><article class="legalP" id="kapittel-3-paragraf-2-ledd-1">Midler som er deponert i Norges Bank i henhold til lovens kapittel I skal utbetales så snart 4-årsfristen i <a href="forskrift/1963-01-18-8/§2">lovens § 2</a> fjerde ledd er utløpt. Tilsvarende gjelder for midler avsatt etter <a href="forskrift/1963-01-18-8/kapii">lovens kapittel II</a> når 5-årsfristen i <a href="forskrift/1963-01-18-8/§10">lovens § 10</a> er utløpt. Norges Bank skal også foreta utbetaling av overskytende beløp med tillegg av påløpne renter når banken mottar melding som nevnt i <a href="forskrift/1963-01-18-8/§2">§ 2</a> annet ledd i denne resolusjonen.</article><article class="legalP" id="kapittel-3-paragraf-2-ledd-2">Norges Bank skal sende melding til vedkommende ligningskontor om enhver utbetaling av fondsmidler og renter. Banken skal også sende melding til ligningskontoret når den får kjennskap til sikkerhetsstillelse som nevnt i <a href="forskrift/1963-01-18-8/§9">§ 9</a>.</article><article class="legalP" id="kapittel-3-paragraf-2-ledd-3">Dersom fondsmidler tas ut av Norges Bank før fristene i <a href="forskrift/1963-01-18-8/§2">lovens § 2</a> fjerde ledd og § 10 er utløpt, må anvendelse finne sted innen utgangen av det år uttak foretas.</article></article><article class="legalArticle" data-lovdata-URL="SF/forskrift/1963-01-18-8/§11" data-name="§11" id="kapittel-3-paragraf-3"><h3 class="legalArticleHeader"><span class="legalArticleValue">§ 11</span>.</h3><article class="legalP" id="kapittel-3-paragraf-3-ledd-1">Finansdepartementet kan gi forskrifter om regnskapsføringen for skattepliktige som foretar fondsavsetninger som omhandlet i denne resolusjon, herunder også for næringsdrivende selskaper som nevnt i <a href="forskrift/1963-01-18-8/§1">§ 1</a>.</article></article><article class="legalArticle" data-lovdata-URL="SF/forskrift/1963-01-18-8/§12" data-name="§12" id="kapittel-3-paragraf-4"><h3 class="legalArticleHeader"><span class="legalArticleValue">§ 12</span>.</h3><article class="legalP" id="kapittel-3-paragraf-4-ledd-1">Denne resolusjon trer i kraft straks.</article></article></section></main></body></html>