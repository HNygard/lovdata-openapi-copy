<!DOCTYPE html><html lang="no"><head><title>Forskrift om medlemskap i pensjonsordning for personer som ikke er pliktig medlem i folketrygden</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2006-03-16-311</dd><dt class="dokid">DokumentID</dt><dd class="dokid">SF/forskrift/2006-03-16-311</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="subunit">Etat</dt><dd class="subunit"><ul><li>Finanstilsynet, Finansmarkedsavd.</li></ul></dd><dt class="publishedIn">Publisert i</dt><dd class="publishedIn">I 2006 hefte 4</dd><dt class="dateInForce">I kraft fra</dt><dd class="dateInForce">2006-03-16</dd><dt class="lastChangeInForce">Ikrafttredelse av siste endring</dt><dd class="lastChangeInForce">2011-08-10</dd><dt class="lastChangedBy">Sist endret ved</dt><dd class="lastChangedBy"><a href="forskrift/2011-08-10-815">forskrift/2011-08-10-815</a></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/2000-03-24-16/§1-3">lov/2000-03-24-16/§1-3</a></li><li><a href="lov/2000-03-24-16/§3-2">lov/2000-03-24-16/§3-2</a></li><li><a href="lov/2000-11-24-81/§1-3">lov/2000-11-24-81/§1-3</a></li><li><a href="lov/2000-11-24-81/§4-1">lov/2000-11-24-81/§4-1</a></li></ul></dd><dt class="dateOfPublication">Kunngjort</dt><dd class="dateOfPublication">2006-03-17</dd><dt class="titleShort">Korttittel</dt><dd class="titleShort">Forskrift om medlemskap i pensjonsordning mv.</dd><dt class="title">Tittel</dt><dd class="title">Forskrift om medlemskap i pensjonsordning for personer som ikke er pliktig medlem i folketrygden</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kredittilsynet (nå Finanstilsynet) 16. mars 2006 med hjemmel i <a href="lov/2000-03-24-16">lov 24. mars 2000 nr. 16</a> om foretakspensjon (foretakspensjonsloven) <a href="lov/2000-03-24-16/§3-2">§ 3-2</a> tredje ledd jf. <a href="lov/2000-03-24-16/§1-3">§ 1-3</a> og <a href="lov/2000-11-24-81">lov 24. november 2000 nr. 81</a> om innskuddspensjon i arbeidsforhold (innskuddspensjonsloven) <a href="lov/2000-11-24-81/§4-1">§ 4-1</a> tredje ledd jf. <a href="lov/2000-11-24-81/§1-3">§ 1-3</a>. <br /><strong>Endret</strong> ved <a href="forskrift/2009-12-18-1726">forskrifter 18 des 2009 nr. 1726</a>, <a href="forskrift/2011-08-10-815">10 aug 2011 nr. 815</a>.</dd><dt class="refid">RefID</dt><dd class="refid">forskrift/2006-03-16-311</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om medlemskap i pensjonsordning for personer som ikke er pliktig medlem i folketrygden</a><ul class="tocSubUl"><li><a href="#paragraf-1">§ 1. Virkeområde</a></li><li><a href="#paragraf-2">§ 2. Midlertidig opphold i utlandet</a></li><li><a href="#paragraf-3">§ 3. Kompensasjon for tap av ytelser i folketrygden</a></li><li><a href="#paragraf-4">§ 4. Beregning av lønn</a></li><li><a href="#paragraf-5">§ 5. Krav om likebehandling</a></li><li><a href="#paragraf-6">§ 6. Virkninger av overtredelse</a></li><li><a href="#paragraf-7">§ 7. Ikrafttredelse mv.</a></li></ul></li></ul></dd></dl></header><main class="documentBody" data-lovdata-URL="SF/forskrift/2006-03-16-311" id="dokument"><h1>Forskrift om medlemskap i pensjonsordning for personer som ikke er pliktig medlem i folketrygden</h1><article class="legalArticle" data-lovdata-URL="SF/forskrift/2006-03-16-311/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften får anvendelse på personer som er eller kan omfattes av pensjonsordningen etter <a href="lov/2000-03-24-16/§3-2">lov om foretakspensjon § 3-2</a> første og annet ledd eller <a href="lov/2000-11-24-81/§4-1">lov om innskuddspensjon i arbeidsforhold § 4-1</a> første og annet ledd, og som ikke er pliktig medlem av folketrygden.</article></article><article class="legalArticle" data-lovdata-URL="SF/forskrift/2006-03-16-311/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Midlertidig opphold i utlandet</span></h2><article class="legalP" id="paragraf-2-ledd-1">Person som ikke er pliktig medlem av folketrygden under midlertidig opphold i utlandet kan opptas som medlem eller fortsette å være medlem i en pensjonsordning når vedkommende person arbeider for foretaket, eller et foretak som etter <a href="lov/1998-07-17-56">lov 17. juli 1998 nr. 56</a> om årsregnskap m.v. <a href="lov/1998-07-17-56/§1-4">§ 1-4</a> kan anses som tilknyttet foretaket, og utenlandsoppholdet skal vare i inntil ti år.</article><article class="legalP" id="paragraf-2-ledd-2">Med midlertidig opphold menes opphold i utlandet hvor vedkommende person i henhold til arbeidsavtale har rett til å fortsette i stilling i foretaket eller annet foretak i det konsern foretaket inngår i, etter utenlandsoppholdet.</article><article class="legalP" id="paragraf-2-ledd-3">Flere utenlandsopphold skal ved beregning av tidsbegrensningene i første ledd ses under ett dersom mellomliggende opphold i Norge er under ett år.</article></article><article class="legalArticle" data-lovdata-URL="SF/forskrift/2006-03-16-311/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Kompensasjon for tap av ytelser i folketrygden</span></h2><article class="legalP" id="paragraf-3-ledd-1">Foretaket kan ha en kompensasjonsordning som skal dekke tap av ytelser i folketrygden basert på lønn beregnet i samsvar med <a href="forskrift/2006-03-16-311/§4">§ 4</a>. Person som viderefører sitt medlemskap i pensjonsordningen etter <a href="forskrift/2006-03-16-311/§2">§ 2</a>, kan være medlem av kompensasjonsordningen når vedkommende ikke er frivillig medlem i folketrygden.</article><article class="legalP" id="paragraf-3-ledd-2">Kompensasjonsordningen må oppfylle følgende vilkår:<ol class="defaultList" type="1"><li data-name="1." value="1"><article class="listArticle" id="paragraf-3-ledd-2-punkt-1"><article class="legalP" id="paragraf-3-ledd-2-punkt-1-ledd-1">Kompensasjonsordningen kan bare dekke ytelser som vil gi medlemmet samlede pensjonsytelser fra pensjonsordningen, kompensasjonsordningen og folketrygden som står i et rimelig forhold til de øvrige medlemmers samlede ytelser fra folketrygden og pensjonsordningen.</article></article></li><li data-name="2." value="2"><article class="listArticle" id="paragraf-3-ledd-2-punkt-2"><article class="legalP" id="paragraf-3-ledd-2-punkt-2-ledd-1">Medlemmet kan sikres fullt betalte ytelser som kompenserer for beregnet tap av alderspensjon fra folketrygden som følge av at medlemmet ikke vil kunne oppnå full opptjeningstid i folketrygden, når avkortingen i opptjeningstid skyldes utenlandsopphold. Ved beregningen av tap av alderspensjon fra folketrygden skal det regelverk som gjaldt for folketrygdloven kapittel 19 pr. 31. desember 2010 legges til grunn. Som folketrygdens grunnbeløp benyttes likevel det til enhver tid gjeldende grunnbeløp i folketrygden. Premien kan dekkes ved overføring fra premiefondet eller ved tilskudd fra foretaket.</article></article></li><li data-name="3." value="3"><article class="listArticle" id="paragraf-3-ledd-2-punkt-3"><article class="legalP" id="paragraf-3-ledd-2-punkt-3-ledd-1">Uførepensjon, ektefellepensjon, barnepensjon og premiefritak ved uførhet skal sikres med årlig premie med eller uten spareelement. Premiefritak ved uførhet skal omfatte risikopremie for ektefellepensjon og barnepensjon.</article></article></li><li data-name="4." value="4"><article class="listArticle" id="paragraf-3-ledd-2-punkt-4"><article class="legalP" id="paragraf-3-ledd-2-punkt-4-ledd-1">Medlemskapet i kompensasjonsordningen skal senest opphøre når medlemmet har nådd opptjeningsalderen i pensjonsordningen. Eventuelle overskytende midler skal godskrives pensjonsordningens premiefond.</article></article></li></ol></article><article class="changesToParent">Endret ved <a href="forskrift/2011-08-10-815">forskrift 10 aug 2011 nr. 815</a>.</article></article><article class="legalArticle" data-lovdata-URL="SF/forskrift/2006-03-16-311/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Beregning av lønn</span></h2><article class="legalP" id="paragraf-4-ledd-1">Ved beregning av lønn etter <a href="lov/2000-03-24-16/§5-4">lov om foretakspensjon § 5-4</a> eller <a href="lov/2000-11-24-81/§5-5">lov om innskuddspensjon i arbeidsforhold § 5-5</a> legges lønnen på utreisetidspunktet til grunn. Lønnsgrunnlaget kan reguleres årlig. Tillegg kan i et enkelt år prosentvis ikke overstige den prosentvise økning av folketrygdens grunnbeløp i året.</article></article><article class="legalArticle" data-lovdata-URL="SF/forskrift/2006-03-16-311/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Krav om likebehandling</span></h2><article class="legalP" id="paragraf-5-ledd-1">Dersom pensjonsordningen åpner for at en person kan være medlem i pensjonsordningen i overensstemmelse med bestemmelsene i denne forskrift, skal alle andre personer i samme situasjon gis tilsvarende rett. Regelverket skal etter <a href="lov/2000-03-24-16/§3-1">foretakspensjonsloven § 3-1</a> første ledd og <a href="lov/2000-11-24-81/§2-5">innskuddspensjonsloven § 2-5</a> første ledd inneholde bestemmelser om medlemskap under utenlandsopphold.</article></article><article class="legalArticle" data-lovdata-URL="SF/forskrift/2006-03-16-311/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Virkninger av overtredelse</span></h2><article class="legalP" id="paragraf-6-ledd-1">Finner Finanstilsynet at en pensjonsordning er eller forvaltes i strid med denne forskrift gjelder bestemmelsene om tilsyn i <a href="lov/2000-03-24-16/§2-7">foretakspensjonsloven § 2-7</a> eller <a href="lov/2000-11-24-81/§2-9">innskuddspensjonsloven § 2-9</a>.</article><article class="changesToParent">Endret ved <a href="forskrift/2009-12-18-1726">forskrift 18 des 2009 nr. 1726</a> (i kraft 21 des 2009).</article></article><article class="legalArticle" data-lovdata-URL="SF/forskrift/2006-03-16-311/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Ikrafttredelse mv.</span></h2><article class="legalP" id="paragraf-7-ledd-1">Forskriften trer i kraft straks.</article><article class="legalP" id="paragraf-7-ledd-2">Forskriftens <a href="forskrift/2006-03-16-311/§3">§ 3</a> gjelder for framtidig opptjening av pensjon i kompensasjonsordning for personer som påbegynner nytt utenlandsopphold etter forskriftens ikrafttredelse.</article><article class="legalP" id="paragraf-7-ledd-3">Forskriftens <a href="forskrift/2006-03-16-311/§4">§ 4</a> og <a href="forskrift/2006-03-16-311/§5">§ 5</a> gjelder for utenlandsopphold som påbegynnes etter ikrafttredelsen av forskriften her.</article></article></main></body></html>