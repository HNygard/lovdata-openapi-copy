<!DOCTYPE html><html lang="no"><head><title>Forskrift om kompensasjonstilskudd til deltakere i prosjekt «Friskere geiter»</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2013-07-01-818</dd><dt class="dokid">DokumentID</dt><dd class="dokid">SF/forskrift/2013-07-01-818</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="subunit">Etat</dt><dd class="subunit"><ul><li>Landbrukspolitisk avd.</li></ul></dd><dt class="publishedIn">Publisert i</dt><dd class="publishedIn">I 2013 hefte 10</dd><dt class="dateInForce">I kraft fra</dt><dd class="dateInForce">2013-07-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2021-01-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2020-12-21-3044">forskrift/2020-12-21-3044</a> fra 2021-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1995-05-12-23/§3">lov/1995-05-12-23/§3</a></li><li><a href="lov/1995-05-12-23/§18">lov/1995-05-12-23/§18</a></li></ul></dd><dt class="dateOfPublication">Kunngjort</dt><dd class="dateOfPublication">2013-07-02 14:50</dd><dt class="titleShort">Korttittel</dt><dd class="titleShort">Forskrift om tilskudd til «Friskere geiter»</dd><dt class="title">Tittel</dt><dd class="title">Forskrift om kompensasjonstilskudd til deltakere i prosjekt «Friskere geiter»</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Landbruks- og matdepartementet 1. juli 2013 med hjemmel i <a href="lov/1995-05-12-23">lov 12. mai 1995 nr. 23</a> om jord (jordlova) <a href="lov/1995-05-12-23/§3">§ 3</a> og <a href="lov/1995-05-12-23/§18">§ 18</a>, og etter samråd med Norges Bondelag og Norsk Bonde- og Småbrukarlag. <br /><strong>Endret</strong> ved <a href="forskrift/2014-07-09-965">forskrift 9 juli 2014 nr. 965</a>, <a href="forskrift/2020-12-21-3044">21 des 2020 nr. 3044</a> (i kraft 1 jan 2021).</dd><dt class="refid">RefID</dt><dd class="refid">forskrift/2013-07-01-818</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om kompensasjonstilskudd til deltakere i prosjekt «Friskere geiter»</a><ul class="tocSubUl"><li><a href="#paragraf-1">§ 1. Formål</a></li><li><a href="#paragraf-2">§ 2. Vilkår</a></li><li><a href="#paragraf-3">§ 3. Utmåling av kompensasjonstilskudd</a></li><li><a href="#paragraf-4">§ 4. Søknad og utbetaling</a></li><li><a href="#paragraf-5">§ 5. Forvaltning av kompensasjonstilskuddet</a></li><li><a href="#paragraf-6">§ 6. Opplysningsplikt og kontroll</a></li><li><a href="#paragraf-7">§ 7. Tilbakebetaling og avkorting</a></li><li><a href="#paragraf-8">§ 8. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2013-07-01-818" id="dokument"><h1>Forskrift om kompensasjonstilskudd til deltakere i prosjekt «Friskere geiter»</h1><article class="legalArticle" data-lovdata-URL="SF/forskrift/2013-07-01-818/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med tilskuddet etter denne forskriften er å kompensere for bortfall av produksjonstilskudd i jordbruket i forbindelse med smittesanering og gjenoppbygging av produksjonsomfanget i geitebesetninger.</article></article><article class="legalArticle" data-lovdata-URL="SF/forskrift/2013-07-01-818/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Vilkår</span></h2><article class="legalP" id="paragraf-2-ledd-1">Kompensasjonstilskudd kan gis til foretak som<ol class="defaultList" type="a"><li data-name="a." value="1"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">har inngått avtale om deltakelse i Prosjekt «Friskere geiter»,</article></article></li><li data-name="b." value="2"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">ved siste søknadsomgang før påbegynt saneringsperiode i prosjektet oppfylte vilkårene for å motta tilskudd etter forskrift om produksjonstilskudd i jordbruket,</article></article></li><li data-name="c." value="3"><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1">disponerer grunnkvote i hele saneringsperioden på et nivå som minst tilsvarer gjennomsnittlig kvotestørrelse de to siste kvoteårene før saneringsperioden, så fremt foretaket disponerte slik kvote i denne perioden,</article></article></li><li data-name="d." value="4"><article class="listArticle" id="paragraf-2-ledd-1-punkt-4"><article class="legalP" id="paragraf-2-ledd-1-punkt-4-ledd-1">innen tre år fra påbegynt saneringsperiode bygger opp igjen produksjonsomfanget til et nivå som tilsvarer minst 80&#xa0;% av gjennomsnittet de fire siste søknadsomganger før saneringsperioden, og</article></article></li><li data-name="e." value="5"><article class="listArticle" id="paragraf-2-ledd-1-punkt-5"><article class="legalP" id="paragraf-2-ledd-1-punkt-5-ledd-1">opprettholder produksjonsomfanget som nevnt i bokstav d) i minst tre år etter avsluttet saneringsperiode.</article></article></li></ol></article><article class="legalP" id="paragraf-2-ledd-2">Som saneringsperiode etter første ledd regnes en periode som varer i maksimalt 3 år fra det tidspunkt foretaket har gjennomført første slakting i samsvar med den veterinærfastsatte saneringsplanen. Dersom saneringen gjennomføres på kortere tid enn tre år, regnes saneringsperioden som avsluttet når foretaket ikke lenger mottar kompensasjonstilskudd etter <a href="forskrift/2013-07-01-818/§3">§ 3</a>.</article></article><article class="legalArticle" data-lovdata-URL="SF/forskrift/2013-07-01-818/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Utmåling av kompensasjonstilskudd</span></h2><article class="legalP" id="paragraf-3-ledd-1">Kompensasjonstilskudd gis i saneringsperioden for differansen mellom gjennomsnittlig dyretall i fire siste søknadsomganger før avtaleinngåelse med Prosjekt «Friskere geiter», og det antallet dyr foretaket faktisk disponerer på registreringsdato for søknad om produksjonstilskudd.</article><article class="legalP" id="paragraf-3-ledd-2">Foretak med kombinert geite- og sauehold kan motta kompensasjonstilskudd for sau dersom sauene er slaktet av hensyn til en forsvarlig gjennomføring av saneringsprosjektet.</article></article><article class="legalArticle" data-lovdata-URL="SF/forskrift/2013-07-01-818/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Søknad og utbetaling</span></h2><article class="legalP" id="paragraf-4-ledd-1">Kompensasjonstilskudd etter denne forskriften utbetales til det foretak som leverer søknad om produksjonstilskudd i saneringsperioden.</article></article><article class="legalArticle" data-lovdata-URL="SF/forskrift/2013-07-01-818/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Forvaltning av kompensasjonstilskuddet</span></h2><article class="legalP" id="paragraf-5-ledd-1">Vedtak om tilskudd fattes av statsforvalteren.</article><article class="legalP" id="paragraf-5-ledd-2">Statsforvalteren kan i særlige tilfeller dispensere fra reglene i denne forskriften.</article><article class="legalP" id="paragraf-5-ledd-3">Vedtak fattet av statsforvalteren kan påklages til Landbruksdirektoratet.</article><article class="changesToParent">Endret ved forskrifter <a href="forskrift/2014-07-09-965">9 juli 2014 nr. 965</a> (i kraft 1 juli 2014), <a href="forskrift/2020-12-21-3044">21 des 2020 nr. 3044</a> (i kraft 1 jan 2021).</article></article><article class="legalArticle" data-lovdata-URL="SF/forskrift/2013-07-01-818/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Opplysningsplikt og kontroll</span></h2><article class="legalP" id="paragraf-6-ledd-1">Foretak som ytes kompensasjonstilskudd plikter å gi alle nødvendige opplysninger som statsforvalteren krever. Statsforvalteren fører kontroll med at utbetaling av kompensasjonstilskudd er riktig. Statsforvalteren har adgang til all bokføring, korrespondanse og opptegnelser som vedkommer tilskuddet og kan gjennomføre stedlig kontroll.</article><article class="changesToParent">Endret ved forskrift <a href="forskrift/2020-12-21-3044">21 des 2020 nr. 3044</a> (i kraft 1 jan 2021).</article></article><article class="legalArticle" data-lovdata-URL="SF/forskrift/2013-07-01-818/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Tilbakebetaling og avkorting</span></h2><article class="legalP" id="paragraf-7-ledd-1">Utbetalt kompensasjonstilskudd kan kreves helt eller delvis tilbakebetalt fra mottakeren dersom vilkårene for å motta slik tilskudd ikke var til stede.</article><article class="legalP" id="paragraf-7-ledd-2">Dersom foretaket uaktsomt eller forsettelig driver eller har drevet sin virksomhet i strid med regelverk for jordbruksvirksomhet, kan hele eller deler av kompensasjonstilskuddet som tilfaller foretaket avkortes. Det samme gjelder dersom foretaket har gitt feil opplysninger som har eller ville dannet grunnlag for en urettmessig utbetaling av tilskuddet.</article><article class="legalP" id="paragraf-7-ledd-3">Der mottakeren ikke var i aktsom god tro om utbetalingen, kan renter kreves fra det tidspunkt tilbakebetalingskravet er kommet frem til foretaket. Ved grov uaktsomhet eller forsett kan renter kreves fra tidspunktet for utbetalingen av det urettmessige tilskuddet. For renter gjelder ellers <a href="lov/1976-12-17-100">lov 17. desember 1976 nr. 100</a> om renter ved forsinket betaling m.m.</article></article><article class="legalArticle" data-lovdata-URL="SF/forskrift/2013-07-01-818/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse</span></h2><article class="legalP" id="paragraf-8-ledd-1">Forskriften trer i kraft den 1. juli 2013.</article></article></main></body></html>