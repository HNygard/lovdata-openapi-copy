<!DOCTYPE html><html lang="no"><head><title>Forskrift om angivelse av husholdningsapparaters energi- og ressursforbruk ved hjelp av merking og standardiserte vareopplysninger.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-1996-01-10-16</dd><dt class="dokid">DokumentID</dt><dd class="dokid">SF/forskrift/1996-01-10-16</dd><dt class="ministry">Departement</dt><dd class="ministry"><ul><li>Energidepartementet</li></ul></dd><dt class="subunit">Etat</dt><dd class="subunit"><ul><li>Energi- og vassdragsavd.</li></ul></dd><dt class="publishedIn">Publisert i</dt><dd class="publishedIn">Avd I 1996 38</dd><dt class="dateInForce">I kraft fra</dt><dd class="dateInForce">1996-01-10</dd><dt class="lastChangeInForce">Ikrafttredelse av siste endring</dt><dd class="lastChangeInForce">2013-09-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2013-05-27-534">forskrift/2013-05-27-534</a> fra 2013-09-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1981-12-18-90/§3">lov/1981-12-18-90/§3</a></li><li><a href="lov/1981-12-18-90/§4">lov/1981-12-18-90/§4</a></li><li><a href="lov/1981-12-18-90/§5">lov/1981-12-18-90/§5</a></li><li><a href="forskrift/1995-12-22-1037">forskrift/1995-12-22-1037</a></li></ul></dd><dt class="titleShort">Korttittel</dt><dd class="titleShort">Forskrift om merking av husholdningsapparater</dd><dt class="title">Tittel</dt><dd class="title">Forskrift om angivelse av husholdningsapparaters energi- og ressursforbruk ved hjelp av merking og standardiserte vareopplysninger.</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Nærings- og energidepartementet 10. januar 1996 med hjemmel i <a href="lov/1981-12-18-90">lov av 18. desember 1981 nr. 90</a> om merking av forbruksvarer <a href="lov/1981-12-18-90/§3">§ 3</a> første ledd bokstavene a, b og c jfr. <a href="lov/1981-12-18-90/§3">§ 3</a> annet ledd, <a href="lov/1981-12-18-90/§3">§ 3</a> fjerde ledd, <a href="lov/1981-12-18-90/§3">§ 3</a> a og <a href="lov/1981-12-18-90/§5">§ 5</a> første og tredje ledd, jfr. <a href="forskrift/1995-12-22-1037">kgl.res. av 22. desember 1995 nr. 1037</a> pkt 3 om delegering av myndighet. <br /><strong>EØS-henvisninger:</strong> <a href="lov/1992-11-27-109/kap3">EØS-avtalen</a> vedlegg II og IV (Rdir. <a href="eu/31992l0075">92/75/EØF</a>). <br /><strong>Endret</strong> ved <a href="forskrift/2013-05-27-534">forskrift 27 mai 2013 nr. 534</a>.</dd><dt class="refid">RefID</dt><dd class="refid">forskrift/1996-01-10-16</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om angivelse av husholdningsapparaters energi- og ressursforbruk ved hjelp av merking og standardiserte vareopplysninger.</a><ul class="tocSubUl"><li><a href="#paragraf-1">§ 1.</a></li><li><a href="#paragraf-2">§ 2.</a></li><li><a href="#paragraf-3">§ 3.</a></li><li><a href="#paragraf-4">§ 4.</a></li><li><a href="#paragraf-5">§ 5.</a></li><li><a href="#paragraf-6">§ 6.</a></li><li><a href="#paragraf-7">§ 7.</a></li><li><a href="#paragraf-8">§ 8.</a></li><li><a href="#paragraf-9">§ 9.</a></li><li><a href="#paragraf-10">§ 10.</a></li><li><a href="#paragraf-11">§ 11.</a></li><li><a href="#paragraf-12">§ 12.</a></li><li><a href="#paragraf-13">§ 13.</a></li><li><a href="#paragraf-14">§ 14.</a></li><li><a href="#paragraf-15">§ 15.</a></li><li><a href="#paragraf-16">§ 16.</a></li><li><a href="#paragraf-17">§ 17.</a></li><li><a href="#paragraf-18">§ 18.</a></li></ul></li></ul></dd></dl></header><main class="documentBody" data-lovdata-URL="SF/forskrift/1996-01-10-16" id="dokument"><h1>Forskrift om angivelse av husholdningsapparaters energi- og ressursforbruk ved hjelp av merking og standardiserte vareopplysninger.</h1><article class="legalArticle" data-lovdata-URL="SF/forskrift/1996-01-10-16/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>.</h2><article class="legalP" id="paragraf-1-ledd-1">Denne forskrift regulerer merking, varedeklarasjon og annen informasjon om forbruk av energi og andre viktige ressurser for visse typer av husholdningsapparater. Forbrukerne skal derved få mulighet til å velge mer energieffektive apparater.</article><article class="legalP" id="paragraf-1-ledd-2">Denne forskrift kommer til anvendelse på følgende typer av husholdningsapparater, også når de selges til andre formål enn husholdningsbruk:<ul class="defaultList"><li data-li-identifier="-" data-name="-"><article class="listArticle" id="paragraf-1-ledd-2-punkt-1"><article class="legalP" id="paragraf-1-ledd-2-punkt-1-ledd-1">kombinasjoner av vaskemaskiner og tørketromler</article></article></li><li data-li-identifier="-" data-name="-"><article class="listArticle" id="paragraf-1-ledd-2-punkt-2"><article class="legalP" id="paragraf-1-ledd-2-punkt-2-ledd-1">stekeovner</article></article></li><li data-li-identifier="-" data-name="-"><article class="listArticle" id="paragraf-1-ledd-2-punkt-3"><article class="legalP" id="paragraf-1-ledd-2-punkt-3-ledd-1">vannvarmere og varmtvannsbeholdere.</article></article></li></ul></article><article class="changesToParent">Endret ved <a href="forskrift/2013-05-27-534">forskrift 27 mai 2013 nr. 534</a> (i kraft 1 juni 2013 og 1 sep 2013).</article></article><article class="legalArticle" data-lovdata-URL="SF/forskrift/1996-01-10-16/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>.</h2><article class="legalP" id="paragraf-2-ledd-1">Andre typer husholdningsapparater kan føyes til listen i <a href="forskrift/1996-01-10-16/§1">§ 1</a>, hvis det kan oppnås betydelige energibesparelser.</article></article><article class="legalArticle" data-lovdata-URL="SF/forskrift/1996-01-10-16/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>.</h2><article class="legalP" id="paragraf-3-ledd-1">Denne forskrift gjelder ikke for den dataplate eller lignende, som av sikkerhetsmessige grunner er plassert på apparatene.</article></article><article class="legalArticle" data-lovdata-URL="SF/forskrift/1996-01-10-16/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>.</h2><article class="legalP" id="paragraf-4-ledd-1">I denne forskrift forstås med:<ul class="defaultList"><li data-li-identifier="–" data-name="–"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1"><i>forhandler</i>, en detaljist eller annen person som selger, selger på avbetaling, leier ut eller utstiller husholdningsapparater som er bestemt til den endelige bruker,</article></article></li><li data-li-identifier="–" data-name="–"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1"><i>leverandør</i>, produsenten eller dennes godkjente representant, eller den person som markedsfører apparatet i Det europeiske økonomiske samarbeidsområde (EØS),</article></article></li><li data-li-identifier="–" data-name="–"><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1"><i>opplysningsskjema</i>, et standardisert skjema med opplysninger om det aktuelle apparat,</article></article></li><li data-li-identifier="–" data-name="–"><article class="listArticle" id="paragraf-4-ledd-1-punkt-4"><article class="legalP" id="paragraf-4-ledd-1-punkt-4-ledd-1"><i>andre viktige ressurser</i>, vann, kjemikalier eller annet som forbrukes av et apparat ved normal bruk,</article></article></li><li data-li-identifier="–" data-name="–"><article class="listArticle" id="paragraf-4-ledd-1-punkt-5"><article class="legalP" id="paragraf-4-ledd-1-punkt-5-ledd-1"><i>tilleggsopplysninger</i>, andre opplysninger om et apparats yteevne som er av betydning for, eller kan bidra til vurderingen av apparatets forbruk av energi eller andre viktige ressurser.</article></article></li></ul></article></article><article class="legalArticle" data-lovdata-URL="SF/forskrift/1996-01-10-16/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>.</h2><article class="legalP" id="paragraf-5-ledd-1">Det er ingen plikt til å merke eller levere opplysningsskjemaer for modeller som er gått ut av produksjon før de særskilte forskrifter for det aktuelle apparat trer i kraft, eller for brukte apparater.</article></article><article class="legalArticle" data-lovdata-URL="SF/forskrift/1996-01-10-16/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>.</h2><article class="legalP" id="paragraf-6-ledd-1">Informasjon om husholdningsapparaters forbruk av elektrisitet, andre former for energi og andre viktige ressurser, samt tilleggsopplysninger gis forbrukerne ved hjelp av et opplysningsskjema og en etikett vedrørende de husholdningsapparater som utstilles eller bys frem for salg, leie eller kjøp på avbetaling til den endelige bruker.</article></article><article class="legalArticle" data-lovdata-URL="SF/forskrift/1996-01-10-16/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>.</h2><article class="legalP" id="paragraf-7-ledd-1">De nærmere detaljer vedrørende etikett og opplysningsskjema fastsettes i særskilte forskrifter for hver enkelt apparattype.</article></article><article class="legalArticle" data-lovdata-URL="SF/forskrift/1996-01-10-16/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>.</h2><article class="legalP" id="paragraf-8-ledd-1">Det skal utarbeides et så utførlig teknisk dokumentasjonsmateriale at det er mulig å bedømme nøyaktigheten av etikettens og opplysningsskjemaets opplysninger. Det skal inneholde:<ul class="defaultList"><li data-li-identifier="-" data-name="-"><article class="listArticle" id="paragraf-8-ledd-1-punkt-1"><article class="legalP" id="paragraf-8-ledd-1-punkt-1-ledd-1">en generell beskrivelse av produktet,</article></article></li><li data-li-identifier="-" data-name="-"><article class="listArticle" id="paragraf-8-ledd-1-punkt-2"><article class="legalP" id="paragraf-8-ledd-1-punkt-2-ledd-1">resultatet av relevante konstruksjonsberegninger,</article></article></li><li data-li-identifier="-" data-name="-"><article class="listArticle" id="paragraf-8-ledd-1-punkt-3"><article class="legalP" id="paragraf-8-ledd-1-punkt-3-ledd-1">prøverapporter, hvis slike foreligger, herunder også fra relevante godkjente organisasjoner,</article></article></li><li data-li-identifier="-" data-name="-"><article class="listArticle" id="paragraf-8-ledd-1-punkt-4"><article class="legalP" id="paragraf-8-ledd-1-punkt-4-ledd-1">når verdiene er utledet av verdiene for lignende modeller, de samme opplysninger som for disse modeller.</article></article></li></ul></article></article><article class="legalArticle" data-lovdata-URL="SF/forskrift/1996-01-10-16/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>.</h2><article class="legalP" id="paragraf-9-ledd-1">Leverandøren skal utarbeide det tekniske dokumentasjonsmateriale som er omtalt i <a href="forskrift/1996-01-10-16/§8">§ 8</a>. Det kan i denne forbindelse brukes materiale som er påbudt i henhold til andre relevante EØS-bestemmelser. Leverandøren skal stille materialet til rådighet for kontrollformål i en periode på fem år etter at det siste apparatet ble produsert.</article></article><article class="legalArticle" data-lovdata-URL="SF/forskrift/1996-01-10-16/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>.</h2><article class="legalP" id="paragraf-10-ledd-1">Enhver leverandør som markedsfører de husholdningsapparater som omfattes av særskilte forskrifter som nevnt i <a href="forskrift/1996-01-10-16/§7">§ 7</a>, skal forsyne apparatene med en etikett i overensstemmelse med denne forskrift. Etikettene som brukes skal være i samsvar med forskriftene.</article></article><article class="legalArticle" data-lovdata-URL="SF/forskrift/1996-01-10-16/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>.</h2><article class="legalP" id="paragraf-11-ledd-1">Foruten etikettene skal leverandøren fremskaffe et opplysningsskjema som skal inngå i alle produktbrosjyrer, eller hvis disse ikke forelegges av leverandøren, i annen dokumentasjon som leverandøren leverer sammen med apparatet. Opplysningsskjemaene som brukes skal være i samsvar med forskriftene.</article></article><article class="legalArticle" data-lovdata-URL="SF/forskrift/1996-01-10-16/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>.</h2><article class="legalP" id="paragraf-12-ledd-1">Leverandøren skal påse at opplysningene som gis på etiketter og opplysningsskjema er riktige.</article></article><article class="legalArticle" data-lovdata-URL="SF/forskrift/1996-01-10-16/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>.</h2><article class="legalP" id="paragraf-13-ledd-1">Følgende bestemmelser gjelder for merking og vareopplysninger:<ol class="defaultList" type="a"><li data-name="a." value="1"><article class="listArticle" id="paragraf-13-ledd-1-punkt-1"><article class="legalP" id="paragraf-13-ledd-1-punkt-1-ledd-1">Utstilte apparater, som omfattes av særskilte forskrifter som nevnt i § 7, skal forhandleren forsyne med en passende etikett på et lett synlig sted som bestemt i forskriftene, og på norsk.</article></article></li><li data-name="b." value="2"><article class="listArticle" id="paragraf-13-ledd-1-punkt-2"><article class="legalP" id="paragraf-13-ledd-1-punkt-2-ledd-1">Leverandører skal kostnadsfritt levere de nødvendige etiketter til de omtalte forhandlere i bokstav a). Leverandørene kan fritt velge sin egen ordning for levering av etiketter. Anmoder en forhandler om å få levert etiketter, skal leverandørene imidlertid sørge for at etikettene blir raskt levert.</article></article></li></ol></article></article><article class="legalArticle" data-lovdata-URL="SF/forskrift/1996-01-10-16/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>.</h2><article class="legalP" id="paragraf-14-ledd-1">De særskilte forskrifter skal inneholde bestemmelser som sikrer at potensielle kjøpere, før de kjøper et apparat, gjøres kjent med vesentlige opplysninger angitt på etiketten eller i opplysningsskjemaet. Dette gjelder hvor apparater frembys til salg, leie eller kjøp på avbetaling ved postordre, katalog eller på andre måter som innebærer at den potensielle kjøper må forventes ikke å få anledning til å se apparatet utstilt.</article></article><article class="legalArticle" data-lovdata-URL="SF/forskrift/1996-01-10-16/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>.</h2><article class="legalP" id="paragraf-15-ledd-1">De særskilte forskrifter skal oppstille krav om at etiketten eller opplysningsskjemaet skal inneholde de opplysninger som er fastsatt i direktiv <a href="eu/31986l0594">86/594/EØF</a> om luftbåren støy, og som er en del av avtalen om Det europeiske økonomiske samarbeidsområde, samt andre opplysninger om de aktuelle apparater av interesse for offentligheten og som er påkrevet i henhold til annen EØS-lovgivning.</article></article><article class="legalArticle" data-lovdata-URL="SF/forskrift/1996-01-10-16/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>.</h2><article class="legalP" id="paragraf-16-ledd-1">Etiketter og opplysningsskjemaer anses for å oppfylle bestemmelsene i forskriftene medmindre det motsatte godtgjøres. Hvis tilsynsmyndigheten har grunn til å tro at opplysningene på etikettene og i opplysningsskjemaene er uriktige, kan tilsynsmyndigheten kreve at leverandørene fremlegger dokumentasjon som omhandlet i <a href="forskrift/1996-01-10-16/§8">§ 8</a>.</article><article class="legalP" id="paragraf-16-ledd-2">Nærings- og energidepartementet bestemmer hvem som skal være tilsynsmyndighet og fastsetter instruks for tilsynsvirksomheten.</article></article><article class="legalArticle" data-lovdata-URL="SF/forskrift/1996-01-10-16/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>.</h2><article class="legalP" id="paragraf-17-ledd-1">De særskilte forskrifter skal angi følgende:<ol class="defaultList" type="a"><li data-name="a." value="1"><article class="listArticle" id="paragraf-17-ledd-1-punkt-1"><article class="legalP" id="paragraf-17-ledd-1-punkt-1-ledd-1">Den nøyaktige definisjon av den type apparat som omfattes av forskriftene.</article></article></li><li data-name="b." value="2"><article class="listArticle" id="paragraf-17-ledd-1-punkt-2"><article class="legalP" id="paragraf-17-ledd-1-punkt-2-ledd-1">De målestandarder og målemetoder som skal anvendes for å fremskaffe de opplysninger som er omhandlet i <a href="forskrift/1996-01-10-16/§1">§ 1</a>.</article></article></li><li data-name="c." value="3"><article class="listArticle" id="paragraf-17-ledd-1-punkt-3"><article class="legalP" id="paragraf-17-ledd-1-punkt-3-ledd-1">Nærmere opplysninger om det tekniske dokumentasjonsmateriale som kreves i henhold til <a href="forskrift/1996-01-10-16/§8">§ 8</a>.</article></article></li><li data-name="d." value="4"><article class="listArticle" id="paragraf-17-ledd-1-punkt-4"><article class="legalP" id="paragraf-17-ledd-1-punkt-4-ledd-1">Utforming og innhold av den etikett som er omhandlet i <a href="forskrift/1996-01-10-16/§6">§ 6</a>, som så vidt mulig skal ha en ensartet utforming.</article></article></li><li data-name="e." value="5"><article class="listArticle" id="paragraf-17-ledd-1-punkt-5"><article class="legalP" id="paragraf-17-ledd-1-punkt-5-ledd-1">Det sted hvor etiketten skal festes på apparatet. Det kan bestemmes at etiketten skal festes eller trykkes på emballasjen.</article></article></li><li data-name="f." value="6"><article class="listArticle" id="paragraf-17-ledd-1-punkt-6"><article class="legalP" id="paragraf-17-ledd-1-punkt-6-ledd-1">Innholdet, formatet og andre detaljer vedrørende opplysningsskjemaet eller de tilleggsopplysninger som er omhandlet i <a href="forskrift/1996-01-10-16/§11">§ 11</a>. Opplysningene på etiketten skal også inngå i opplysningsskjemaet.</article></article></li><li data-name="g." value="7"><article class="listArticle" id="paragraf-17-ledd-1-punkt-7"><article class="legalP" id="paragraf-17-ledd-1-punkt-7-ledd-1">De opplysninger som skal gis i forbindelse med de former for salg som er angitt i <a href="forskrift/1996-01-10-16/§14">§ 14</a>, og den måten opplysningene skal gis på.</article></article></li></ol></article></article><article class="legalArticle" data-lovdata-URL="SF/forskrift/1996-01-10-16/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>.</h2><article class="legalP" id="paragraf-18-ledd-1">Denne forskrift trer i kraft straks.</article></article></main></body></html>