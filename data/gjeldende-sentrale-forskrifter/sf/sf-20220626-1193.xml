<!DOCTYPE html><html lang="no"><head><title>Forskrift om tilsyn med omsorgen for enslige mindreårige som bor i asylmottak</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2022-06-26-1193</dd><dt class="dokid">DokumentID</dt><dd class="dokid">SF/forskrift/2022-06-26-1193</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="subunit">Etat</dt><dd class="subunit"><ul><li>Innvandringsavdelingen</li></ul></dd><dt class="dateInForce">I kraft fra</dt><dd class="dateInForce">2022-07-01</dd><dt class="basedOn">Hjemmel</dt><dd class="basedOn"><ul><li><a href="lov/2008-05-15-35/§95">lov/2008-05-15-35/§95</a></li><li><a href="forskrift/2009-10-09-1260">forskrift/2009-10-09-1260</a></li><li><a href="forskrift/2009-12-18-1582">forskrift/2009-12-18-1582</a></li></ul></dd><dt class="dateOfPublication">Kunngjort</dt><dd class="dateOfPublication">2022-06-28 15:05</dd><dt class="title">Tittel</dt><dd class="title">Forskrift om tilsyn med omsorgen for enslige mindreårige som bor i asylmottak</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Justis- og beredskapsdepartementet 26. juni 2022 med hjemmel i <a href="lov/2008-05-15-35/§95">lov 15. mai 2008 nr. 35 om utlendingers adgang til riket og deres opphold her (utlendingsloven) § 95</a>, jf. <a href="forskrift/2009-10-09-1260">delegeringsvedtak 9. oktober 2009 nr. 1260</a> og <a href="forskrift/2009-12-18-1582">omorganiseringsvedtak 18. desember 2009 nr. 1582</a>.</dd><dt class="refid">RefID</dt><dd class="refid">forskrift/2022-06-26-1193</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om tilsyn med omsorgen for enslige mindreårige som bor i asylmottak</a><ul class="tocSubUl"><li><a href="#paragraf-1">§ 1. Tilsynets formål</a></li><li><a href="#paragraf-2">§ 2. Forskriftens virkeområde</a></li><li><a href="#paragraf-3">§ 3. Planlegging og gjennomføring av tilsynet</a></li><li><a href="#paragraf-4">§ 4. Stedlig tilsyn</a></li><li><a href="#paragraf-5">§ 5. Tilsynssamtalen</a></li><li><a href="#paragraf-6">§ 6. Rapportering</a></li><li><a href="#paragraf-7">§ 7. Pålegg</a></li><li><a href="#paragraf-8">§ 8. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2022-06-26-1193" id="dokument"><h1>Forskrift om tilsyn med omsorgen for enslige mindreårige som bor i asylmottak</h1><article class="legalArticle" data-lovdata-URL="SF/forskrift/2022-06-26-1193/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Tilsynets formål</span></h2><article class="legalP" id="paragraf-1-ledd-1">Tilsynet skal føre kontroll med at omsorgen for enslige mindreårige som bor i asylmottak, er i samsvar med kravene i <a href="lov/2008-05-15-35">utlendingsloven</a> og forskrifter til <a href="lov/2008-05-15-35">utlendingsloven</a>, og med at Utlendingsdirektoratet og driftsoperatøren gir en forsvarlig omsorg til enslige mindreårige som bor i asylmottak.</article></article><article class="legalArticle" data-lovdata-URL="SF/forskrift/2022-06-26-1193/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Forskriftens virkeområde</span></h2><article class="legalP" id="paragraf-2-ledd-1">Forskriften gjelder tilsyn med omsorgen for enslige mindreårige som er innkvartert etter <a href="lov/2008-05-15-35/§95">utlendingsloven § 95</a>.</article></article><article class="legalArticle" data-lovdata-URL="SF/forskrift/2022-06-26-1193/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Planlegging og gjennomføring av tilsynet</span></h2><article class="legalP" id="paragraf-3-ledd-1">Statens helsetilsyn avgjør hvilke statsforvaltere som til enhver tid skal ha tilsynsoppgaven.</article><article class="legalP" id="paragraf-3-ledd-2">Statsforvalteren skal vurdere behovet for tilsyn på grunnlag av en risikovurdering. Tilsyn skal alltid vurderes når statsforvalteren blir kjent med mulige uheldige forhold eller når andre grunner tilsier det.</article><article class="legalP" id="paragraf-3-ledd-3">Dersom statsforvalteren får kunnskap om hendelser som innebærer fare for noens liv eller helse, skal dette følges opp av statsforvalteren. Det samme gjelder dersom statsforvalteren blir kjent med forhold som tilsier at enslige mindreårige som bor i asylmottak, ikke gis forsvarlig omsorg.</article><article class="legalP" id="paragraf-3-ledd-4">Statsforvalteren kan undersøke alle sider av asylmottaksdriften som har betydning for den omsorgen som gis til enslige mindreårige som bor i asylmottak.</article></article><article class="legalArticle" data-lovdata-URL="SF/forskrift/2022-06-26-1193/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Stedlig tilsyn</span></h2><article class="legalP" id="paragraf-4-ledd-1">Statsforvalteren, ved minst to representanter, skal føre stedlig tilsyn i asylmottak der det bor enslige mindreårige.</article><article class="legalP" id="paragraf-4-ledd-2">Det stedlige tilsynet skal legges til tidspunkter der det kan forventes at det er enslige mindreårige til stede ved asylmottaket. Det stedlige tilsynet kan være varslet på forhånd eller det kan skje uanmeldt.</article><article class="legalP" id="paragraf-4-ledd-3">Statsforvalteren skal under det stedlige tilsynet ha kontakt med den enkelte enslige mindreårige og de ansatte, og informere om tilsynets funksjon og arbeid.</article><article class="legalP" id="paragraf-4-ledd-4">Statsforvalteren skal gi den enkelte enslige mindreårige tilstrekkelig og tilpasset informasjon om tilsynet, herunder om at den enslige mindreårige kan ta kontakt med statsforvalteren utenom det stedlige tilsynet.</article></article><article class="legalArticle" data-lovdata-URL="SF/forskrift/2022-06-26-1193/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Tilsynssamtalen</span></h2><article class="legalP" id="paragraf-5-ledd-1">Statsforvalteren skal informere den enslige mindreårige om retten til å snakke med statsforvalteren alene dersom den enslige mindreårige ønsker det.</article><article class="legalP" id="paragraf-5-ledd-2">Statsforvalteren skal legge til rette for at den enslige mindreårige fritt kan uttale seg om alle sider ved oppholdet i asylmottaket. Statsforvalteren skal gjennomføre tilsynssamtalen på en måte som er tilpasset den enslige mindreåriges alder og modenhet.</article><article class="legalP" id="paragraf-5-ledd-3">Statsforvalteren skal gi den enslige mindreårige informasjon om videre oppfølging og om hvordan opplysningene fra den enslige mindreårige kan bli benyttet.</article><article class="legalP" id="paragraf-5-ledd-4">Statsforvalteren skal bruke tolk under tilsynssamtalen når dette anses nødvendig, jf. <a href="lov/2021-06-11-79/§6">tolkeloven § 6</a>.</article></article><article class="legalArticle" data-lovdata-URL="SF/forskrift/2022-06-26-1193/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Rapportering</span></h2><article class="legalP" id="paragraf-6-ledd-1">Etter hvert tilsyn skal statsforvalteren utforme en tilsynsrapport. Dersom det i tilsynsrapporten konkluderes med lovbrudd, skal det fremgå klart av tilsynsrapporten hvilke forhold som er rettsstridige og hvilke bestemmelser som er brutt.</article><article class="legalP" id="paragraf-6-ledd-2">Asylmottaket ved driftsoperatøren og Utlendingsdirektoratet skal få anledning til å uttale seg om de faktiske forholdene som statsforvalteren bygger sine vurderinger på, før tilsynsrapporten ferdigstilles.</article><article class="legalP" id="paragraf-6-ledd-3">Tilsynsrapporten skal sendes til asylmottaket ved driftsoperatøren og Utlendingsdirektoratet.</article><article class="legalP" id="paragraf-6-ledd-4">Statsforvalteren skal hvert år utarbeide en årsrapport om tilsynsvirksomheten etter denne forskriften.</article></article><article class="legalArticle" data-lovdata-URL="SF/forskrift/2022-06-26-1193/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Pålegg</span></h2><article class="legalP" id="paragraf-7-ledd-1">Statsforvalteren skal gi eventuelle pålegg skriftlig og med en angitt frist.</article></article><article class="legalArticle" data-lovdata-URL="SF/forskrift/2022-06-26-1193/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse</span></h2><article class="legalP" id="paragraf-8-ledd-1">Forskriften trer i kraft 1. juli 2022.</article></article></main></body></html>