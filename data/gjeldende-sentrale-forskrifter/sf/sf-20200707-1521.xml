<!DOCTYPE html><html lang="no"><head><title>Forskrift om midlertidig kompensasjonsordning for redaktørstyrte medier med fall i omsetning som følge av covid-19-utbruddet</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-07-07-1521</dd><dt class="dokid">DokumentID</dt><dd class="dokid">SF/forskrift/2020-07-07-1521</dd><dt class="ministry">Departement</dt><dd class="ministry"><ul><li>Kultur- og likestillingsdepartementet</li></ul></dd><dt class="subunit">Etat</dt><dd class="subunit"><ul><li>Avd. for medier og kunst</li></ul></dd><dt class="dateInForce">I kraft fra</dt><dd class="dateInForce">2020-07-07</dd><dt class="lastChangeInForce">Ikrafttredelse av siste endring</dt><dd class="lastChangeInForce">2020-09-08</dd><dt class="lastChangedBy">Sist endret ved</dt><dd class="lastChangedBy"><a href="forskrift/2020-09-08-1735">forskrift/2020-09-08-1735</a></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2020-07-07 15:40</dd><dt class="titleShort">Korttittel</dt><dd class="titleShort">Forskrift om midl. kompensasjonsordning for redaktørstyrte medier med fall i omsetning som følge av covid-19-utbruddet</dd><dt class="title">Tittel</dt><dd class="title">Forskrift om midlertidig kompensasjonsordning for redaktørstyrte medier med fall i omsetning som følge av covid-19-utbruddet</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kulturdepartementet 7. juli 2020 til gjennomføring av Stortingets budsjettvedtak av 19. juni 2020. <br /> <strong>Endret</strong> ved <a href="forskrift/2020-09-08-1735">forskrift 8 sep 2020 nr. 1735</a>.</dd><dt class="refid">RefID</dt><dd class="refid">forskrift/2020-07-07-1521</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om midlertidig kompensasjonsordning for redaktørstyrte medier med fall i omsetning som følge av covid-19-utbruddet</a><ul class="tocSubUl"><li><a href="#kapittel-1" data-child-interval="§§ 1 – 2">Kapittel 1 – Ordningens formål og varighet</a><ul class="tocSubUl"><li><a href="#kapittel-1-paragraf-1">§ 1. Formål</a></li><li><a href="#kapittel-1-paragraf-2">§ 2. Ordningens varighet</a></li></ul></li><li><a href="#kapittel-2" data-child-interval="§§ 3 – 7">Kapittel 2 – Vilkår for å kunne motta kompensasjon</a><ul class="tocSubUl"><li><a href="#kapittel-2-paragraf-1">§ 3. Registering mv.</a></li><li><a href="#kapittel-2-paragraf-2">§ 4. Medier som omfattes av ordningen</a></li><li><a href="#kapittel-2-paragraf-3">§ 5. Krav til omsetningsfall</a></li><li><a href="#kapittel-2-paragraf-4">§ 6. Beregning av omsetningsfall</a></li><li><a href="#kapittel-2-paragraf-5">§ 7. Ytterligere vilkår</a></li></ul></li><li><a href="#kapittel-3" data-child-interval="§§ 8 – 10">Kapittel 3 – Kompensasjonens størrelse</a><ul class="tocSubUl"><li><a href="#kapittel-3-paragraf-1">§ 8. Hva det kan gis kompensasjon for</a></li><li><a href="#kapittel-3-paragraf-2">§ 9. Beregning av kompensasjon</a></li><li><a href="#kapittel-3-paragraf-3">§ 10. Tildelingskriterier</a></li></ul></li><li><a href="#kapittel-4" data-child-interval="§§ 11 – 13">Kapittel 4 – Krav til søknad og dokumentasjon</a><ul class="tocSubUl"><li><a href="#kapittel-4-paragraf-1">§ 11. Søknad om kompensasjon</a></li><li><a href="#kapittel-4-paragraf-2">§ 12. Hvem kan søke</a></li><li><a href="#kapittel-4-paragraf-3">§ 13. Dokumentasjon</a></li></ul></li><li><a href="#kapittel-5" data-child-interval="§§ 14 – 18">Kapittel 5 – Saksbehandlingsregler, kontroll, utbetaling og tilbakebetaling</a><ul class="tocSubUl"><li><a href="#kapittel-5-paragraf-1">§ 14. Saksbehandlingsregler</a></li><li><a href="#kapittel-5-paragraf-2">§ 15. Kontroll</a></li><li><a href="#kapittel-5-paragraf-3">§ 16. Utbetaling av kompensasjon</a></li><li><a href="#kapittel-5-paragraf-4">§ 17. Tilbakebetaling</a></li><li><a href="#kapittel-5-paragraf-5">§ 18. Ikrafttredelse</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/2020-07-07-1521" id="dokument"><h1>Forskrift om midlertidig kompensasjonsordning for redaktørstyrte medier med fall i omsetning som følge av covid-19-utbruddet</h1><section class="section" data-name="kap1" id="kapittel-1" data-lovdata-URL="SF/forskrift/2020-07-07-1521/KAPITTEL_1"><h2>Kapittel 1 – Ordningens formål og varighet</h2><article class="legalArticle" data-lovdata-URL="SF/forskrift/2020-07-07-1521/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Denne forskriften etablerer en midlertidig kompensasjonsordning for redaktørstyrte medier som har hatt omsetningsfall som følge av covid-19-utbruddet. Formålet med ordningen er å bidra til at disse mediene i størst mulig grad kan opprettholde sin redaksjonelle virksomhet.</article></article><article class="legalArticle" data-lovdata-URL="SF/forskrift/2020-07-07-1521/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Ordningens varighet</span></h3><article class="legalP" id="kapittel-1-paragraf-2-ledd-1">Ordningen gjelder fra og med 15. mars til og med 30. juni 2020.</article></article></section><section class="section" data-name="kap2" id="kapittel-2" data-lovdata-URL="SF/forskrift/2020-07-07-1521/KAPITTEL_2"><h2>Kapittel 2 – Vilkår for å kunne motta kompensasjon</h2><article class="legalArticle" data-lovdata-URL="SF/forskrift/2020-07-07-1521/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Registering mv.</span></h3><article class="numberedLegalP" data-numerator="1" id="kapittel-2-paragraf-1-nummer-1">(1) Foretak som søker om kompensasjon etter denne forskriften må være registrert i Foretaksregisteret, jf. <a href="lov/1985-06-21-78/§2-1">foretaksregisterloven § 2-1</a>. Melding om registrering i henhold til <a href="lov/1985-06-21-78/kapiv">foretaksregisterloven kapittel IV</a> må ha vært mottatt av Foretaksregisteret senest 15. mars 2020.</article><article class="numberedLegalP" data-numerator="2" id="kapittel-2-paragraf-1-nummer-2">(2) Foretak som er registrert i Foretaksregisteret må være skattepliktige til Norge, jf. <a href="lov/1999-03-26-14/§2-2">skatteloven § 2-2</a> første ledd, eller deltakerne i foretaket må være skattepliktige til Norge for selskapets inntekter, jf. <a href="lov/1999-03-26-14/§2-2">skatteloven § 2-2</a> tredje ledd.</article><article class="numberedLegalP" data-numerator="3" id="kapittel-2-paragraf-1-nummer-3">(3) Første ledd gjelder ikke for foretak som tilbyr medlemsmedier eller liknende utgivelser og som oppfyller kravene i <a href="forskrift/2020-07-07-1521/§4">§ 4</a>, dersom foretaket var registrert i Frivillighetsregisteret i henhold til frivillighetsregisterloven senest 15. mars 2020.</article><article class="numberedLegalP" data-numerator="4" id="kapittel-2-paragraf-1-nummer-4">(4) Kringkastere og audiovisuelle bestillingstjenester som oppfyller kravene i <a href="forskrift/2020-07-07-1521/§4">§ 4</a> må være underlagt norsk jurisdiksjon i henhold til <a href="forskrift/1997-02-28-153/§1-1">kringkastingsforskriften § 1-1</a>.</article></article><article class="legalArticle" data-lovdata-URL="SF/forskrift/2020-07-07-1521/§4" data-name="§4" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Medier som omfattes av ordningen</span></h3><article class="legalP" id="kapittel-2-paragraf-2-ledd-1">Denne ordningen gjelder kun for medier som faller inn under virkeområdet til medieansvarsloven, jf. <a href="lov/2020-05-29-59/§2">medieansvarsloven § 2</a>, og som har utpekt en redaktør, jf. <a href="lov/2020-05-29-59/§4">medieansvarsloven § 4</a>.</article></article><article class="legalArticle" data-lovdata-URL="SF/forskrift/2020-07-07-1521/§5" data-name="§5" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Krav til omsetningsfall</span></h3><article class="legalP" id="kapittel-2-paragraf-3-ledd-1">For å kunne motta kompensasjon, må mediet eller mediene ha hatt et fall i omsetningen på 15 prosent eller mer i henhold til <a href="forskrift/2020-07-07-1521/§6">§ 6</a> i perioden 15. mars til og med 30. juni 2020, som en følge av covid-19-utbruddet.</article></article><article class="legalArticle" data-lovdata-URL="SF/forskrift/2020-07-07-1521/§6" data-name="§6" id="kapittel-2-paragraf-4"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Beregning av omsetningsfall</span></h3><article class="numberedLegalP" data-numerator="1" id="kapittel-2-paragraf-4-nummer-1">(1) Fallet i omsetning settes til den prosentvise differansen mellom omsetning fra og med 15. mars til og med 30. juni 2019 og samme periode i 2020. Før beregning av det prosentvise omsetningsfallet, skal omsetningen i perioden fra og med 15. mars til og med 30. juni 2019 justeres med den prosentvise endringen i omsetningen fra januar og februar 2019 til januar og februar 2020.</article><article class="numberedLegalP" data-numerator="2" id="kapittel-2-paragraf-4-nummer-2">(2) Med omsetning menes:<ol class="defaultList" type="a"><li data-name="a." value="1"><article class="listArticle" id="kapittel-2-paragraf-4-nummer-2-punkt-1"><article class="legalP" id="kapittel-2-paragraf-4-nummer-2-punkt-1-ledd-1">inntekter fra brukerbetaling som gir tilgang til foretakets medieprodukter, herunder inntekter fra abonnement, medlemskontingent, løssalg eller distribusjonsinntekter.</article></article></li><li data-name="b." value="2"><article class="listArticle" id="kapittel-2-paragraf-4-nummer-2-punkt-2"><article class="legalP" id="kapittel-2-paragraf-4-nummer-2-punkt-2-ledd-1">inntekter fra salg av markedsføring som inngår i foretakets medieprodukter, herunder reklame, rubrikkannonser, sponsing eller produktplassering som er utført. Inntekter fra salg av annonseplass i produkter som eies av andre, eller andre relaterte tjenester som for eksempel annonseproduksjon, regnes ikke som omsetning etter denne forskriften.</article></article></li><li data-name="c." value="3"><article class="listArticle" id="kapittel-2-paragraf-4-nummer-2-punkt-3"><article class="legalP" id="kapittel-2-paragraf-4-nummer-2-punkt-3-ledd-1">inntekter fra radiobingo.</article></article></li></ol></article><article class="numberedLegalP" data-numerator="3" id="kapittel-2-paragraf-4-nummer-3">(3) Fall i omsetning som har eller kunne ha blitt dekket av foretakets forsikringsordning, ved å gjøre gjeldende avtaleklausuler mv., regnes ikke som omsetningsfall.</article><article class="numberedLegalP" data-numerator="4" id="kapittel-2-paragraf-4-nummer-4">(4) Medier som er etablert etter 31. desember 2018, eller som på bakgrunn av omstrukturering av foretaket som gir ut mediet ikke kan finne den relevante omsetningen for ett år siden til sammenligningen etter første ledd, skal bruke gjennomsnittlig månedlig omsetning i kalendermånedene januar og februar 2020 som grunnlag for beregning av omsetningsfallet.</article></article><article class="legalArticle" data-lovdata-URL="SF/forskrift/2020-07-07-1521/§7" data-name="§7" id="kapittel-2-paragraf-5"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Ytterligere vilkår</span></h3><article class="legalP" id="kapittel-2-paragraf-5-ledd-1">Foretak som søker kompensasjon må oppfylle følgende vilkår:<ol class="defaultList" type="a"><li data-name="a." value="1"><article class="listArticle" id="kapittel-2-paragraf-5-ledd-1-punkt-1"><article class="legalP" id="kapittel-2-paragraf-5-ledd-1-punkt-1-ledd-1">Foretaket er ikke under konkursbehandling, jf. <a href="lov/1984-06-08-58/kapviii">konkursloven kapittel VIII</a>,</article></article></li><li data-name="b." value="2"><article class="listArticle" id="kapittel-2-paragraf-5-ledd-1-punkt-2"><article class="legalP" id="kapittel-2-paragraf-5-ledd-1-punkt-2-ledd-1">Foretaket er ikke begjært tvangsoppløst etter reglene i kapittel 16 i aksjeloven eller allmennaksjeloven,</article></article></li><li data-name="c." value="3"><article class="listArticle" id="kapittel-2-paragraf-5-ledd-1-punkt-3"><article class="legalP" id="kapittel-2-paragraf-5-ledd-1-punkt-3-ledd-1">Foretaket har ansatte. Foretaket anses å ha ansatte dersom det på tildelingstidspunktet er registrert i arbeidsgiver- og arbeidstakerregisteret og har hatt minst én ansatt registrert i registeret siden 15. mars 2020, jf. <a href="lov/1997-02-28-19/§25-1">folketrygdloven § 25-1</a>. Minst én ansatt må ha fått utbetalt lønn i perioden 15. mars til og med 30 juni 2020,</article></article></li><li data-name="d." value="4"><article class="listArticle" id="kapittel-2-paragraf-5-ledd-1-punkt-4"><article class="legalP" id="kapittel-2-paragraf-5-ledd-1-punkt-4-ledd-1">Skatter, avgifter og forskuddstrekk forfalt før 29. februar 2020 skal være betalt (med mindre foretaket er registrert i frivillighetsregisteret),</article></article></li><li data-name="e." value="5"><article class="listArticle" id="kapittel-2-paragraf-5-ledd-1-punkt-5"><article class="legalP" id="kapittel-2-paragraf-5-ledd-1-punkt-5-ledd-1">Foretaket kan ikke ha vært insolvent, jf. <a href="lov/1984-06-08-58/§61">konkursloven § 61</a>, før 15. mars 2020,</article></article></li><li data-name="f." value="6"><article class="listArticle" id="kapittel-2-paragraf-5-ledd-1-punkt-6"><article class="legalP" id="kapittel-2-paragraf-5-ledd-1-punkt-6-ledd-1">Foretaket kan ikke være registrert som under avvikling i Foretaksregisteret, og</article></article></li><li data-name="g." value="7"><article class="listArticle" id="kapittel-2-paragraf-5-ledd-1-punkt-7"><article class="legalP" id="kapittel-2-paragraf-5-ledd-1-punkt-7-ledd-1">Skattemelding for formues- og inntektsskatt og årsregnskap for 2018 må være levert av foretak som er registrert i Foretaksregisteret og som ble etablert i 2018 eller tidligere. Øvrige rapporteringsplikter etter <a href="lov/2016-05-27-14/kap8">skatteforvaltningsloven kapittel 8</a> med leveringsfrist i perioden 1. januar 2019 og frem til tilskuddsordningen trer i kraft, eller fra det senere tidspunktet foretaket ble etablert, må være levert for slike foretak.</article></article></li></ol></article></article></section><section class="section" data-name="kap3" id="kapittel-3" data-lovdata-URL="SF/forskrift/2020-07-07-1521/KAPITTEL_3"><h2>Kapittel 3 – Kompensasjonens størrelse</h2><article class="legalArticle" data-lovdata-URL="SF/forskrift/2020-07-07-1521/§8" data-name="§8" id="kapittel-3-paragraf-1"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Hva det kan gis kompensasjon for</span></h3><article class="legalP" id="kapittel-3-paragraf-1-ledd-1">Det gis kompensasjon oppad begrenset til 60 prosent av det totale omsetningsfallet i søkers kompensasjonsberettigede medieprodukter i perioden ordningen gjelder for, med avkortning for eventuelle permitterte journalistiske årsverk i perioden 15. mai til og med 30. juni 2020.</article></article><article class="legalArticle" data-lovdata-URL="SF/forskrift/2020-07-07-1521/§9" data-name="§9" id="kapittel-3-paragraf-2"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Beregning av kompensasjon</span></h3><article class="numberedLegalP" data-numerator="1" id="kapittel-3-paragraf-2-nummer-1">(1) Kompensasjonen skal beregnes samlet for perioden. Kompensasjonen fastsettes ved å beregne omsetningsfallet i henhold til <a href="forskrift/2020-07-07-1521/§6">§ 6</a> målt i kroner, multiplisert med 0,6.</article><article class="numberedLegalP" data-numerator="2" id="kapittel-3-paragraf-2-nummer-2">(2) Kompensasjonen skal avkortes dersom mediene det søkes om kompensasjon til har permittert journalistiske årsverk i perioden 15. mai til og med 30. juni. Dersom mediet har permittert journalister i denne perioden skal innsparingen (i kroner) permitteringen(e) har gitt trekkes fra beregnet kompensasjonsbeløp før eventuell annen avkortning. Permitteringer som ikke er en følge av covid-19-utbruddet skal holdes utenfor beregningen.</article><article class="numberedLegalP" data-numerator="3" id="kapittel-3-paragraf-2-nummer-3">(3) Offentlige avgiftsreduksjoner og tilskudd gitt i forbindelse med covid-19-utbruddet, herunder redusert arbeidsgiveravgift, skal trekkes fra kompensasjonsbeløpet. Dette gjelder ikke tilskudd mottatt i henhold til forskrift til utfylling og gjennomføring av <a href="lov/2020-04-17-23">lov 17. april 2020 nr. 23</a> om midlertidig tilskuddsordning for foretak med stort omsetningsfall (kontantstøtteordningen). Utbetalt kompensasjon etter midlertidig kompensasjonsordning for redaktørstyrte medier med fall i omsetning som følge av covid-19-utbruddet vil anses som omsetning i henhold til kontantstøtteordningen § 2-2 andre ledd, slik at støtte mottatt fra sistnevnte ordning vil kunne bli redusert.</article><article class="numberedLegalP" data-numerator="4" id="kapittel-3-paragraf-2-nummer-4">(4) Beregnet kompensasjon under 25&#xa0;000 kroner tildeles ikke.</article><article class="numberedLegalP" data-numerator="5" id="kapittel-3-paragraf-2-nummer-5">(5) Maksimalt samlet tilskudd er 15 millioner kroner per foretak.</article></article><article class="legalArticle" data-lovdata-URL="SF/forskrift/2020-07-07-1521/§10" data-name="§10" id="kapittel-3-paragraf-3"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Tildelingskriterier</span></h3><article class="numberedLegalP" data-numerator="1" id="kapittel-3-paragraf-3-nummer-1">(1) Foretak som inngir søknad som oppfyller ordningens vilkår, vil få kompensasjon. Det tildeles kompensasjon én gang per søker.</article><article class="numberedLegalP" data-numerator="2" id="kapittel-3-paragraf-3-nummer-2">(2) Ordningen er rammestyrt og basert på bevilget beløp. Det vil bli tildelt midler etter søknad innenfor ordningens ramme. Dersom rammen ikke rekker til full kompensasjon, vil den prosentvise avkortningen være lik for alle søkere som oppfyller ordningens vilkår.</article><article class="numberedLegalP" data-numerator="3" id="kapittel-3-paragraf-3-nummer-3">(3) Kompensasjon etter <a href="forskrift/2020-07-07-1521/§9">§ 9</a>, justert for eventuell avkortning etter andre ledd, kan ikke gi et driftsresultat (EBITDA) i kompensasjonsperioden som er høyere enn mediets driftsresultat i samme periode i 2019. I slike tilfeller vil kompensasjonen bli avkortet, slik at driftsresultatet i kompensasjonsperioden tilsvarer driftsresultatet i samme periode i fjor. Driftsresultatet for perioden i 2019 beregnes ved å dividere mediets driftsresultat for siste regnskapsår med antall måneder regnskapsåret omfatter og multiplisere med antall måneder det mottas kompensasjon for (3,5 måneder) eller ved å bruke driftsresultat for perioden fra og med 15. mars til og med 30. juni 2019.</article><article class="numberedLegalP" data-numerator="4" id="kapittel-3-paragraf-3-nummer-4">(4) Beregning av driftsresultat etter tredje ledd skal baseres på følgende inntekter og utgifter:<ol class="defaultList" type="a"><li data-name="a." value="1"><article class="listArticle" id="kapittel-3-paragraf-3-nummer-4-punkt-1"><article class="legalP" id="kapittel-3-paragraf-3-nummer-4-punkt-1-ledd-1">Med inntekter menes mediets omsetning i henhold til <a href="forskrift/2020-07-07-1521/§6">§ 6</a> andre ledd for den aktuelle perioden.</article></article></li><li data-name="b." value="2"><article class="listArticle" id="kapittel-3-paragraf-3-nummer-4-punkt-2"><article class="legalP" id="kapittel-3-paragraf-3-nummer-4-punkt-2-ledd-1">Direkte kostnader knyttet til produksjon og utgivelse av mediet for den aktuelle perioden skal henføres direkte.</article></article></li><li data-name="c." value="3"><article class="listArticle" id="kapittel-3-paragraf-3-nummer-4-punkt-3"><article class="legalP" id="kapittel-3-paragraf-3-nummer-4-punkt-3-ledd-1">Eventuelle felleskostnader skal beregnes slik at mediets andel av foretakets eller konsernets felleskostnader settes lik mediets andel av de totale inntektene i foretaket eller konsernet i den aktuelle perioden.</article></article></li></ol></article><article class="numberedLegalP" data-numerator="5" id="kapittel-3-paragraf-3-nummer-5">(5) For medier som<ol class="defaultList" type="a"><li data-name="a." value="1"><article class="listArticle" id="kapittel-3-paragraf-3-nummer-5-punkt-1"><article class="legalP" id="kapittel-3-paragraf-3-nummer-5-punkt-1-ledd-1">er etablert etter 31. desember 2018,</article></article></li><li data-name="b." value="2"><article class="listArticle" id="kapittel-3-paragraf-3-nummer-5-punkt-2"><article class="legalP" id="kapittel-3-paragraf-3-nummer-5-punkt-2-ledd-1">på bakgrunn av omstrukturering ikke kan finne driftsresultat for samme periode siste regnskapsår, eller</article></article></li><li data-name="c." value="3"><article class="listArticle" id="kapittel-3-paragraf-3-nummer-5-punkt-3"><article class="legalP" id="kapittel-3-paragraf-3-nummer-5-punkt-3-ledd-1">som følge av finansiell eller operasjonell restrukturering ikke har sammenlignbare tall for samme periode siste regnskapsår,</article></article></li></ol><p class="leddfortsettelse">kan summen av kompensasjon etter <a href="forskrift/2020-07-07-1521/§9">§ 9</a>, justert for eventuell avkortning etter andre ledd, ikke føre til at mediet overstiger sitt budsjetterte driftsresultat for perioden 15. mars til og med 30. juni 2020. Budsjettert driftsresultat for perioden må ha vært utarbeidet senest 29. februar 2020. Budsjettert driftsresultat beregnes ved å dividere mediets budsjetterte driftsresultat for 2020 med antall måneder regnskapsåret omfatter og multiplisere med 3,5. Budsjettert driftsresultat kan etter tildeling av kompensasjon bli vurdert opp mot driftsresultat i liknende medier. Ved avvik vil kompensasjonen bli avkortet slik at mediets driftsresultat ikke overstiger driftsresultatet i sammenlignbare medier, med mindre foretaket kan dokumentere saklig grunn for avviket.</p></article><article class="numberedLegalP" data-numerator="6" id="kapittel-3-paragraf-3-nummer-6">(6) Tildelt kompensasjon utbetales ikke dersom det innen utbetalingen blir åpnet konkurs i foretaket.</article><article class="changesToParent">Endret ved <a href="forskrift/2020-09-08-1735">forskrift 8 sep 2020 nr. 1735</a>.</article></article></section><section class="section" data-name="kap4" id="kapittel-4" data-lovdata-URL="SF/forskrift/2020-07-07-1521/KAPITTEL_4"><h2>Kapittel 4 – Krav til søknad og dokumentasjon</h2><article class="legalArticle" data-lovdata-URL="SF/forskrift/2020-07-07-1521/§11" data-name="§11" id="kapittel-4-paragraf-1"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Søknad om kompensasjon</span></h3><article class="numberedLegalP" data-numerator="1" id="kapittel-4-paragraf-1-nummer-1">(1) Søknad om kompensasjon skal leveres elektronisk via Medietilsynets nettsider i den formen Medietilsynet bestemmer. Nærmere informasjon vil fremgå av søknadsskjemaet og Medietilsynets nettsider.</article><article class="numberedLegalP" data-numerator="2" id="kapittel-4-paragraf-1-nummer-2">(2) Søknadsfristen fastsettes av Medietilsynet.</article><article class="numberedLegalP" data-numerator="3" id="kapittel-4-paragraf-1-nummer-3">(3) Søknadsskjemaet skal blant annet inneholde følgende opplysninger:<ol class="defaultList" type="a"><li data-name="a." value="1"><article class="listArticle" id="kapittel-4-paragraf-1-nummer-3-punkt-1"><article class="legalP" id="kapittel-4-paragraf-1-nummer-3-punkt-1-ledd-1">navn på mediet eller mediene som det søkes kompensasjon for, samt ansvarlig redaktør for det enkelte medium,</article></article></li><li data-name="b." value="2"><article class="listArticle" id="kapittel-4-paragraf-1-nummer-3-punkt-2"><article class="legalP" id="kapittel-4-paragraf-1-nummer-3-punkt-2-ledd-1">omsetningstall, budsjett og regnskap for aktuelle perioder, jf. <a href="forskrift/2020-07-07-1521/§5">§ 5</a>, <a href="forskrift/2020-07-07-1521/§6">§ 6</a>, <a href="forskrift/2020-07-07-1521/§9">§ 9</a> og <a href="forskrift/2020-07-07-1521/§10">§ 10</a>,</article></article></li><li data-name="c." value="3"><article class="listArticle" id="kapittel-4-paragraf-1-nummer-3-punkt-3"><article class="legalP" id="kapittel-4-paragraf-1-nummer-3-punkt-3-ledd-1">avgiftsreduksjoner som følge av covid-19-utbruddet,</article></article></li><li data-name="d." value="4"><article class="listArticle" id="kapittel-4-paragraf-1-nummer-3-punkt-4"><article class="legalP" id="kapittel-4-paragraf-1-nummer-3-punkt-4-ledd-1">offentlig tilskudd gitt i forbindelse med covid-19-utbruddet,</article></article></li><li data-name="e." value="5"><article class="listArticle" id="kapittel-4-paragraf-1-nummer-3-punkt-5"><article class="legalP" id="kapittel-4-paragraf-1-nummer-3-punkt-5-ledd-1">søkers bankkontonummer slik det fremgår i bankenes felles Konto- og adresseringsregister,</article></article></li><li data-name="f." value="6"><article class="listArticle" id="kapittel-4-paragraf-1-nummer-3-punkt-6"><article class="legalP" id="kapittel-4-paragraf-1-nummer-3-punkt-6-ledd-1">bekreftelse på at søker er skattepliktig i Norge,</article></article></li><li data-name="g." value="7"><article class="listArticle" id="kapittel-4-paragraf-1-nummer-3-punkt-7"><article class="legalP" id="kapittel-4-paragraf-1-nummer-3-punkt-7-ledd-1">bekreftelse på at søker ikke er under konkursbehandling, og</article></article></li><li data-name="h." value="8"><article class="listArticle" id="kapittel-4-paragraf-1-nummer-3-punkt-8"><article class="legalP" id="kapittel-4-paragraf-1-nummer-3-punkt-8-ledd-1">bekreftelse på at skatter, avgifter og forskuddstrekk forfalt før 29. februar 2020 er betalt.</article></article></li></ol></article><article class="numberedLegalP" data-numerator="4" id="kapittel-4-paragraf-1-nummer-4">(4) Foretak som tilbyr flere medier skal sende samlet søknad for alle mediene som inngår i foretaket. Beregningen av omsetningsfall i henhold til <a href="forskrift/2020-07-07-1521/§6">§ 6</a> og <a href="forskrift/2020-07-07-1521/§8">§ 8</a> og beregningen av kostnader i henhold til <a href="forskrift/2020-07-07-1521/§10">§ 10</a> tredje og fjerde ledd gjøres samlet for alle de kompensasjonsberettigede mediene som inngår i foretaket.</article><article class="numberedLegalP" data-numerator="5" id="kapittel-4-paragraf-1-nummer-5">(5) Søker skal erklære at vedkommende har gjort seg kjent med regelverket og at foretaket faller inn under ordningen. Søker skal bekrefte at opplysningene er riktige, at de kan dokumenteres og at det på forespørsel kan legges frem bekreftelse fra revisor eller autorisert regnskapsfører. Søkeren skal opptre aktsomt og lojalt, og skal varsle Medietilsynet om eventuelle feil.</article><article class="numberedLegalP" data-numerator="6" id="kapittel-4-paragraf-1-nummer-6">(6) Medietilsynet kan også be om ytterligere opplysninger som er nødvendige for behandling av søknader etter denne forskriften.</article></article><article class="legalArticle" data-lovdata-URL="SF/forskrift/2020-07-07-1521/§12" data-name="§12" id="kapittel-4-paragraf-2"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Hvem kan søke</span></h3><article class="numberedLegalP" data-numerator="1" id="kapittel-4-paragraf-2-nummer-1">(1) Ansvarlig redaktør eller administrerende direktør i mediet kan sende inn søknad.</article><article class="numberedLegalP" data-numerator="2" id="kapittel-4-paragraf-2-nummer-2">(2) Autorisert regnskapsfører og revisor kan søke på vegne av foretaket.</article><article class="numberedLegalP" data-numerator="3" id="kapittel-4-paragraf-2-nummer-3">(3) For medier organisert i et konsern som eier flere medievirksomheter, kan den enheten som til vanlig utarbeider årsregnskap for virksomheten søke på vegne av foretaket.</article></article><article class="legalArticle" data-lovdata-URL="SF/forskrift/2020-07-07-1521/§13" data-name="§13" id="kapittel-4-paragraf-3"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Dokumentasjon</span></h3><article class="numberedLegalP" data-numerator="1" id="kapittel-4-paragraf-3-nummer-1">(1) Søker må på forespørsel kunne fremlegge bekreftelse på innholdet i søknaden fra revisor eller autorisert regnskapsfører. Søker må for øvrig på forespørsel kunne dokumentere opplysningene som oppgis i søknaden.</article><article class="numberedLegalP" data-numerator="2" id="kapittel-4-paragraf-3-nummer-2">(2) Det skal foreligge en oppstilling som underbygger de tallene og beregningene som ligger til grunn for søknaden, med henvisning til relevant regnskapsmateriale. Oppstillingen må vise hvordan omsetningen er periodisert. Som relevant regnskapsmateriale regnes blant annet fakturajournal og kontospesifikasjon med tilhørende salgsdokumentasjon, oversikter over opptjent inntekt som ikke er fakturert, kjøpsdokumentasjon og kontrakter.</article><article class="numberedLegalP" data-numerator="3" id="kapittel-4-paragraf-3-nummer-3">(3) Dokumentasjon som nevnt i andre ledd skal oppbevares i fem år etter regnskapsårets slutt, med mindre lengre oppbevaringstid følger av bestemmelser gitt i eller i medhold av bokføringsloven.</article><article class="numberedLegalP" data-numerator="4" id="kapittel-4-paragraf-3-nummer-4">(4) Søkere som mottar kompensasjon plikter å levere inn årsregnskap for 2020 til Medietilsynet så snart dette foreligger.</article></article></section><section class="section" data-name="kap5" id="kapittel-5" data-lovdata-URL="SF/forskrift/2020-07-07-1521/KAPITTEL_5"><h2>Kapittel 5 – Saksbehandlingsregler, kontroll, utbetaling og tilbakebetaling</h2><article class="legalArticle" data-lovdata-URL="SF/forskrift/2020-07-07-1521/§14" data-name="§14" id="kapittel-5-paragraf-1"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Saksbehandlingsregler</span></h3><article class="numberedLegalP" data-numerator="1" id="kapittel-5-paragraf-1-nummer-1">(1) Ordningen forvaltes av Medietilsynet.</article><article class="numberedLegalP" data-numerator="2" id="kapittel-5-paragraf-1-nummer-2">(2) Klagenemnda for mediesaker er klageinstans for Medietilsynets vedtak etter forskriften.</article></article><article class="legalArticle" data-lovdata-URL="SF/forskrift/2020-07-07-1521/§15" data-name="§15" id="kapittel-5-paragraf-2"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Kontroll</span></h3><article class="numberedLegalP" data-numerator="1" id="kapittel-5-paragraf-2-nummer-1">(1) Medietilsynet fører kontroll med at vilkårene for å motta tilskudd etter ordningen er oppfylt. Det skal gjennomføres etterhåndskontroll av foretak som mottar kompensasjon etter denne forskriften, basert på en risiko- og vesentlighetsvurdering.</article><article class="numberedLegalP" data-numerator="2" id="kapittel-5-paragraf-2-nummer-2">(2) Søker plikter på forespørsel å fremlegge alle opplysninger som er nødvendige for at Medietilsynet kan føre kontroll etter denne forskriften. Foretaket skal oppbevare all dokumentasjon for at vilkårene for å motta kompensasjon er oppfylt i ti år beregnet fra året etter søknadsåret.</article></article><article class="legalArticle" data-lovdata-URL="SF/forskrift/2020-07-07-1521/§16" data-name="§16" id="kapittel-5-paragraf-3"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Utbetaling av kompensasjon</span></h3><article class="legalP" id="kapittel-5-paragraf-3-ledd-1">Utbetaling av kompensasjon skal skje snarest og senest tre uker etter at det er fattet vedtak om utbetaling av kompensasjon.</article></article><article class="legalArticle" data-lovdata-URL="SF/forskrift/2020-07-07-1521/§17" data-name="§17" id="kapittel-5-paragraf-4"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Tilbakebetaling</span></h3><article class="numberedLegalP" data-numerator="1" id="kapittel-5-paragraf-4-nummer-1">(1) Dersom det er utbetalt kompensasjon i strid med bestemmelsene etter denne forskriften, skal det uriktig utbetalte beløpet tilbakebetales. Tilbakebetaling av uriktig utbetalt kompensasjon betales til og innkreves av Medietilsynet.</article><article class="numberedLegalP" data-numerator="2" id="kapittel-5-paragraf-4-nummer-2">(2) Krav om tilbakebetaling etter første ledd forfaller til betaling tre uker etter at melding om vedtak om tilbakebetaling er sendt til skyldner.</article><article class="numberedLegalP" data-numerator="3" id="kapittel-5-paragraf-4-nummer-3">(3) For tilbakebetalingskrav som ikke er betalt innen forfall etter andre ledd, betales forsinkelsesrente. Rentesatsen tilsvarer den til enhver tid gjeldende rentesats fastsatt i forskrift med hjemmel i <a href="lov/1976-12-17-100">lov 17. desember 1976 nr. 100</a> om renter ved forsinket betaling m.m. (forsinkelsesrenteloven) <a href="lov/1976-12-17-100/§3">§ 3</a> første ledd første punktum. Rentene beregnes fra forfall etter andre ledd og inntil betaling skjer. <a href="lov/1976-12-17-100/§2">Forsinkelsesrenteloven § 2</a> annet ledd gjelder tilsvarende.</article></article><article class="legalArticle" data-lovdata-URL="SF/forskrift/2020-07-07-1521/§18" data-name="§18" id="kapittel-5-paragraf-5"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Ikrafttredelse</span></h3><article class="legalP" id="kapittel-5-paragraf-5-ledd-1">Forskriften trer i kraft straks.</article></article></section></main></body></html>