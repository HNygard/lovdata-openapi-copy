<!DOCTYPE html><html lang="no"><head><title>Forskrift om elektronisk kommunikasjon med domstolene</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2016-10-28-1258</dd><dt class="dokid">DokumentID</dt><dd class="dokid">SF/forskrift/2016-10-28-1258</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="subunit">Etat</dt><dd class="subunit"><ul><li>Sivilavd., Domstoladm.</li></ul></dd><dt class="publishedIn">Publisert i</dt><dd class="publishedIn">I 2016 hefte 14</dd><dt class="dateInForce">I kraft fra</dt><dd class="dateInForce">2016-10-28, Domstoladm. bestemmer</dd><dt class="lastChangeInForce">Ikrafttredelse av siste endring</dt><dd class="lastChangeInForce">2024-01-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2023-11-17-1855">forskrift/2023-11-17-1855</a> fra 2024-01-01</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/2012-02-12-140">forskrift/2012-02-12-140</a></li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1915-08-13-5/§163a">lov/1915-08-13-5/§163a</a></li><li><a href="lov/1915-08-13-5/§197a">lov/1915-08-13-5/§197a</a></li></ul></dd><dt class="dateOfPublication">Kunngjort</dt><dd class="dateOfPublication">2016-11-01 14:50</dd><dt class="lastupdated">Rettet</dt><dd class="lastupdated">2016-11-29 (§ 13 andre ledd)</dd><dt class="titleShort">Korttittel</dt><dd class="titleShort">ELSAM-forskriften</dd><dt class="title">Tittel</dt><dd class="title">Forskrift om elektronisk kommunikasjon med domstolene</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 28. oktober 2016 med hjemmel i <a href="lov/1915-08-13-5">lov 13. august 1915 nr. 5</a> om domstolene (domstolloven) <a href="lov/1915-08-13-5/§163a">§ 163a</a> og <a href="lov/1915-08-13-5/§197a">§ 197a</a>. Fremmet av Justis- og beredskapsdepartementet. <br /><strong>Endret</strong> ved <a href="forskrift/2016-10-28-1260">vedtak 28 okt 2016 nr. 1260</a> (ikrafttredelser), <a href="forskrift/2017-01-17-44">17 jan 2017 nr. 44</a> (ikrafttredelser), <a href="forskrift/2017-04-04-436">4 apr 2017 nr. 436</a> (ikrafttredelser), <a href="forskrift/2017-10-25-1683">25 okt 2017 nr. 1683</a> (ikrafttredelser), endret ved <a href="forskrift/2018-06-15-876">forskrifter 15 juni 2018 nr. 876</a>, <a href="forskrift/2018-08-10-1230">10 aug 2018 nr. 1230</a>, endret ved <a href="forskrift/2018-09-19-1340">vedtak 19 sep 2018 nr. 1340</a> (ikrafttredelser), <a href="forskrift/2018-11-22-1743">22 nov 2018 nr. 1743</a> (ikrafttredelser), <a href="forskrift/2018-12-14-1923">14 des 2018 nr. 1923</a>, <a href="forskrift/2020-03-09-249">9 mars 2020 nr. 249</a> (ikrafttredelser), <a href="forskrift/2023-11-17-1855">17 nov 2023 nr. 1855</a> (i kraft 1 jan 2024). <br /><strong>Rettelser:</strong> 29.11.2016 (§ 13 andre ledd).</dd><dt class="refid">RefID</dt><dd class="refid">forskrift/2016-10-28-1258</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om elektronisk kommunikasjon med domstolene</a><ul class="tocSubUl"><li><a href="#paragraf-1">§ 1. Formål</a></li><li><a href="#paragraf-2">§ 2. Virkeområde</a></li><li><a href="#paragraf-3">§ 3. Hvem som kan kommunisere elektronisk i nettportalen</a></li><li><a href="#paragraf-4">§ 3a. Obligatorisk bruk av nettportalen for advokater og autoriserte advokatfullmektiger</a></li><li><a href="#paragraf-5">§ 4. Portalmedhjelper</a></li><li><a href="#paragraf-6">§ 5. Nettportal for elektronisk innlevering og mottak av dokumenter</a></li><li><a href="#paragraf-7">§ 5a. Løsninger for systemintegrasjon</a></li><li><a href="#paragraf-8">§ 5b. Kommunikasjon gjennom en løsning for systemintegrasjon</a></li><li><a href="#paragraf-9">§ 6. Elektronisk innlevering av dokumenter til retten</a></li><li><a href="#paragraf-10">§ 7. Bekreftelse på at dokument er mottatt</a></li><li><a href="#paragraf-11">§ 8. Fristavbrudd</a></li><li><a href="#paragraf-12">§ 9. Elektronisk kommunikasjon fra retten til brukeren</a></li><li><a href="#paragraf-13">§ 10. Varsel om nye dokumenter</a></li><li><a href="#paragraf-14">§ 11. Krav til elektronisk signatur</a></li><li><a href="#paragraf-15">§ 12. Informasjonssikkerhet og internkontroll</a></li><li><a href="#paragraf-16">§ 13. Arkivering av elektroniske dokumenter og signaturer</a></li><li><a href="#paragraf-17">§ 14. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2016-10-28-1258" id="dokument"><h1>Forskrift om elektronisk kommunikasjon med domstolene</h1><article class="legalArticle" data-lovdata-URL="SF/forskrift/2016-10-28-1258/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Forskriften skal legge til rette for sikker og effektiv bruk av elektronisk kommunikasjon med domstolene og bidra til at advokater og andre aktører kan kommunisere med domstolene på en enkel måte.</article></article><article class="legalArticle" data-lovdata-URL="SF/forskrift/2016-10-28-1258/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften gjelder elektronisk kommunikasjon i nettportalen og ved systemintegrasjon<ol class="defaultList" type="a"><li data-name="a." value="1"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">mellom domstolene og aktører i sivile saker, saker som er reist for jordskifteretten og straffesaker</article></article></li><li data-name="b." value="2"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">ved krav om salær fra det offentlige fremsatt overfor domstolene.</article></article></li></ol></article><article class="changesToParent">Endret ved <a href="forskrift/2018-12-14-1923">forskrift 14 des 2018 nr. 1923</a> (i kraft 1 jan 2019).</article></article><article class="legalArticle" data-lovdata-URL="SF/forskrift/2016-10-28-1258/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Hvem som kan kommunisere elektronisk i nettportalen</span></h2><article class="legalP" id="paragraf-3-ledd-1">For å kunne sende inn og motta dokumenter elektronisk, skal bruker være registrert i nettportalen, jf. <a href="forskrift/2016-10-28-1258/§5">§ 5</a>, såfremt den tekniske løsningen åpner for det. Som bruker kan følgende registrere seg:<ol class="defaultList" type="a"><li data-name="a." value="1"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">advokater og autoriserte advokatfullmektiger</article></article></li><li data-name="b." value="2"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">salærberettigete som skal framsette krav om salær etter <a href="forskrift/1997-12-03-1441">forskrift 3. desember 1997 nr. 1441</a> om salær fra det offentlige til advokater m.v.</article></article></li><li data-name="c." value="3"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">rettsoppnevnte sakkyndige, tolker eller andre profesjonelle aktører</article></article></li><li data-name="d." value="4"><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1">meddommere, jordskiftemeddommere og skjønnsmedlemmer</article></article></li><li data-name="e." value="5"><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1">selvprosederende parter</article></article></li><li data-name="f." value="6"><article class="listArticle" id="paragraf-3-ledd-1-punkt-6"><article class="legalP" id="paragraf-3-ledd-1-punkt-6-ledd-1">privatpersoner.</article></article></li></ol></article><article class="legalP" id="paragraf-3-ledd-2">Registrering som bruker skjer ved utfylling av et elektronisk skjema utformet av Domstoladministrasjonen. Ved utfylling av skjemaet aksepterer bruker vilkårene for tilgang til og bruk av nettportalen, herunder at skriftlig kommunikasjon med retten så langt mulig skal skje elektronisk. Plikten til elektronisk kommunikasjon gjelder så lenge vedkommende er registrert som bruker av nettportalen.</article><article class="changesToParent">Endret ved <a href="forskrift/2018-12-14-1923">forskrift 14 des 2018 nr. 1923</a> (i kraft 1 jan 2019).</article></article><article class="legalArticle" data-lovdata-URL="SF/forskrift/2016-10-28-1258/§3a" data-name="§3a" id="paragraf-4"><h2 class="legalArticleHeader"><span class="legalArticleValue">§ 3a</span>. <span class="legalArticleTitle">Obligatorisk bruk av nettportalen for advokater og autoriserte advokatfullmektiger</span></h2><article class="legalP" id="paragraf-4-ledd-1">Advokater og autoriserte advokatfullmektiger plikter å registrere seg som bruker i nettportalen og kommunisere gjennom nettportalen med domstolene som omfattes av forskriften.</article><article class="legalP" id="paragraf-4-ledd-2">Plikten etter første ledd inntrer når vedkommende opptrer som prosessfullmektig i en skjønns- eller tvistesak etter <a href="forskrift/2016-10-28-1258/§2/bokstav/a">§ 2 bokstav a</a>, opptrer som forsvarer eller bistandsadvokat i straffesak etter <a href="forskrift/2016-10-28-1258/§2/bokstav/a">§ 2 bokstav a</a>, fremsetter krav om salær etter <a href="forskrift/2016-10-28-1258/§2/bokstav/b">§ 2 bokstav b</a>, eller når vedkommende blir bedt om å registrere seg i nettportalen av en domstol. Plikten gjelder såfremt den tekniske løsningen åpner for det.</article><article class="legalP" id="paragraf-4-ledd-3">I saker hvor det ikke gjelder plikt som nevnt i første og annet ledd, kan domstolen, om den finner det hensiktsmessig, beslutte at kommunikasjonen mellom domstolen og advokat eller autorisert advokatfullmektig skal skje gjennom nettportalen.</article><article class="legalP" id="paragraf-4-ledd-4">I saker hvor det gjelder plikt som nevnt i første og annet ledd, kan domstolen, om kommunikasjonen medfører uforholdsmessige merkostnader eller ulemper, beslutte at kommunikasjonen med domstolen i saken ikke skal skje gjennom nettportalen.</article><article class="legalP" id="paragraf-4-ledd-5">Dersom kommunikasjonen i nettportalen hindres eller vanskeliggjøres av driftsforstyrrelser eller annen teknisk ustabilitet, kan Domstoladministrasjonen for et avgrenset tidsrom beslutte at en bestemt del eller hele saksporteføljen til en eller flere domstoler ikke skal behandles i nettportalen.</article><article class="changesToParent">Tilføyd ved forskrift <a href="forskrift/2018-08-10-1230">10 aug 2018 nr. 1230</a> (i kraft 15 sep 2018), endret ved forskrifter <a href="forskrift/2018-12-14-1923">14 des 2018 nr. 1923</a> (i kraft 1 jan 2019), <a href="forskrift/2023-11-17-1855">17 nov 2023 nr. 1855</a> (i kraft 1 jan 2024).</article></article><article class="legalArticle" data-lovdata-URL="SF/forskrift/2016-10-28-1258/§4" data-name="§4" id="paragraf-5"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Portalmedhjelper</span></h2><article class="legalP" id="paragraf-5-ledd-1">Registrert bruker etter <a href="forskrift/2016-10-28-1258/§3">§ 3</a> første ledd bokstav a og b kan utpeke en eller flere medarbeidere ved samme kontor som portalmedhjelper.</article><article class="legalP" id="paragraf-5-ledd-2">Portalmedhjelper som har egen advokatbevilling, eller som er autorisert advokatfullmektig for registrert bruker, kan utføre prosesshandlinger for registrert bruker, i den grad det er tillatt etter rettspleielovgivningen ved ikke-elektronisk kommunikasjon med domstolene. Andre portalmedhjelpere kan på vegne av registrert bruker utføre det praktiske databehandlingsarbeidet på nettportalen.</article><article class="legalP" id="paragraf-5-ledd-3">Registrert bruker hefter for alle disposisjoner portalmedhjelper foretar. Registrert bruker kan begrense portalmedhjelpers rettigheter i nettportalen.</article></article><article class="legalArticle" data-lovdata-URL="SF/forskrift/2016-10-28-1258/§5" data-name="§5" id="paragraf-6"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Nettportal for elektronisk innlevering og mottak av dokumenter</span></h2><article class="legalP" id="paragraf-6-ledd-1">Domstoladministrasjonen skal etablere og drive nettportalen for kommunikasjon mellom domstolen og registrert bruker. Nettportalen skal være tilgjengelig for registrert bruker og portalmedhjelper ved pålogging på domstolenes internettsider.</article><article class="legalP" id="paragraf-6-ledd-2">Gjennom nettportalen skal bruker kunne signere og levere inn dokumenter og motta dokumenter, forkynnelser og andre meddelelser fra retten. Saksinformasjon, dokumentliste og saksdokumenter i verserende saker skal være tilgjengelige for bruker gjennom nettportalen. Informasjon og dokumenter lagres ikke i nettportalen, men i domstolenes alminnelige fagsystem.</article><article class="changesToParent">Endret ved <a href="forskrift/2018-12-14-1923">forskrift 14 des 2018 nr. 1923</a> (i kraft 1 jan 2019).</article></article><article class="legalArticle" data-lovdata-URL="SF/forskrift/2016-10-28-1258/§5a" data-name="§5a" id="paragraf-7"><h2 class="legalArticleHeader"><span class="legalArticleValue">§ 5a</span>. <span class="legalArticleTitle">Løsninger for systemintegrasjon</span></h2><article class="legalP" id="paragraf-7-ledd-1">Domstoladministrasjonen kan etablere løsninger for direkte kommunikasjon mellom domstolenes fagsystemer og aktørers fagsystemer.</article><article class="legalP" id="paragraf-7-ledd-2">En løsning for systemintegrasjon skal være utformet på en betryggende måte. Den skal ha tilfredsstillende løsninger for kommunikasjon, signatur og notoritet. Reglene om informasjonssikkerhet og internkontroll i <a href="forskrift/2016-10-28-1258/§12">§ 12</a> gjelder tilsvarende.</article><article class="legalP" id="paragraf-7-ledd-3">Domstoladministrasjonen kan stille krav til systemene som skal kommunisere med domstolenes fagsystemer, herunder til teknisk og praktisk innretning, forhåndsgodkjenning, sikkerhet og vedlikehold. Domstoladministrasjonen kan nekte bruk av et bestemt system i en løsning for systemintegrasjon. Det kan stilles vilkår for bruk av en løsning for systemintegrasjon.</article><article class="changesToParent">Tilføyd ved <a href="forskrift/2018-12-14-1923">forskrift 14 des 2018 nr. 1923</a> (i kraft 1 jan 2019).</article></article><article class="legalArticle" data-lovdata-URL="SF/forskrift/2016-10-28-1258/§5b" data-name="§5b" id="paragraf-8"><h2 class="legalArticleHeader"><span class="legalArticleValue">§ 5b</span>. <span class="legalArticleTitle">Kommunikasjon gjennom en løsning for systemintegrasjon</span></h2><article class="legalP" id="paragraf-8-ledd-1">En løsning for systemintegrasjon kan brukes i all kommunikasjon med domstolene, herunder ved forkynning, såfremt den tekniske løsningen åpner for det.</article><article class="legalP" id="paragraf-8-ledd-2">Kommunikasjon gjennom en løsning for systemintegrasjon likestilles med kommunikasjon gjennom nettportalen. Reglene om bruk av nettportalen gjelder så langt de passer.</article><article class="legalP" id="paragraf-8-ledd-3">Kommunikasjon gjennom en løsning for systemintegrasjon oppfyller krav om obligatorisk bruk av nettportalen etter <a href="forskrift/2016-10-28-1258/§3a">§ 3a</a>. Reglene i <a href="forskrift/2016-10-28-1258/§3a">§ 3a</a> annet til femte ledd gjelder tilsvarende.</article><article class="changesToParent">Tilføyd ved <a href="forskrift/2018-12-14-1923">forskrift 14 des 2018 nr. 1923</a> (i kraft 1 jan 2019).</article></article><article class="legalArticle" data-lovdata-URL="SF/forskrift/2016-10-28-1258/§6" data-name="§6" id="paragraf-9"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Elektronisk innlevering av dokumenter til retten</span></h2><article class="legalP" id="paragraf-9-ledd-1">Såfremt den tekniske løsningen åpner for det, kan bruker sende inn elektronisk i portalen<ol class="defaultList" type="a"><li data-name="a." value="1"><article class="listArticle" id="paragraf-9-ledd-1-punkt-1"><article class="legalP" id="paragraf-9-ledd-1-punkt-1-ledd-1">ethvert dokument som skal sendes retten i sivil sak, sak som er reist for jordskifteretten eller straffesak</article></article></li><li data-name="b." value="2"><article class="listArticle" id="paragraf-9-ledd-1-punkt-2"><article class="legalP" id="paragraf-9-ledd-1-punkt-2-ledd-1">arbeidsoppgave etter <a href="forskrift/1997-12-03-1441">forskrift 3. desember 1997 nr. 1441</a> om salær fra det offentlige til advokater m.v. <a href="forskrift/1997-12-03-1441/§5">§ 5</a> og andre dokumenter som skal sendes retten i tilknytning til salærkravet, herunder senere merknader, redegjørelse og vedlegg til disse.</article></article></li></ol></article><article class="legalP" id="paragraf-9-ledd-2">Arbeidsoppgave skal leveres på nettportalen på elektronisk skjema fastsatt av Justis- og beredskapsdepartementet.</article><article class="legalP" id="paragraf-9-ledd-3">Retten kan i den enkelte sak pålegge bruker å ettersende papirkopi av dokumenter som er innsendt elektronisk.</article><article class="changesToParent">Endret ved <a href="forskrift/2018-12-14-1923">forskrift 14 des 2018 nr. 1923</a> (i kraft 1 jan 2019).</article></article><article class="legalArticle" data-lovdata-URL="SF/forskrift/2016-10-28-1258/§7" data-name="§7" id="paragraf-10"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Bekreftelse på at dokument er mottatt</span></h2><article class="legalP" id="paragraf-10-ledd-1">Ved elektronisk innlevering skal bruker motta bekreftelse i nettportalen på at dokument er mottatt. Bekreftelsen skal inneholde saksnummer, dato og tidspunktet for mottakelsen.</article><article class="changesToParent">Endret ved <a href="forskrift/2018-12-14-1923">forskrift 14 des 2018 nr. 1923</a> (i kraft 1 jan 2019).</article></article><article class="legalArticle" data-lovdata-URL="SF/forskrift/2016-10-28-1258/§8" data-name="§8" id="paragraf-11"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Fristavbrudd</span></h2><article class="legalP" id="paragraf-11-ledd-1">Skal en prosesshandling foretas innen en frist, avbrytes fristen når prosesshandlingen er foretatt ved elektronisk innsendelse gjennom nettportalen. Dersom den elektroniske innsendelsen hindres eller vanskeliggjøres av driftsforstyrrelser eller annen teknisk ustabilitet i nettportalen, kan fristen avbrytes ved forsendelse til den aktuelle domstolens elektroniske adresse etterfulgt av elektronisk innsendelse gjennom nettportalen når driftsforstyrrelsen eller den tekniske ustabiliteten er opphørt.</article><article class="changesToParent">Endret ved forskrift <a href="forskrift/2023-11-17-1855">17 nov 2023 nr. 1855</a> (i kraft 1 jan 2024).</article></article><article class="legalArticle" data-lovdata-URL="SF/forskrift/2016-10-28-1258/§9" data-name="§9" id="paragraf-12"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Elektronisk kommunikasjon fra retten til brukeren</span></h2><article class="legalP" id="paragraf-12-ledd-1">Retten kan i enhver sak som nevnt i <a href="forskrift/2016-10-28-1258/§2">§ 2</a>, sende all informasjon elektronisk til registrert bruker av nettportalen. Retten kan gi forkynnelser og meddelelser i elektronisk form.</article><article class="legalP" id="paragraf-12-ledd-2">For elektronisk forkynnelse gjelder <a href="forskrift/1985-10-11-1810">forskrift 11. oktober 1985 nr. 1810</a> om postforkynning <a href="forskrift/1985-10-11-1810/§4">§ 4</a> tredje ledd, <a href="forskrift/1985-10-11-1810/§7">§ 7</a> og <a href="forskrift/1985-10-11-1810/§8">§ 8</a>.</article><article class="legalP" id="paragraf-12-ledd-3">Ved elektronisk forkynnelse gjelder ikke <a href="lov/1915-08-13-5/§162">domstolloven § 162</a>.</article><article class="legalP" id="paragraf-12-ledd-4">Annet og tredje ledd trer i kraft når departementet bestemmer.</article><article class="changesToParent">Endret ved <a href="forskrift/2018-08-10-1230">forskrift 10 aug 2018 nr. 1230</a> (i kraft 15 sep 2018. Endringen gjaldt rettelse i annet ledd. Annet og tredje ledd trer i kraft når departementet bestemmer.)</article></article><article class="legalArticle" data-lovdata-URL="SF/forskrift/2016-10-28-1258/§10" data-name="§10" id="paragraf-13"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Varsel om nye dokumenter</span></h2><article class="legalP" id="paragraf-13-ledd-1">Bruker skal motta varsel til den elektroniske adressen bruker har oppgitt når et dokument er sendt til elektronisk forkynnelse gjennom nettportalen, og når et dokument det er forbundet frister med gjøres tilgjengelig i nettportalen.</article><article class="legalP" id="paragraf-13-ledd-2">Nettportalen skal gi bruker god oversikt over nye innkomne dokumenter og løpende frister i sine verserende saker.</article><article class="changesToParent">Endret ved <a href="forskrift/2018-12-14-1923">forskrift 14 des 2018 nr. 1923</a> (i kraft 1 jan 2019).</article></article><article class="legalArticle" data-lovdata-URL="SF/forskrift/2016-10-28-1258/§11" data-name="§11" id="paragraf-14"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Krav til elektronisk signatur</span></h2><article class="legalP" id="paragraf-14-ledd-1">Kreves det med hjemmel i lov underskrift på dokumenter som skal innleveres elektronisk, er signering på domstolenes nettportal likestilt med underskrift.</article><article class="legalP" id="paragraf-14-ledd-2">Nettportalen skal sikre tilstrekkelig notoritet for signaturen på det innleverte dokument ved integritetsbeskyttelse, sporbarhet og at det i ettertid ikke er mulig å benekte at dokumentet er sendt.</article></article><article class="legalArticle" data-lovdata-URL="SF/forskrift/2016-10-28-1258/§12" data-name="§12" id="paragraf-15"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Informasjonssikkerhet og internkontroll</span></h2><article class="legalP" id="paragraf-15-ledd-1">Domstoladministrasjonen skal gjennom planlagte og systematiske tiltak sørge for tilfredsstillende informasjonssikkerhet for konfidensialitet, integritet og tilgjengelighet. Bestemmelsene i personvernforordningen artikkel 32 og 33 gjelder tilsvarende.</article><article class="legalP" id="paragraf-15-ledd-2">Elektronisk kommunikasjon mellom domstolen og registrert bruker skal sikres med tilfredsstillende innloggingssystem og betryggende metode for autentisering av kommunikasjonspartene. Det skal brukes metoder for å sikre at det i ettertid ikke er mulig å benekte at dokumentet er sendt.</article><article class="legalP" id="paragraf-15-ledd-3">Domstoladministrasjonen skal dokumentere tiltakene. Dokumentasjonen skal være tilgjengelig for de ansatte i domstolene som omfattes av denne forskriften.</article><article class="changesToParent">Endret ved <a href="forskrift/2018-06-15-876">forskrift 15 juni 2018 nr. 876</a> (i kraft 20 juli 2018).</article></article><article class="legalArticle" data-lovdata-URL="SF/forskrift/2016-10-28-1258/§13" data-name="§13" id="paragraf-16"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Arkivering av elektroniske dokumenter og signaturer</span></h2><article class="legalP" id="paragraf-16-ledd-1">Dokumenter som leveres inn elektronisk i portalen, arkiveres i samsvar med domstolenes alminnelige arkivrutiner.</article><article class="legalP" id="paragraf-16-ledd-2">For arkivering av avansert elektronisk signatur gjelder <a href="forskrift/2004-06-25-988">forskrift 25. juni 2004 nr. 988</a> om elektronisk kommunikasjon med og i forvaltningen <a href="forskrift/2004-06-25-988/§28">§ 28</a> tilsvarende.</article></article><article class="legalArticle" data-lovdata-URL="SF/forskrift/2016-10-28-1258/§14" data-name="§14" id="paragraf-17"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Ikrafttredelse</span></h2><article class="legalP" id="paragraf-17-ledd-1">Forskriften trer i kraft straks for Fredrikstad tingrett, Oslo tingrett, Sunnmøre tingrett, Sør-Trøndelag tingrett, Borgarting lagmannsrett og Frostating lagmannsrett. Fra samme tidspunkt oppheves <a href="forskrift/2012-02-12-140">forskrift 12. februar 2012 nr. 140</a> om prøveordning med elektronisk kommunikasjon med domstolene.</article><article class="legalP" id="paragraf-17-ledd-2">For øvrige domstoler trer forskriften i kraft fra den tid Domstoladminstrasjonen bestemmer. Domstoladministrasjonen kan beslutte at forskriften skal tre i kraft til forskjellig tid for de forskjellige domstolene.<sup class="footnotereference" data-footnotereferencevalue="1" data-unique-footnote-counter="1">1</sup></article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> I henhold til <a href="forskrift/2016-10-28-1260">vedtak 28 okt 2016 nr. 1260</a>, endret ved <a href="forskrift/2017-01-17-44">vedtak 17 jan 2017 nr. 44</a>, <a href="forskrift/2017-04-04-436">vedtak 4 apr 2017 nr. 436</a>, <a href="forskrift/2017-10-25-1683">vedtak 25 okt 2017 nr. 1683</a>, <a href="forskrift/2018-09-19-1340">vedtak 19 sep 2018 nr. 1340</a>, <a href="forskrift/2018-11-22-1743">vedtak 22 nov 2018 nr. 1743</a> og <a href="forskrift/2020-03-09-249">vedtak 9 mars 2020 nr. 249</a>:<br />Nedre Romerike tingrett 31. oktober 2016,<br />Asker og Bærum tingrett 1. november 2016,<br />Drammen tingrett 2. november 2016,<br />Oslo byfogdembete 3. november 2016,<br />Eidsivating lagmannsrett 9. november 2016,<br />Nord-Troms tingrett og Hålogaland lagmannsrett 10. januar 2017,<br />Stavanger tingrett 31. januar 2017,<br />Jæren tingrett 2. februar 2017,<br />Bergen tingrett 7. februar 2017,<br />Gulating lagmannsrett 8. februar 2017,<br />Fjordane tingrett og Sogn tingrett 27. februar 2017,<br />Kristiansand tingrett 19. april 2017,<br />Nedre Telemark tingrett og Agder lagmannsrett 26. april 2017,<br />Sør-Gudbrandsdal tingrett 8. november 2017,<br />Nord-Gudbrandsdal tingrett 9. november 2017,<br />Rana tingrett 29. november 2017,<br />Alstahaug tingrett 30. november 2017,<br />Brønnøy tingrett 1. desember 2017,<br />Nord-Østerdal tingrett, Valdres tingrett, Sør-Østerdal tingrett, Hedmarken tingrett, Gjøvik tingrett, Øvre Romerike tingrett og Glåmdal tingrett 1. oktober 2018,<br />Hardanger tingrett, Sunnhordaland tingrett, Haugaland tingrett, Dalane tingrett, Lister tingrett, Vest-Telemark tingrett, Aust-Telemark tingrett, Aust-Agder tingrett, Larvik tingrett, Nordre Vestfold tingrett, Tønsberg tingrett og Sandefjord tingrett 24. oktober 2018,<br />Øst-Finnmark tingrett, Sis-Finnmarkkudiggegoddi/Indre Finnmark tingrett, Hammerfest tingrett, Alta tingrett, Senja tingrett, Trondenes tingrett, Vesterålen tingrett, Lofoten tingrett, Ofoten tingrett og Salten tingrett 6. november 2018,<br />Namdal tingrett, Inntrøndelag tingrett, Fosen tingrett, Nordmøre tingrett, Romsdal tingrett, Søre Sunnmøre tingrett, Hallingdal tingrett, Kongsberg og Eiker tingrett, Ringerike tingrett, Follo tingrett, Heggen og Frøland tingrett, Moss tingrett, Sarpsborg tingrett og Halden tingrett 22. november 2018,<br />Høyesterett 11. desember 2018,<br />Akershus og Oslo jordskifterett, Aust-Agder jordskifterett, Finnmark jordskifterett, Glåmdal jordskifterett, Haugalandet og Sunnhordaland jordskifterett, Hedemarken og Sør-Østerdal jordskifterett, Helgeland jordskifterett, Indre Hordaland jordskifterett, Indre Sogn jordskifterett, Lista jordskifterett, Lofoten og Vesterålen jordskifterett, Marnar jordskifterett, Nedre Buskerud jordskifterett, Nedre Telemark jordskifterett, Nord- og Midhordland jordskifterett, Nordfjord jordskifterett, Nord-Gudbrandsdal jordskifterett, Nordmøre jordskifterett, Nord-Troms jordskifterett, Nord-Trøndelag jordskifterett, Nord-Østerdal jordskifterett, Ofoten og Sør-Troms jordskifterett, Romsdal jordskifterett, Salten jordskifterett, Sunnfjord og Ytre Sogn jordskifterett, Sunnmøre jordskifterett, Sør-Rogaland jordskifterett, Sør-Trøndelag jordskifterett, Valdres jordskifterett, Vestfold jordskifterett, Vestoppland og Sør-Gudbrandsdal jordskifterett, Østfold jordskifterett, Øvre Buskerud jordskifterett og Øvre Telemark jordskifterett 10. mars 2020.</article></footer></article></main></body></html>