<!DOCTYPE html><html lang="no"><head><title>Forskrift om avgift på flysikringstjenester</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2014-12-19-1847</dd><dt class="dokid">DokumentID</dt><dd class="dokid">SF/forskrift/2014-12-19-1847</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="subunit">Etat</dt><dd class="subunit"><ul><li>Avdeling for luftfart, post og kjøp (LPK)</li></ul></dd><dt class="publishedIn">Publisert i</dt><dd class="publishedIn">I 2014 hefte 18</dd><dt class="dateInForce">I kraft fra</dt><dd class="dateInForce">2015-01-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2025-02-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2025-01-28-81">forskrift/2025-01-28-81</a> fra 2025-02-01</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/2010-11-15-1430">forskrift/2010-11-15-1430</a></li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1993-06-11-101/§7-26">lov/1993-06-11-101/§7-26</a></li><li><a href="lov/1993-06-11-101/§7-27">lov/1993-06-11-101/§7-27</a></li><li><a href="lov/1993-06-11-101/§15-3">lov/1993-06-11-101/§15-3</a></li><li><a href="lov/1993-06-11-101/§15-4">lov/1993-06-11-101/§15-4</a></li><li><a href="lov/1993-06-11-101/§16-1">lov/1993-06-11-101/§16-1</a></li></ul></dd><dt class="dateOfPublication">Kunngjort</dt><dd class="dateOfPublication">2015-01-07 15:20</dd><dt class="lastupdated">Rettet</dt><dd class="lastupdated">2018-02-06 (uoff. overs. erstattet med off. overs. i forordningsdelen)</dd><dt class="title">Tittel</dt><dd class="title">Forskrift om avgift på flysikringstjenester</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Samferdselsdepartementet 19. desember 2014 med hjemmel i <a href="lov/1993-06-11-101">lov 11. juni 1993 nr. 101</a> om luftfart (luftfartsloven) <a href="lov/1993-06-11-101/§7-26">§ 7-26</a>, <a href="lov/1993-06-11-101/§7-27">§ 7-27</a>, <a href="lov/1993-06-11-101/§15-3">§ 15-3</a>, <a href="lov/1993-06-11-101/§15-4">§ 15-4</a> og <a href="lov/1993-06-11-101/§16-1">§ 16-1</a> første ledd. <br /><strong>EØS-henvisninger:</strong> EØS-avtalen vedlegg XIII nr. 66wm (forordning <a href="eu/32013r0391">(EU) nr. 391/2013</a>), nr. 66wm (forordning <a href="eu/32013r0391">(EU) nr. 391/2013</a>) og nr. 66xk (forordning <a href="eu/32019r0317">(EU) 2019/317</a>). <br /><strong>Endret</strong> ved <a href="forskrift/2017-03-16-327">forskrifter 16 mars 2017 nr. 327</a>, <a href="forskrift/2017-10-30-1669">30 okt 2017 nr. 1669</a>, <a href="forskrift/2018-12-20-2199">20 des 2018 nr. 2199</a>, <a href="forskrift/2019-12-20-2116">20 des 2019 nr. 2116</a> (i kraft 1 jan 2020), <a href="forskrift/2021-12-15-3564">15 des 2021 nr. 3564</a> (i kraft 1 jan 2022), <a href="forskrift/2023-01-23-65">23 jan 2023 nr. 65</a>, <a href="forskrift/2023-12-07-1966">7 des 2023 nr. 1966</a> (i kraft 1 jan 2024), <a href="forskrift/2025-01-28-81">28 jan 2025 nr. 81</a> (i kraft 1 feb 2025). <br /><strong>Rettelser:</strong> 06.02.2018 (uoff. overs. erstattet med off. overs. i forordningsdelen).</dd><dt class="refid">RefID</dt><dd class="refid">forskrift/2014-12-19-1847</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om avgift på flysikringstjenester</a><ul class="tocSubUl"><li><a href="#kapittel-1" data-child-interval="§§ 1 – 5">Kapittel 1 – Generelt</a><ul class="tocSubUl"><li><a href="#kapittel-1-paragraf-1">§ 1. Forskriftens virkeområde</a></li><li><a href="#kapittel-1-paragraf-2">§ 2. (Opphevet)</a></li><li><a href="#kapittel-1-paragraf-3">§ 3. Plikt til å betale terminalavgift og underveisavgift</a></li><li><a href="#kapittel-1-paragraf-4">§ 4. Avgiftsfritak</a></li><li><a href="#kapittel-1-paragraf-5">§ 5. Nasjonal tilsynsmyndighet og oppgaver for staten</a></li></ul></li><li><a href="#kapittel-2">Kapittel 2 (Opphevet)</a></li><li><a href="#kapittel-3" data-child-interval="§§ 11 – 13">Kapittel 3 – Avgifter som ikke reguleres av avgiftsforordningen</a><ul class="tocSubUl"><li><a href="#kapittel-3-paragraf-1">§ 11. Terminalavgift</a></li><li><a href="#kapittel-3-paragraf-2">§ 12. Manglende inndekning av kostnader for flysikringstjenester</a></li><li><a href="#kapittel-3-paragraf-3">§ 13. Underveisavgift for flygninger til og fra kontinentalsokkelen</a></li></ul></li><li><a href="#kapittel-4" data-child-interval="§§ 14 – 23">Kapittel 4 – Avgiftsinnkreving</a><ul class="tocSubUl"><li><a href="#kapittel-4-paragraf-1">§ 14. Ansvar for avgiftsberegning og avgiftsinnkreving mv.</a></li><li><a href="#kapittel-4-paragraf-2">§ 15. Administrasjonsgebyr</a></li><li><a href="#kapittel-4-paragraf-3">§ 16. Valutakurs</a></li><li><a href="#kapittel-4-paragraf-4">§ 17. Hvem som har plikt til å betale</a></li><li><a href="#kapittel-4-paragraf-5">§ 18. Avregning</a></li><li><a href="#kapittel-4-paragraf-6">§ 19. Innbetaling</a></li><li><a href="#kapittel-4-paragraf-7">§ 20. Mottatt betaling</a></li><li><a href="#kapittel-4-paragraf-8">§ 21. Vedlegg til innbetaling</a></li><li><a href="#kapittel-4-paragraf-9">§ 22. Klage på fakturering foretatt av Eurocontrol</a></li><li><a href="#kapittel-4-paragraf-10">§ 23. Forsinkelsesrente</a></li></ul></li><li><a href="#kapittel-5" data-child-interval="§§ 24 – 25">Kapittel 5 – Avsluttende bestemmelser</a><ul class="tocSubUl"><li><a href="#kapittel-5-paragraf-1">§ 24. Dispensasjon</a></li><li><a href="#kapittel-5-paragraf-2">§ 25. Ikrafttredelse og overgangsregler</a></li></ul></li><li><a href="#kapittel-6">Vedlegg</a></li><li><a href="#kapittel-7">Forordning</a></li></ul></li></ul></dd></dl></header><main class="documentBody" data-lovdata-URL="SF/forskrift/2014-12-19-1847" id="dokument"><h1>Forskrift om avgift på flysikringstjenester</h1><section class="section" data-name="kap1" id="kapittel-1" data-lovdata-URL="SF/forskrift/2014-12-19-1847/KAPITTEL_1"><h2>Kapittel 1 – Generelt</h2><article class="legalArticle" data-lovdata-URL="SF/forskrift/2014-12-19-1847/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Forskriftens virkeområde</span></h3><article class="numberedLegalP" data-numerator="1" id="kapittel-1-paragraf-1-nummer-1">(1) Forskriften gjelder for fastsetting av avgifter for flysikringstjenester, fordelt som terminalavgifter og underveisavgifter, jf. kommisjonens gjennomføringsforordning <a href="eu/32019r0317">(EU) 2019/317</a> av 11. februar 2019 om fastsettelse av en felles ytelsesstyrings- og avgiftsordning for flysikringstjenester og nettfunksjoner (ytelsesstyrings- og avgiftsforordningen).</article><article class="numberedLegalP" data-numerator="2" id="kapittel-1-paragraf-1-nummer-2">(2) Forskriften gjelder bare for terminalavgifter som knytter seg til flygninger til/fra Avinor AS sine lufthavner. Forskriften gjelder ikke terminalavgifter som knytter seg til lufthavner der Avinor AS har satt bort driften til andre foretak basert på kontrakt og der driften ikke inngår i samfinansieringen av selskapets lufthavner.</article><article class="numberedLegalP" data-numerator="3" id="kapittel-1-paragraf-1-nummer-3">(3) Forskriften gjelder innenfor norsk område, samt i områder hvor Norge i henhold til internasjonale konvensjoner og avtaler er forpliktet til å yte flysikringstjenester.</article><article class="changesToParent">Endret ved <a href="forskrift/2017-10-30-1669">forskrifter 30 okt 2017 nr. 1669</a>, <a href="forskrift/2019-12-20-2116">20 des 2019 nr. 2116</a> (i kraft 1 jan 2020).</article></article><article class="legalArticle" data-lovdata-URL="SF/forskrift/2014-12-19-1847/§2" data-name="§2" data-repealeddate="2020-01-01" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">(Opphevet)</span></h3><article class="changesToParent">Opphevet ved <a href="forskrift/2019-12-20-2116">forskrift 20 des 2019 nr. 2116</a> (i kraft 1 jan 2020).</article></article><article class="legalArticle" data-lovdata-URL="SF/forskrift/2014-12-19-1847/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Plikt til å betale terminalavgift og underveisavgift</span></h3><article class="numberedLegalP" data-numerator="1" id="kapittel-1-paragraf-3-nummer-1">(1) Brukere av terminalflysikringstjenester plikter å betale terminalavgift etter reglene i ytelsesstyrings- og avgiftsforordningen dersom tjenestene ytes til flygninger til/fra de lufthavnene som er omfattet av terminalavgiftssone A i vedlegget til forskriften. Brukere av terminalflysikringstjenester som ytes til flygninger til/fra Avinor AS sine lufthavner som ikke er omfattet av terminalavgiftssone A i vedlegget, plikter å betale terminalavgift etter reglene i <a href="forskrift/2014-12-19-1847/§11">§ 11</a>.</article><article class="numberedLegalP" data-numerator="2" id="kapittel-1-paragraf-3-nummer-2">(2) Brukere av underveisflysikringstjenester plikter å betale underveisavgift etter reglene i ytelsesstyrings- og avgiftsforordningen dersom tjenestene ytes i underveisavgiftssonen definert i vedlegget til forskriften. Brukere av underveisflysikringstjenester på flygninger til og fra kontinentalsokkelen betaler avgift etter reglene i <a href="forskrift/2014-12-19-1847/§13">§ 13</a>.</article><article class="changesToParent">Endret ved <a href="forskrift/2019-12-20-2116">forskrift 20 des 2019 nr. 2116</a> (i kraft 1 jan 2020).</article></article><article class="legalArticle" data-lovdata-URL="SF/forskrift/2014-12-19-1847/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Avgiftsfritak</span></h3><article class="numberedLegalP" data-numerator="1" id="kapittel-1-paragraf-4-nummer-1">(1) I tillegg til avgiftsfritak for flygninger nevnt i ytelsesstyrings- og avgiftsforordningen artikkel 31 nr. 3, skal det heller ikke betales underveisavgift og terminalavgift etter denne forskriften for:<ol class="defaultList" type="1"><li data-name="1." value="1"><article class="listArticle" id="kapittel-1-paragraf-4-nummer-1-punkt-1"><article class="legalP" id="kapittel-1-paragraf-4-nummer-1-punkt-1-ledd-1">Flygninger utført av fartøy med militært registreringsmerke som nevnt i ytelsesstyrings- og avgiftsforordningen artikkel 31 nr. 4 bokstav a på Andøya lufthavn og Bardufoss lufthavn.</article></article></li><li data-name="2." value="2"><article class="listArticle" id="kapittel-1-paragraf-4-nummer-1-punkt-2"><article class="legalP" id="kapittel-1-paragraf-4-nummer-1-punkt-2-ledd-1">Kalibreringsflygninger, jf. ytelsesstyrings- og avgiftsforordningen artikkel 31 nr. 4 bokstav c;</article></article></li><li data-name="3." value="3"><article class="listArticle" id="kapittel-1-paragraf-4-nummer-1-punkt-3"><article class="legalP" id="kapittel-1-paragraf-4-nummer-1-punkt-3-ledd-1">Rundflygninger, jf. ytelsesstyrings- og avgiftsforordningen artikkel 31 nr. 4 bokstav d;</article></article></li><li data-name="4." value="4"><article class="listArticle" id="kapittel-1-paragraf-4-nummer-1-punkt-4"><article class="legalP" id="kapittel-1-paragraf-4-nummer-1-punkt-4-ledd-1">VFR-flygninger, jf. ytelsesstyrings- og avgiftsforordningen artikkel 31 nr. 4 bokstav e;</article></article></li><li data-name="5." value="5"><article class="listArticle" id="kapittel-1-paragraf-4-nummer-1-punkt-5"><article class="legalP" id="kapittel-1-paragraf-4-nummer-1-punkt-5-ledd-1">Humanitære flygninger, jf. ytelsesstyrings- og avgiftsforordningen artikkel 31 nr. 4 bokstav f; og</article></article></li><li data-name="6." value="6"><article class="listArticle" id="kapittel-1-paragraf-4-nummer-1-punkt-6"><article class="legalP" id="kapittel-1-paragraf-4-nummer-1-punkt-6-ledd-1">Flygninger innen Svalbard og Jan Mayen.</article></article></li></ol></article><article class="numberedLegalP" data-numerator="2" id="kapittel-1-paragraf-4-nummer-2">(2) Kostnadene relatert til avgiftsfritaket etter første ledd skal bæres av Avinor AS med mindre det på annen måte er sørget for kostnadsdekning, jf. ytelsesstyrings- og avgiftsforordningen artikkel 31 nr. 6.</article><article class="numberedLegalP" data-numerator="3" id="kapittel-1-paragraf-4-nummer-3">(3) Avinor AS skal regnskapsmessig kunne dokumentere at kostnadsdekning etter annet ledd utelukkende er gjort med overskudd fra kommersiell aktivitet.</article><article class="changesToParent">Endret ved <a href="forskrift/2019-12-20-2116">forskrift 20 des 2019 nr. 2116</a> (i kraft 1 jan 2020).</article></article><article class="legalArticle" data-lovdata-URL="SF/forskrift/2014-12-19-1847/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Nasjonal tilsynsmyndighet og oppgaver for staten</span></h3><article class="numberedLegalP" data-numerator="1" id="kapittel-1-paragraf-5-nummer-1">(1) Luftfartstilsynet er nasjonal tilsynsmyndighet etter ytelsesstyrings- og avgiftsforordningen, jf. <a href="forskrift/2014-12-19-1846">forskrift 19. desember 2014 nr. 1846</a> om etablering og gjennomføring av Det felles europeiske luftrom <a href="forskrift/2014-12-19-1846/§1">§ 1</a> nr. 11, jf. <a href="forskrift/2014-12-19-1846/§3">§ 3</a>, og forordning <a href="eu/32004r0550">(EF) nr. 550/2004</a> om yting av flysikringstjenester i Det felles europeiske luftrom (tjenesteytingsforordningen) artikkel 2.</article><article class="numberedLegalP" data-numerator="2" id="kapittel-1-paragraf-5-nummer-2">(2) Samferdselsdepartementet kan delegere til Luftfartstilsynet de beslutningene som tilligger medlemsstaten etter ytelsesstyrings- og avgiftsforordningen.</article><article class="changesToParent">Endret ved <a href="forskrift/2019-12-20-2116">forskrift 20 des 2019 nr. 2116</a> (i kraft 1 jan 2020).</article></article></section><section class="section" data-name="kap2" id="kapittel-2" data-lovdata-URL="SF/forskrift/2014-12-19-1847/KAPITTEL_2"><h2>Kapittel 2 (Opphevet)</h2><article class="changesToParent">Kapitlet med §§ 6 - 10 opphevet ved <a href="forskrift/2019-12-20-2116">forskrift 20 des 2019 nr. 2116</a> (i kraft 1 jan 2020).</article></section><section class="section" data-name="kap3" id="kapittel-3" data-lovdata-URL="SF/forskrift/2014-12-19-1847/KAPITTEL_3"><h2 data-repealeddate="2020-01-01">Kapittel 3 – Avgifter som ikke reguleres av avgiftsforordningen</h2><article class="legalArticle" data-lovdata-URL="SF/forskrift/2014-12-19-1847/§11" data-name="§11" id="kapittel-3-paragraf-1"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Terminalavgift</span></h3><article class="numberedLegalP" data-numerator="1" id="kapittel-3-paragraf-1-nummer-1">(1) Beregningsformelen for terminalavgiften på de av Avinor AS sine lufthavner som ikke er omfattet av terminalavgiftssone A, skal være den samme som benyttes i henhold til ytelsesstyrings- og avgiftsforordningen. Den eksponenten som fremgår av vedlegg VIII punkt 2.2 til ytelsesstyrings- og avgiftsforordningen skal likevel være 0,9 i stedet for 0,7.</article><article class="numberedLegalP" data-numerator="2" id="kapittel-3-paragraf-1-nummer-2">(2) Enhetssatsen settes til 60 prosent av beregnet enhetssats for terminalavgift for Avinor AS sine lufthavner omfattet av terminalavgiftssone A, og justeres årlig.</article><article class="numberedLegalP" data-numerator="3" id="kapittel-3-paragraf-1-nummer-3">(3) Avinor AS plikter løpende å kunngjøre avgiften som nevnt i andre ledd, på selskapets internettside.</article><article class="changesToParent">Endret ved <a href="forskrift/2019-12-20-2116">forskrift 20 des 2019 nr. 2116</a> (i kraft 1 jan 2020).</article></article><article class="legalArticle" data-lovdata-URL="SF/forskrift/2014-12-19-1847/§12" data-name="§12" id="kapittel-3-paragraf-2"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Manglende inndekning av kostnader for flysikringstjenester</span></h3><article class="numberedLegalP" data-numerator="1" id="kapittel-3-paragraf-2-nummer-1">(1) Dersom avgiftene for flysikringstjenester for flygninger til/fra de av Avinor AS sine lufthavner som ikke er omfattet av terminalavgiftssone A ikke fullt ut dekker kostnadene, må dette kunne regnskapsmessig dokumenteres.</article><article class="numberedLegalP" data-numerator="2" id="kapittel-3-paragraf-2-nummer-2">(2) Avinor AS skal etter krav fra aktuell yter av flysikringstjenester betale for manglende kostnadsdekning som nevnt i første ledd. Avinor AS må regnskapsmessig kunne dokumentere at slik kostnadsdekning utelukkende er gjort med overskudd fra kommersiell aktivitet.</article><article class="changesToParent">Endret ved <a href="forskrift/2019-12-20-2116">forskrift 20 des 2019 nr. 2116</a> (i kraft 1 jan 2020).</article></article><article class="legalArticle" data-lovdata-URL="SF/forskrift/2014-12-19-1847/§13" data-name="§13" id="kapittel-3-paragraf-3"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Underveisavgift for flygninger til og fra kontinentalsokkelen</span></h3><article class="legalP" id="kapittel-3-paragraf-3-ledd-1">For flygninger til og fra kontinentalsokkelen betales det underveisavgift på 2&#xa0;388 kroner per flygning for luftfartøy av alle størrelser.</article><article class="changesToParent">Endret ved <a href="forskrift/2017-03-16-327">forskrifter 16 mars 2017 nr. 327</a> (i kraft 1 april 2017), <a href="forskrift/2018-12-20-2199">20 des 2018 nr. 2199</a> (i kraft 1 jan 2019), <a href="forskrift/2021-12-15-3564">15 des 2021 nr. 3564</a> (i kraft 1 jan 2022), <a href="forskrift/2023-01-23-65">23 jan 2023 nr. 65</a>, <a href="forskrift/2023-12-07-1966">7 des 2023 nr. 1966</a> (i kraft 1 jan 2024), <a href="forskrift/2025-01-28-81">28 jan 2025 nr. 81</a> (i kraft 1 feb 2025).</article></article></section><section class="section" data-name="kap4" id="kapittel-4" data-lovdata-URL="SF/forskrift/2014-12-19-1847/KAPITTEL_4"><h2>Kapittel 4 – Avgiftsinnkreving</h2><article class="legalArticle" data-lovdata-URL="SF/forskrift/2014-12-19-1847/§14" data-name="§14" id="kapittel-4-paragraf-1"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Ansvar for avgiftsberegning og avgiftsinnkreving mv.</span></h3><article class="numberedLegalP" data-numerator="1" id="kapittel-4-paragraf-1-nummer-1">(1) Eurocontrol beregner underveisavgift for enkeltflygninger. Eurocontrols innkreving skjer etter reglene i kapitlet her. Luftfartstilsynet kan fastsette hvordan den innkrevde underveisavgiften skal fordeles til de enkelte flysikringstjenesteyterne, i samsvar med prinsippene og bestemmelsene om avgiftsberegning i ytelsesstyrings- og avgiftsforordningen og vedtatt ytelsesplan.</article><article class="numberedLegalP" data-numerator="2" id="kapittel-4-paragraf-1-nummer-2">(2) Avinor AS beregner terminalavgift for flygninger i terminalavgiftssonene, og underveisavgift for enkeltflygninger til og fra kontinentalsokkelen. Innkreving skjer etter reglene i den til enhver tid gjeldende forskrift om avgifter på lufthavnene til Avinor AS, så langt de passer. For terminalavgiftssone A kan Luftfartstilsynet fastsette hvordan den innkrevde terminalavgiften skal fordeles til de enkelte flysikringstjenesteyterne, i samsvar med prinsippene og bestemmelsene om avgiftsberegning i ytelsesstyrings- og avgiftsforordningen og vedtatt ytelsesplan.</article><article class="numberedLegalP" data-numerator="3" id="kapittel-4-paragraf-1-nummer-3">(3) Satsene for underveisavgift og terminalavgift skal kunngjøres på internettsidene til aktuelle ytere av flysikringstjenester og til Avinor AS.</article><article class="changesToParent">Endret ved <a href="forskrift/2019-12-20-2116">forskrift 20 des 2019 nr. 2116</a> (i kraft 1 jan 2020).</article></article><article class="legalArticle" data-lovdata-URL="SF/forskrift/2014-12-19-1847/§15" data-name="§15" id="kapittel-4-paragraf-2"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Administrasjonsgebyr</span></h3><article class="legalP" id="kapittel-4-paragraf-2-ledd-1">For beregning og innkreving av underveisavgiften har Eurocontrol rett til et administrasjonsgebyr. Aktuell yter av underveisflysikringstjenester skal sørge for at satsen for administrasjonsgebyret til enhver tid er offentlig tilgjengelig.</article><article class="changesToParent">Endret ved <a href="forskrift/2019-12-20-2116">forskrift 20 des 2019 nr. 2116</a> (i kraft 1 jan 2020).</article></article><article class="legalArticle" data-lovdata-URL="SF/forskrift/2014-12-19-1847/§16" data-name="§16" id="kapittel-4-paragraf-3"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Valutakurs</span></h3><article class="numberedLegalP" data-numerator="1" id="kapittel-4-paragraf-3-nummer-1">(1) Dersom en av medlemsstatene i Eurocontrol ikke bestemmer annet, skal avgiftssatsen beregnes på nytt hver måned ved å anvende gjennomsnittlig kurs for veksling mellom EUR og nasjonal valuta for måneden før den måned da flygingen finner sted.</article><article class="numberedLegalP" data-numerator="2" id="kapittel-4-paragraf-3-nummer-2">(2) Gjeldende valutakurs skal være månedens gjennomsnittlige sluttkrysskurs beregnet av Reuters på grunnlag av den daglige kjøpskursen.</article></article><article class="legalArticle" data-lovdata-URL="SF/forskrift/2014-12-19-1847/§17" data-name="§17" id="kapittel-4-paragraf-4"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Hvem som har plikt til å betale</span></h3><article class="legalP" id="kapittel-4-paragraf-4-ledd-1">Den som var luftfartøyets operatør på det tidspunkt flygningen fant sted, er ansvarlig for å betale avgiften. Dersom operatørens identitet er ukjent, skal luftfartøyets eier betraktes som operatør, med mindre eieren kan godtgjøre hvem som var operatør.</article></article><article class="legalArticle" data-lovdata-URL="SF/forskrift/2014-12-19-1847/§18" data-name="§18" id="kapittel-4-paragraf-5"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Avregning</span></h3><article class="numberedLegalP" data-numerator="1" id="kapittel-4-paragraf-5-nummer-1">(1) Avregning av underveisavgiften skal finne sted i EUR.</article><article class="numberedLegalP" data-numerator="2" id="kapittel-4-paragraf-5-nummer-2">(2) Beløpene som angis på fakturaen skal innbetales til Eurocontrol i Brussel.</article><article class="numberedLegalP" data-numerator="3" id="kapittel-4-paragraf-5-nummer-3">(3) Eurocontrol vil likevel anse at betaleren har oppfylt sin forpliktelse dersom vedkommende foretar innbetalingen til en bankkonto åpnet i en stat som er medlem av Eurocontrol eller i en annen stat. Vedkommende bank skal være utpekt av et organ som er kompetent til det under Eurocontrolkonvensjonen.</article><article class="numberedLegalP" data-numerator="4" id="kapittel-4-paragraf-5-nummer-4">(4) Avgiftsbeløpet påløper samme dag som en flygning gjennomføres. Betaling til Eurocontrol må skje senest 30 dager etter fakturadato.</article></article><article class="legalArticle" data-lovdata-URL="SF/forskrift/2014-12-19-1847/§19" data-name="§19" id="kapittel-4-paragraf-6"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Innbetaling</span></h3><article class="numberedLegalP" data-numerator="1" id="kapittel-4-paragraf-6-nummer-1">(1) Avgiftsbeløpet for underveisavgiften innbetales i EUR.</article><article class="numberedLegalP" data-numerator="2" id="kapittel-4-paragraf-6-nummer-2">(2) En betaler som er borger i en avtalestat, kan, når han foretar innbetaling til en utpekt bankinstitusjon i staten der han er borger, likevel innfri gjelden i vedkommende stats konvertible valuta.</article><article class="numberedLegalP" data-numerator="3" id="kapittel-4-paragraf-6-nummer-3">(3) Når en betaler benytter seg av muligheten omhandlet i annet ledd, skal omregningen av beløpet i EUR til nasjonal valuta skje på grunnlag av gjeldende valutakursnotering for handelstransaksjoner på den dato og på det sted betalingen skjer.</article></article><article class="legalArticle" data-lovdata-URL="SF/forskrift/2014-12-19-1847/§20" data-name="§20" id="kapittel-4-paragraf-7"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Mottatt betaling</span></h3><article class="legalP" id="kapittel-4-paragraf-7-ledd-1">Betaling betraktes som mottatt av Eurocontrol på den valuteringsdato da skyldig beløp blir kreditert Eurocontrols angitte bankkonto. Valuteringsdato skal være den dato da beløpet er disponibelt for Eurocontrol.</article></article><article class="legalArticle" data-lovdata-URL="SF/forskrift/2014-12-19-1847/§21" data-name="§21" id="kapittel-4-paragraf-8"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Vedlegg til innbetaling</span></h3><article class="numberedLegalP" data-numerator="1" id="kapittel-4-paragraf-8-nummer-1">(1) Med innbetalingen skal det følge en oversikt med referanser, datoer og beløp i EUR for betalte regninger og fratrukne tilgodehavender. Kravet om å vise regningsbeløpene i EUR gjelder også for betalere som benytter seg av muligheten til å foreta innbetalingen i nasjonal valuta.</article><article class="numberedLegalP" data-numerator="2" id="kapittel-4-paragraf-8-nummer-2">(2) Når en innbetaling ikke er vedlagt opplysningene som angitt i første ledd, og det derfor ikke framgår at innbetalingen gjelder en eller flere bestemte regninger, vil Eurocontrol anvende betalingen først til dekning av påløpte renter, og deretter til dekning av den eldste ubetalte regning.</article></article><article class="legalArticle" data-lovdata-URL="SF/forskrift/2014-12-19-1847/§22" data-name="§22" id="kapittel-4-paragraf-9"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Klage på fakturering foretatt av Eurocontrol</span></h3><article class="numberedLegalP" data-numerator="1" id="kapittel-4-paragraf-9-nummer-1">(1) Klager som gjelder fakturaer, må framsettes skriftlig eller elektronisk til Eurocontrol på en slik måte som Eurocontrol på forhånd måtte ha godkjent. Klagen må være mottatt av Eurocontrol senest 60 dager etter fakturadatoen.</article><article class="numberedLegalP" data-numerator="2" id="kapittel-4-paragraf-9-nummer-2">(2) Klagen må være begrunnet, og bør være vedlagt relevant underlagsmateriale.</article><article class="numberedLegalP" data-numerator="3" id="kapittel-4-paragraf-9-nummer-3">(3) Innlevering av klage gir ikke klageren rett til å gjøre fradrag i den aktuelle regning, med mindre Eurocontrol har gitt ham tillatelse til å gjøre dette.</article><article class="numberedLegalP" data-numerator="4" id="kapittel-4-paragraf-9-nummer-4">(4) Når Eurocontrol og en bruker begge er debitor og kreditor i sitt mellomværende, skal det ikke foretas motregning uten at Eurocontrol på forhånd har sagt seg enig.</article></article><article class="legalArticle" data-lovdata-URL="SF/forskrift/2014-12-19-1847/§23" data-name="§23" id="kapittel-4-paragraf-10"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Forsinkelsesrente</span></h3><article class="numberedLegalP" data-numerator="1" id="kapittel-4-paragraf-10-nummer-1">(1) Enhver avgift som ikke er betalt innen forfallsdag, skal økes med en sats fastsatt av et organ som er kompetent i henhold til Eurocontrol-konvensjonen. Aktuell yter av underveisflysikringstjenester skal offentliggjøre satsen. Forsinkelsesrenten beregnes dag for dag av forfalt og ubetalt beløp.</article><article class="numberedLegalP" data-numerator="2" id="kapittel-4-paragraf-10-nummer-2">(2) Renten beregnes og innkreves i EUR.</article><article class="changesToParent">Endret ved <a href="forskrift/2019-12-20-2116">forskrift 20 des 2019 nr. 2116</a> (i kraft 1 jan 2020).</article></article></section><section class="section" data-name="kap5" id="kapittel-5" data-lovdata-URL="SF/forskrift/2014-12-19-1847/KAPITTEL_5"><h2>Kapittel 5 – Avsluttende bestemmelser</h2><article class="legalArticle" data-lovdata-URL="SF/forskrift/2014-12-19-1847/§24" data-name="§24" id="kapittel-5-paragraf-1"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Dispensasjon</span></h3><article class="legalP" id="kapittel-5-paragraf-1-ledd-1">Samferdselsdepartementet kan dispensere fra kravene i forskriften i den grad det er forenlig med kravene i ytelsesstyrings- og avgiftsforordningen og øvrige forpliktelser etter EØS-avtalen.</article><article class="changesToParent">Endret ved <a href="forskrift/2019-12-20-2116">forskrift 20 des 2019 nr. 2116</a> (i kraft 1 jan 2020).</article></article><article class="legalArticle" data-lovdata-URL="SF/forskrift/2014-12-19-1847/§25" data-name="§25" id="kapittel-5-paragraf-2"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Ikrafttredelse og overgangsregler</span></h3><article class="numberedLegalP" data-numerator="1" id="kapittel-5-paragraf-2-nummer-1">(1) Forskriften trer i kraft 1. januar 2015.</article><article class="numberedLegalP" data-numerator="2" id="kapittel-5-paragraf-2-nummer-2">(2) <a href="forskrift/2010-11-15-1430">Forskrift 15. november 2010 nr. 1430</a> om avgift på flysikringstjenester som ytes av Avinor AS oppheves.</article></article></section><section class="section" id="kapittel-6" data-lovdata-URL="SF/forskrift/2014-12-19-1847/KAPITTEL_6"><h2>Vedlegg</h2><article class="defaultP"><i>Terminalavgiftssone A</i></article><article class="legalP" id="kapittel-6-ledd-1">Det samlede luftrommet hvor det ytes terminalflysikringstjenester til flygninger til følgende lufthavner:<ul class="defaultList"><li data-li-identifier="-" data-name="-"><article class="listArticle" id="kapittel-6-ledd-1-punkt-1"><article class="legalP" id="kapittel-6-ledd-1-punkt-1-ledd-1">Bergen lufthavn, Flesland</article></article></li><li data-li-identifier="-" data-name="-"><article class="listArticle" id="kapittel-6-ledd-1-punkt-2"><article class="legalP" id="kapittel-6-ledd-1-punkt-2-ledd-1">Oslo lufthavn, Gardermoen</article></article></li><li data-li-identifier="-" data-name="-"><article class="listArticle" id="kapittel-6-ledd-1-punkt-3"><article class="legalP" id="kapittel-6-ledd-1-punkt-3-ledd-1">Stavanger lufthavn, Sola</article></article></li><li data-li-identifier="-" data-name="-"><article class="listArticle" id="kapittel-6-ledd-1-punkt-4"><article class="legalP" id="kapittel-6-ledd-1-punkt-4-ledd-1">Trondheim lufthavn, Værnes.</article></article></li></ul></article> <article class="defaultP" margin-top="true"><i>Underveisavgiftssone</i></article><article class="legalP" id="kapittel-6-ledd-2">Hele det norske luftrommet fra bakken og opp til og med det øvre luftrommet, med unntak av flygningene til og fra kontinentalsokkelen.</article><article class="changesToParent">Endret ved <a href="forskrift/2019-12-20-2116">forskrift 20 des 2019 nr. 2116</a> (i kraft 1 jan 2020).</article></section><section class="section" id="kapittel-7" data-lovdata-URL="SF/forskrift/2014-12-19-1847/KAPITTEL_7"><h2>Forordning</h2><article class="defaultP">Se her for å lese forordning <a href="eu/32013r0391">(EU) nr. 391/2013</a>: <a data-link-type="external" href="https://www.efta.int/sites/default/files/documents/legal-texts/eea/other-legal-documents/solr/translated-legal-acts/norwegian/n32013R0391.pdf">EFTAs nettside</a>.</article></section></main></body></html>