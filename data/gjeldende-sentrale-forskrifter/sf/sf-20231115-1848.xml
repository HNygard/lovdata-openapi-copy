<!DOCTYPE html><html lang="nb"><head><title>Forskrift om tilskudd til tiltak i statlig sikrede friluftslivsområder og områder vernet som friluftslivsområder etter markaloven</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2023-11-15-1848</dd><dt class="dokid">DokumentID</dt><dd class="dokid">SF/forskrift/2023-11-15-1848</dd><dt class="ministry">Departement</dt><dd class="ministry"><ul><li>Klima- og miljødepartementet</li></ul></dd><dt class="subunit">Etat</dt><dd class="subunit"><ul><li>Naturforvaltningsavdelingen</li></ul></dd><dt class="dateInForce">I kraft fra</dt><dd class="dateInForce">2024-07-01</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/2014-11-25-1538">forskrift/2014-11-25-1538</a></li></ul></dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2023-11-16 14:45</dd><dt class="title">Tittel</dt><dd class="title">Forskrift om tilskudd til tiltak i statlig sikrede friluftslivsområder og områder vernet som friluftslivsområder etter markaloven</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Klima- og miljødepartementet 15. november 2023 til oppfølging av Stortingets budsjettvedtak under kap. 1420 post 78.</dd><dt class="refid">RefID</dt><dd class="refid">forskrift/2023-11-15-1848</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om tilskudd til tiltak i statlig sikrede friluftslivsområder og områder vernet som friluftslivsområder etter markaloven</a><ul class="tocSubUl"><li><a href="#paragraf-1">§ 1. Formål</a></li><li><a href="#paragraf-2">§ 2. Kriterier for måloppnåelse</a></li><li><a href="#paragraf-3">§ 3. Hvem som kan søke om tilskudd</a></li><li><a href="#paragraf-4">§ 4. Hva det kan tildeles tilskudd til</a></li><li><a href="#paragraf-5">§ 5. Krav for å kunne tildeles tilskudd</a></li><li><a href="#paragraf-6">§ 6. Prioriteringer for tilskuddordningen</a></li><li><a href="#paragraf-7">§ 7. Krav til søknaden</a></li><li><a href="#paragraf-8">§ 8. Tilleggsopplysninger, kontroll og befaring (før vedtak)</a></li><li><a href="#paragraf-9">§ 9. Søkers opplysningsplikt</a></li><li><a href="#paragraf-10">§ 10. Behandling av søknad om tilskudd</a></li><li><a href="#paragraf-11">§ 11. Tilskuddsmottakere som driver økonomisk aktivitet</a></li><li><a href="#paragraf-12">§ 12. Rapporteringsplikter</a></li><li><a href="#paragraf-13">§ 13. Oppfølging og kontroll</a></li><li><a href="#paragraf-14">§ 14. Stans og tilbakebetaling av tilskudd</a></li><li><a href="#paragraf-15">§ 15. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2023-11-15-1848" id="dokument"><h1>Forskrift om tilskudd til tiltak i statlig sikrede friluftslivsområder og områder vernet som friluftslivsområder etter markaloven</h1><article class="legalArticle" data-lovdata-URL="SF/forskrift/2023-11-15-1848/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Tilskuddsordningen skal bidra til å fremme friluftslivsaktivitet i statlig sikrede friluftslivsområder og områder vernet som friluftslivsområder etter <a href="lov/2009-06-05-35">markaloven</a>. Gjennom naturvennlig tilrettelegging og skjøtsel skal områdene gjøres lett tilgjengelige og attraktive for allment friluftsliv.</article></article><article class="legalArticle" data-lovdata-URL="SF/forskrift/2023-11-15-1848/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Kriterier for måloppnåelse</span></h2><article class="legalP" id="paragraf-2-ledd-1">Måloppnåelse vurderes med utgangspunkt i om tildelt tilskudd bidrar til tilrettelegging og skjøtsel i samsvar med godkjente forvaltningsplaner i de statlig sikrede friluftslivsområdene og områder vernet som friluftslivsområder etter <a href="lov/2009-06-05-35">markaloven</a>.</article></article><article class="legalArticle" data-lovdata-URL="SF/forskrift/2023-11-15-1848/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Hvem som kan søke om tilskudd</span></h2><article class="legalP" id="paragraf-3-ledd-1">Kommuner og interkommunale friluftsråd med forvaltningsansvar for statlig sikrede friluftslivsområder og forvaltningsansvarlig for friluftslivsområder vernet etter <a href="lov/2009-06-05-35">markaloven</a>, kan søke om tilskudd.</article></article><article class="legalArticle" data-lovdata-URL="SF/forskrift/2023-11-15-1848/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Hva det kan tildeles tilskudd til</span></h2><article class="legalP" id="paragraf-4-ledd-1">Det kan gis tilskudd til tilretteleggingstiltak og skjøtselstiltak på statlig sikrede friluftslivsområder og i områder vernet som friluftslivsområder etter <a href="lov/2009-06-05-35">markaloven</a>. Det gis ikke tilskudd til ordinære driftsoppgaver.</article><article class="legalP" id="paragraf-4-ledd-2">Det kan gis tilskudd til tilrettelegging som har til formål å<ol class="defaultList" type="a"><li data-name="a." value="1"><article class="listArticle" id="paragraf-4-ledd-2-punkt-1"><article class="legalP" id="paragraf-4-ledd-2-punkt-1-ledd-1">minske de fysiske hindringene for friluftsliv og legge til rette for økt friluftslivsaktivitet for alle, blant annet til opparbeiding av atkomstvei og parkeringsplass, turvei eller sti, badeplass og brygge, toalett, søppelstativ og tiltak for økt tilgjengelighet for personer med nedsatt funksjonsevne</article></article></li><li data-name="b." value="2"><article class="listArticle" id="paragraf-4-ledd-2-punkt-2"><article class="legalP" id="paragraf-4-ledd-2-punkt-2-ledd-1">ivareta opplevelseskvalitetene i området og legge til rette for gode naturopplevelser, blant annet gjennom informasjon og formidling av naturmangfold og kulturmiljø</article></article></li><li data-name="c." value="3"><article class="listArticle" id="paragraf-4-ledd-2-punkt-3"><article class="legalP" id="paragraf-4-ledd-2-punkt-3-ledd-1">hindre at friluftsliv fører til unødige inngrep, slitasje og forstyrring av plante- og dyreliv og ødelegging av kulturminner og kulturmiljø, for eksempel gjennom kanaliserende tiltak og skjøtsel.</article></article></li></ol></article></article><article class="legalArticle" data-lovdata-URL="SF/forskrift/2023-11-15-1848/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Krav for å kunne tildeles tilskudd</span></h2><article class="legalP" id="paragraf-5-ledd-1">Tilskudd kan bare gis når tiltaket inngår i gjeldende og godkjent forvaltningsplan for det statlig sikrede friluftslivsområdet. Tilskuddsforvalter kan vurdere unntak fra dette dersom det foreligger særskilte grunner.</article><article class="legalP" id="paragraf-5-ledd-2">For områder vernet som friluftslivsområde etter <a href="lov/2009-06-05-35">markaloven</a> kan tilskudd bare gis til tiltak som er i samsvar med <a href="lov/2009-06-05-35">markaloven</a>, verneforskrift og eventuell forvaltningsplan for området.</article></article><article class="legalArticle" data-lovdata-URL="SF/forskrift/2023-11-15-1848/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Prioriteringer for tilskuddordningen</span></h2><article class="legalP" id="paragraf-6-ledd-1">Tilskuddsordningen prioriterer friluftslivsområder som<ol class="defaultList" type="a"><li data-name="a." value="1"><article class="listArticle" id="paragraf-6-ledd-1-punkt-1"><article class="legalP" id="paragraf-6-ledd-1-punkt-1-ledd-1">ligger i eller ved byer og tettsteder</article></article></li><li data-name="b." value="2"><article class="listArticle" id="paragraf-6-ledd-1-punkt-2"><article class="legalP" id="paragraf-6-ledd-1-punkt-2-ledd-1">blir eller har potensial for å bli mye brukt</article></article></li><li data-name="c." value="3"><article class="listArticle" id="paragraf-6-ledd-1-punkt-3"><article class="legalP" id="paragraf-6-ledd-1-punkt-3-ledd-1">ligger i områder med lite tilgjengelig strandsone og stort press på arealene</article></article></li><li data-name="d." value="4"><article class="listArticle" id="paragraf-6-ledd-1-punkt-4"><article class="legalP" id="paragraf-6-ledd-1-punkt-4-ledd-1">ligger i tilknytning til innlandsvassdrag.</article></article></li></ol></article><article class="legalP" id="paragraf-6-ledd-2">Tiltak som også finansieres gjennom egenfinansiering eller egen arbeidsinnsats (dugnad) blir prioritert.</article></article><article class="legalArticle" data-lovdata-URL="SF/forskrift/2023-11-15-1848/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Krav til søknaden</span></h2><article class="legalP" id="paragraf-7-ledd-1">Søknad om tilskudd skal sendes i Miljødirektoratets elektroniske søknadssenter. Søknadsfristen fastsettes og kunngjøres av Miljødirektoratet.</article><article class="legalP" id="paragraf-7-ledd-2">Søknaden skal inneholde informasjon om:<ol class="defaultList" type="a"><li data-name="a." value="1"><article class="listArticle" id="paragraf-7-ledd-2-punkt-1"><article class="legalP" id="paragraf-7-ledd-2-punkt-1-ledd-1">søkeren/søkerorganisasjonens navn, adresse, organisasjonsnummer, kontonummer og kontaktperson</article></article></li><li data-name="b." value="2"><article class="listArticle" id="paragraf-7-ledd-2-punkt-2"><article class="legalP" id="paragraf-7-ledd-2-punkt-2-ledd-1">hva det søkes om tilskudd til, nøyaktig stedfestelse og om tiltaket inngår i forvaltningsplan eller er i samsvar med <a href="lov/2009-06-05-35">markaloven</a> og verneforskrift</article></article></li><li data-name="c." value="3"><article class="listArticle" id="paragraf-7-ledd-2-punkt-3"><article class="legalP" id="paragraf-7-ledd-2-punkt-3-ledd-1">hvilke naturverdier som blir berørt og om tiltaket/tiltakene påvirker naturmangfold</article></article></li><li data-name="d." value="4"><article class="listArticle" id="paragraf-7-ledd-2-punkt-4"><article class="legalP" id="paragraf-7-ledd-2-punkt-4-ledd-1">søknadsbeløp</article></article></li><li data-name="e." value="5"><article class="listArticle" id="paragraf-7-ledd-2-punkt-5"><article class="legalP" id="paragraf-7-ledd-2-punkt-5-ledd-1">detaljert budsjett og en komplett finansieringsplan, der også eventuelle andre offentlige tilskudd kommer frem</article></article></li><li data-name="f." value="6"><article class="listArticle" id="paragraf-7-ledd-2-punkt-6"><article class="legalP" id="paragraf-7-ledd-2-punkt-6-ledd-1">egenfinansiering og/eller egen arbeidsinnsats (dugnad)</article></article></li><li data-name="g." value="7"><article class="listArticle" id="paragraf-7-ledd-2-punkt-7"><article class="legalP" id="paragraf-7-ledd-2-punkt-7-ledd-1">opplysning om søker også utøver økonomisk aktivitet, jf. <a href="forskrift/2023-11-15-1848/§11">§ 11</a></article></article></li><li data-name="h." value="8"><article class="listArticle" id="paragraf-7-ledd-2-punkt-8"><article class="legalP" id="paragraf-7-ledd-2-punkt-8-ledd-1">om søker har eller forventer å få refusjon for merverdiavgift gjennom ordinær terminoppgave for det omsøkte tiltaket.</article></article></li></ol></article><article class="legalP" id="paragraf-7-ledd-3">Alle opplysninger skal kunne dokumenteres, og dokumentasjonen skal oppbevares i fem år regnet fra 1. januar i søknadsåret.</article></article><article class="legalArticle" data-lovdata-URL="SF/forskrift/2023-11-15-1848/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Tilleggsopplysninger, kontroll og befaring (før vedtak)</span></h2><article class="legalP" id="paragraf-8-ledd-1">Miljødirektoratet og fylkeskommunen kan<ol class="defaultList" type="a"><li data-name="a." value="1"><article class="listArticle" id="paragraf-8-ledd-1-punkt-1"><article class="legalP" id="paragraf-8-ledd-1-punkt-1-ledd-1">kreve at søkeren gir andre opplysninger og dokumentasjon som er nødvendig for å vurdere søknaden</article></article></li><li data-name="b." value="2"><article class="listArticle" id="paragraf-8-ledd-1-punkt-2"><article class="legalP" id="paragraf-8-ledd-1-punkt-2-ledd-1">kontrollere søknadsopplysningene mot opplysninger som andre myndigheter kan utlevere</article></article></li><li data-name="c." value="3"><article class="listArticle" id="paragraf-8-ledd-1-punkt-3"><article class="legalP" id="paragraf-8-ledd-1-punkt-3-ledd-1">gå på befaring som er nødvendig for å vurdere søknaden og kreve at søkeren medvirker når det er nødvendig.</article></article></li></ol></article></article><article class="legalArticle" data-lovdata-URL="SF/forskrift/2023-11-15-1848/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Søkers opplysningsplikt</span></h2><article class="legalP" id="paragraf-9-ledd-1">Søker plikter straks å melde fra til Miljødirektoratet eller fylkeskommunen dersom<ol class="defaultList" type="a"><li data-name="a." value="1"><article class="listArticle" id="paragraf-9-ledd-1-punkt-1"><article class="legalP" id="paragraf-9-ledd-1-punkt-1-ledd-1">søker blir oppmerksom på at søknaden inneholder ufullstendige eller uriktige opplysninger</article></article></li><li data-name="b." value="2"><article class="listArticle" id="paragraf-9-ledd-1-punkt-2"><article class="legalP" id="paragraf-9-ledd-1-punkt-2-ledd-1">uberettiget tilskudd er utbetalt.</article></article></li></ol></article></article><article class="legalArticle" data-lovdata-URL="SF/forskrift/2023-11-15-1848/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Behandling av søknad om tilskudd</span></h2><article class="legalP" id="paragraf-10-ledd-1">Miljødirektoratet og fylkeskommunen gir tilskudd etter en skjønnsmessig vurdering av søknadene. I vurderingen legges det vekt på prioriteringene i <a href="forskrift/2023-11-15-1848/§6">§ 6</a> og formålet i <a href="forskrift/2023-11-15-1848/§1">§ 1</a>.</article></article><article class="legalArticle" data-lovdata-URL="SF/forskrift/2023-11-15-1848/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Tilskuddsmottakere som driver økonomisk aktivitet</span></h2><article class="legalP" id="paragraf-11-ledd-1">Tilskudd utbetalt etter denne forskrift skal ikke kryssubsidiere økonomisk aktivitet eller vri eller true med å vri konkurransen eller påvirke samhandelen i EØS-området. Begrepet økonomisk aktivitet skal fortolkes i samsvar med foretaksdefinisjonen etter <a href="lov/1992-11-27-109/eøsl">EØS-avtalens</a> regler om offentlig støtte.</article><article class="legalP" id="paragraf-11-ledd-2">Tilskuddsmottakere som har både økonomisk og ikke-økonomisk aktivitet skal ha adskilte regnskap for disse. Mottakerne må ha interne retningslinjer som sikrer at felleskostnader fordeles på en forholdsmessig måte mellom den økonomiske aktiviteten og den ikke-økonomiske aktiviteten.</article></article><article class="legalArticle" data-lovdata-URL="SF/forskrift/2023-11-15-1848/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Rapporteringsplikter</span></h2><article class="legalP" id="paragraf-12-ledd-1">Alle mottakere av tilskudd skal rapportere faglig på bruk av tilskuddsmidlene i Miljødirektoratets elektroniske søknadssenter innen fristen fastsatt i tilskuddsbrevet ved å beskrive oppnådde resultater opp mot formålet i tilskuddsbrevet.</article><article class="legalP" id="paragraf-12-ledd-2">Tilskuddsmottaker skal i tillegg oversende regnskap for bruken av tilskuddet til Miljødirektoratet innen fristen fastsatt i tilskuddsbrevet. Regnskapet skal i en første del være satt opp i henhold til omsøkt budsjett, og i annen del vise alle transaksjoner knyttet til tilskuddsmidlene. Regnskapet skal underskrives av ansvarlig søker og i tillegg regnskapsfører. Når tilskuddet er 400&#xa0;000 kroner eller høyere skal delregnskapet være revidert av statsautorisert revisor. For institusjoner som benytter kommunerevisjon eller annet offentlig revisjonsorgan skal tilskuddet være revidert av statsautorisert revisor når tilskuddet er over 1 mill. kroner. For tilskuddsmottakere som leverer revidert årsregnskap for sin virksomhet, der bruken av tilskuddsmidlene er synliggjort i eget delregnskap undertegnet av organisasjonens leder, bortfaller krav om annen spesifikk revisjon av tilskuddsmidlene.</article><article class="legalP" id="paragraf-12-ledd-3">Det kan fastsettes nærmere krav om rapportering i tilskuddsbrevet.</article></article><article class="legalArticle" data-lovdata-URL="SF/forskrift/2023-11-15-1848/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Oppfølging og kontroll</span></h2><article class="legalP" id="paragraf-13-ledd-1">Miljødirektoratet kan kontrollere at tilskuddsmottaker oppfyller kravene i forskriften og tilskuddsvedtaket, at opplysningene i søknaden er riktige og at organisasjonen drives i henhold til sine vedtekter.</article><article class="legalP" id="paragraf-13-ledd-2">Miljødirektoratet har rett til å innhente ytterligere opplysninger og dokumentasjon om tiltaket/prosjektet, inkludert å gjennomføre befaring.</article><article class="legalP" id="paragraf-13-ledd-3">Tilskuddsmottaker plikter å samarbeide, blant annet ved å innhente og systematisere informasjon som er nødvendig for kontrollen.</article></article><article class="legalArticle" data-lovdata-URL="SF/forskrift/2023-11-15-1848/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Stans og tilbakebetaling av tilskudd</span></h2><article class="legalP" id="paragraf-14-ledd-1">Er det gitt tilskudd på uriktig eller ufullstendig grunnlag, eller mottakeren ikke anvender tilskuddet i samsvar med kravene i forskriften og tilskuddsvedtaket, kan vedtak om tilskudd omgjøres. Det uriktig utbetalte beløpet kan kreves tilbakebetalt eller trekkes fra på et tilskudd som tildeles senere.</article><article class="legalP" id="paragraf-14-ledd-2">Har en tilskuddsmottaker ved feil fått utbetalt for mye tilskudd, kan det som er for mye utbetalt kreves tilbakebetalt eller trekkes fra på et tilskudd som tildeles senere.</article><article class="legalP" id="paragraf-14-ledd-3">Ved manglende tilbakebetaling vil tilskuddsmottakeren ikke være søknadsberettiget før tilbakebetaling er foretatt.</article></article><article class="legalArticle" data-lovdata-URL="SF/forskrift/2023-11-15-1848/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Ikrafttredelse</span></h2><article class="legalP" id="paragraf-15-ledd-1">Forskriften trer i kraft 1. juli 2024. Samtidig oppheves <a href="forskrift/2014-11-25-1538">forskrift 25. november 2014 nr. 1538 om tilskudd til tiltak i statlig sikrede friluftslivsområder</a>.</article></article></main></body></html>