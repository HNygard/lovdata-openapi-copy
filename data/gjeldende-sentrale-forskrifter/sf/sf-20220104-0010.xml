<!DOCTYPE html><html lang="no"><head><title>Forskrift om kommunal beredskap mot akutt forurensning</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2022-01-04-10</dd><dt class="dokid">DokumentID</dt><dd class="dokid">SF/forskrift/2022-01-04-10</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="subunit">Etat</dt><dd class="subunit"><ul><li>Avdeling for maritim politikk og kystutvikling, Kystverket</li></ul></dd><dt class="dateInForce">I kraft fra</dt><dd class="dateInForce">2022-01-04</dd><dt class="lastChangeInForce">Ikrafttredelse av siste endring</dt><dd class="lastChangeInForce">2025-05-19</dd><dt class="lastChangedBy">Sist endret ved</dt><dd class="lastChangedBy"><a href="forskrift/2025-05-19-824">forskrift/2025-05-19-824</a></dd><dt class="changesToDocuments">Endrer</dt><dd class="changesToDocuments"><ul><li><a href="forskrift/2004-06-01-931">forskrift/2004-06-01-931</a></li></ul></dd><dt class="basedOn">Hjemmel</dt><dd class="basedOn"><ul><li><a href="forskrift/2021-12-22-3807">forskrift/2021-12-22-3807</a></li><li><a href="lov/1981-03-13-6/§44">lov/1981-03-13-6/§44</a></li></ul></dd><dt class="dateOfPublication">Kunngjort</dt><dd class="dateOfPublication">2022-01-04 15:05</dd><dt class="titleShort">Korttittel</dt><dd class="titleShort">Forskrift om kommunal beredskap mot akutt forurensning</dd><dt class="title">Tittel</dt><dd class="title">Forskrift om kommunal beredskap mot akutt forurensning</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Nærings- og fiskeridepartementet 4. januar 2022 med hjemmel i <a href="lov/1981-03-13-6/§44">lov 13. mars 1981 nr. 6 om vern mot forurensninger og om avfall (forurensningsloven) § 44</a>, jf. <a href="forskrift/2021-12-22-3807">delegeringsvedtak 22. desember 2021 nr. 3807</a>. <br /><strong>Endret</strong> ved forskrift <a href="forskrift/2025-05-19-824">19 mai 2025 nr. 824</a>.</dd><dt class="refid">RefID</dt><dd class="refid">forskrift/2022-01-04-10</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om kommunal beredskap mot akutt forurensning</a><ul class="tocSubUl"><li><a href="#paragraf-1">§ 1. Formål</a></li><li><a href="#paragraf-2">§ 2. Virkeområde</a></li><li><a href="#paragraf-3">§ 3. Krav til kommunal beredskap mot akutt forurensning</a></li><li><a href="#paragraf-4">§ 4. Miljørisikoanalyse</a></li><li><a href="#paragraf-5">§ 5. Beredskapsanalyse</a></li><li><a href="#paragraf-6">§ 6. Beredskapsetablering</a></li><li><a href="#paragraf-7">§ 7. Interkommunalt samarbeid mot akutt forurensning</a></li><li><a href="#paragraf-8">§ 8. Beredskapsplan</a></li><li><a href="#paragraf-9">§ 9. Opplæring, beredskapsøvelser og testing</a></li><li><a href="#paragraf-10">§ 10. Samordning av beredskap mot akutt forurensning og øvrige kommunale beredskapsforpliktelser</a></li><li><a href="#paragraf-11">§ 11. Samarbeid med andre beredskapsorganisasjoner</a></li><li><a href="#paragraf-12">§ 12. Tilsyn</a></li><li><a href="#paragraf-13">§ 13. Ikrafttredelse</a></li><li><a href="#kapittel-1">Vedlegg 1: Interkommunale samarbeid om beredskap mot akutt forurensning</a></li></ul></li></ul></dd></dl></header><main class="documentBody" data-lovdata-URL="SF/forskrift/2022-01-04-10" id="dokument"><h1>Forskrift om kommunal beredskap mot akutt forurensning</h1><article class="legalArticle" data-lovdata-URL="SF/forskrift/2022-01-04-10/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Forskriften skal sikre etablering av effektiv og god kommunal beredskap mot mindre tilfeller av akutt forurensning.</article></article><article class="legalArticle" data-lovdata-URL="SF/forskrift/2022-01-04-10/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften gjelder for kommunens plikt til å ha beredskap mot mindre tilfeller av akutt forurensning som kan inntreffe eller medføre skadevirkninger innen kommunen.</article></article><article class="legalArticle" data-lovdata-URL="SF/forskrift/2022-01-04-10/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Krav til kommunal beredskap mot akutt forurensning</span></h2><article class="legalP" id="paragraf-3-ledd-1">Kommunen er ansvarlig for å etablere beredskap for å stanse, fjerne og begrense virkningen av mindre tilfeller av akutt forurensning som ikke er dekket av privat beredskap etter <a href="lov/1981-03-13-6/§40">forurensningsloven § 40</a>. Med mindre tilfeller av akutt forurensning menes blant annet akutt forurensning fra transport på land og sjø, landbruk, nedgravde oljetanker, bensinstasjoner. Kommunen skal identifisere potensialet for mindre tilfeller av akutt forurensning i kommunen i en miljørisikoanalyse i henhold til <a href="forskrift/2022-01-04-10/§4">§ 4</a>.</article><article class="legalP" id="paragraf-3-ledd-2">Kommunens beredskap mot akutt forurensning skal etableres gjennom interkommunalt samarbeid i henhold til <a href="forskrift/2022-01-04-10/§7">§ 7</a>. Den enkelte kommune skal i tillegg etablere en begrenset, lokal beredskap som kan håndtere små hendelser og som sikrer at en førsteinnsats kan igangsettes raskt. Den lokale og den interkommunale beredskapen skal samlet utgjøre kommunens beredskap mot akutt forurensning.</article><article class="legalP" id="paragraf-3-ledd-3">Kystverket kan i enkeltvedtak gi utfyllende krav til kommunens beredskap mot akutt forurensning.</article></article><article class="legalArticle" data-lovdata-URL="SF/forskrift/2022-01-04-10/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Miljørisikoanalyse</span></h2><article class="legalP" id="paragraf-4-ledd-1">Kommunen skal kartlegge aktuelle kilder til mindre tilfeller av akutt forurensning og ha en detaljert, prioritert og kartfestet oversikt over miljøverdier og sårbare naturområder i kommunen. Kommunen skal analysere miljørisikoen forbundet med mindre tilfeller av akutt forurensning forårsaket av blant annet kjemikalier, herunder petroleumsprodukter og andre oljeprodukter, og farlig avfall.</article><article class="legalP" id="paragraf-4-ledd-2">Miljørisikoanalysen skal ta utgangspunkt i hendelser som kan føre til mindre tilfeller av akutt forurensning og som kan inntreffe eller medføre skadevirkninger i kommunen. Miljørisiko for de identifiserte hendelsene skal analyseres. Ut fra analysen skal det velges representative scenarioer som skal være dimensjonerende for beredskapen. Scenarioene skal være konkrete og blant annet beskrive mulig omfang av forurensningen og varighet av aktuelle hendelser.</article><article class="legalP" id="paragraf-4-ledd-3">Miljørisikoanalysen skal oppdateres ved endringer i dimensjonerende scenarioer og miljøsårbarhet samt andre endringer som kan påvirke miljørisikoen. Miljørisikoanalysen skal uansett gjennomgås minst hvert fjerde år og om nødvendig oppdateres.</article></article><article class="legalArticle" data-lovdata-URL="SF/forskrift/2022-01-04-10/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Beredskapsanalyse</span></h2><article class="legalP" id="paragraf-5-ledd-1">Kommunen skal på grunnlag av miljørisikoanalysen og de dimensjonerende scenarioene utarbeide en beredskapsanalyse.</article><article class="legalP" id="paragraf-5-ledd-2">Beredskapsanalysen skal fastsette rammene for kommunens beredskap mot mindre tilfeller av akutt forurensning ved at det for hvert av de dimensjonerende scenarioene som et minimum bestemmes og begrunnes:<ol class="defaultList" type="a"><li data-name="a." value="1"><article class="listArticle" id="paragraf-5-ledd-2-punkt-1"><article class="legalP" id="paragraf-5-ledd-2-punkt-1-ledd-1">organisering av beredskapen,</article></article></li><li data-name="b." value="2"><article class="listArticle" id="paragraf-5-ledd-2-punkt-2"><article class="legalP" id="paragraf-5-ledd-2-punkt-2-ledd-1">nødvendig beredskapsutstyr,</article></article></li><li data-name="c." value="3"><article class="listArticle" id="paragraf-5-ledd-2-punkt-3"><article class="legalP" id="paragraf-5-ledd-2-punkt-3-ledd-1">nødvendig mannskap og</article></article></li><li data-name="d." value="4"><article class="listArticle" id="paragraf-5-ledd-2-punkt-4"><article class="legalP" id="paragraf-5-ledd-2-punkt-4-ledd-1">responstid.</article></article></li></ol></article><article class="legalP" id="paragraf-5-ledd-3">Beredskapsanalysen skal oppdateres ved endret miljørisiko, endret sammensetning av personell og materiell, ny kunnskap om teknologi og miljøsårbarhet samt andre endringer som kan påvirke beredskapen. Beredskapsanalysen skal uansett gjennomgås minst hvert fjerde år og om nødvendig oppdateres.</article></article><article class="legalArticle" data-lovdata-URL="SF/forskrift/2022-01-04-10/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Beredskapsetablering</span></h2><article class="legalP" id="paragraf-6-ledd-1">Den kommunale beredskapen mot akutt forurensning som er beskrevet i <a href="forskrift/2022-01-04-10/§3">§ 3</a> skal etableres på grunnlag av miljørisikoanalysen, beredskapsanalysen og de dimensjonerende scenarioene, jf. <a href="forskrift/2022-01-04-10/§4">§ 4</a> og <a href="forskrift/2022-01-04-10/§5">§ 5</a>, og skal beskrives i en beredskapsplan i henhold til <a href="forskrift/2022-01-04-10/§8">§ 8</a>.</article><article class="legalP" id="paragraf-6-ledd-2">Kommunens beredskap skal bemannes med tilstrekkelig personell med relevant kompetanse og praktisk erfaring for å kunne gjøre innsats mot de dimensjonerende scenarioene, jf. <a href="forskrift/2022-01-04-10/§4">§ 4</a>. Kommunens beredskap mot akutt forurensning etablert gjennom interkommunalt samarbeid i henhold til <a href="forskrift/2022-01-04-10/§7">§ 7</a> skal være basert på et enhetlig ledelsessystem.</article></article><article class="legalArticle" data-lovdata-URL="SF/forskrift/2022-01-04-10/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Interkommunalt samarbeid mot akutt forurensning</span></h2><article class="legalP" id="paragraf-7-ledd-1">Kommunen skal delta i interkommunalt samarbeid om beredskap mot akutt forurensning som angitt i vedlegg 1. Hovedformålet med det interkommunale samarbeidet skal være å ivareta deltakerkommunenes plikt til å ha beredskap mot mindre tilfeller av akutt forurensing i henhold til <a href="lov/1981-03-13-6/§43">forurensingsloven § 43</a>. Den enkelte deltakerkommunen har ansvar for den delen av samarbeidets samlede forpliktelser som svarer til kommunens andel.</article><article class="legalP" id="paragraf-7-ledd-2">Det interkommunale samarbeidet skal ha ansvar for å planlegge, etablere, drive og vedlikeholde den interkommunale beredskapen mot akutt forurensning på vegne av de deltakende kommunene. Det interkommunale samarbeidet skal sette deltakerkommunene i stand til å ivareta sin aksjonsplikt etter <a href="lov/1981-03-13-6/§46">forurensningslovens § 46</a> og sin bistandsplikt etter <a href="lov/1981-03-13-6/§47">§ 47</a>.</article><article class="legalP" id="paragraf-7-ledd-3">Det interkommunale samarbeidet skal opprettes i henhold til <a href="lov/2018-06-22-83/kap19">kommuneloven kapittel 19</a> eller <a href="lov/1999-01-29-6">lov om interkommunale selskaper</a>. Dersom det interkommunale samarbeidet ikke etableres som et eget rettssubjekt, skal det pekes ut en kommune som skal ha operativt og administrativt ansvar for det interkommunale samarbeidet for en periode på minst fem år av gangen.</article><article class="legalP" id="paragraf-7-ledd-4">Kystverket kan i enkeltvedtak gi nærmere krav til den interkommunale beredskapen mot akutt forurensning. Kystverket behandler søknader om endring i regiontilhørighet og regionnavn og kan gjøre endringer i regioninndelingen i vedlegg 1.</article></article><article class="legalArticle" data-lovdata-URL="SF/forskrift/2022-01-04-10/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Beredskapsplan</span></h2><article class="legalP" id="paragraf-8-ledd-1">For det interkommunale samarbeidet om beredskap mot akutt forurensning skal det utarbeides en beredskapsplan som beskriver den etablerte beredskapen, jf. <a href="forskrift/2022-01-04-10/§6">§ 6</a>. Beredskapsplanen skal omfatte både den interkommunale beredskapen og deltakerkommunenes lokale beredskap, jf. <a href="forskrift/2022-01-04-10/§3">§ 3</a> andre ledd.</article><article class="legalP" id="paragraf-8-ledd-2">Beredskapsplanen skal minst beskrive den etablerte beredskapens organisering, bemanning, innsatsutstyr og personlig utstyr. Beredskapsplanen skal angi innsatsplaner for de dimensjonerende scenarioene.</article><article class="legalP" id="paragraf-8-ledd-3">Kommunestyret i deltakerkommunene skal godkjenne beredskapsplanen.</article><article class="legalP" id="paragraf-8-ledd-4">Beredskapsplanen skal oppdateres når endringer i miljørisikoanalyse eller beredskapsanalyse gjør dette nødvendig og ved andre endringer av betydning for beredskapen. Beredskapsplanen skal uansett gjennomgås minst hvert fjerde år og om nødvendig oppdateres.</article></article><article class="legalArticle" data-lovdata-URL="SF/forskrift/2022-01-04-10/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Opplæring, beredskapsøvelser og testing</span></h2><article class="legalP" id="paragraf-9-ledd-1">Det interkommunale samarbeidet om beredskap mot akutt forurensning skal til enhver tid ha oversikt over personell som innehar beredskapsfunksjoner, jf. <a href="forskrift/2022-01-04-10/§6">§ 6</a> andre ledd. Det skal utarbeides en årlig plan for gjennomføring av opplæring av personellet.</article><article class="legalP" id="paragraf-9-ledd-2">Det interkommunale samarbeidet om beredskap mot akutt forurensning skal utarbeide en årlig plan for beredskapsøvelser. Øvelsene skal gi aktuelt personell nødvendig trening til å fylle sin oppgave og slik at de kan bli kjent med og trenet i bruk av beredskapsutstyret. Øvelsene skal varieres i type og omfang slik at alle de dimensjonerende scenarioene blir øvet over tid. Øvelsene skal dokumenteres der det legges spesielt vekt på evaluering av erfaringer som er høstet og hvilke endringer i beredskapen som er nødvendig.</article><article class="legalP" id="paragraf-9-ledd-3">Minst en gang hvert annet år skal beredskapen testes for å kontrollere at beredskapsplanen er egnet for formålet og at beredskapen er operativ og fungerer i henhold til beredskapsplanen.</article></article><article class="legalArticle" data-lovdata-URL="SF/forskrift/2022-01-04-10/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Samordning av beredskap mot akutt forurensning og øvrige kommunale beredskapsforpliktelser</span></h2><article class="legalP" id="paragraf-10-ledd-1">Kommunens beredskap mot mindre tilfeller av akutt forurensning er en del av kommunens totale beredskapsplikt og skal samordnes med kommunens øvrige beredskapsforpliktelser i henhold til <a href="lov/2010-06-25-45">sivilbeskyttelsesloven</a> og <a href="forskrift/2011-08-22-894">forskrift om kommunal beredskapsplikt</a>.</article><article class="legalP" id="paragraf-10-ledd-2">Den interkommunale beredskapen mot akutt forurensning skal samordnes med nærliggende interkommunale samarbeidsorgan for beredskap mot akutt forurensning. Som en del av den samlede nasjonale beredskapen mot akutt forurensning, skal den interkommunale beredskapen også samordnes med statens beredskap mot akutt forurensning.</article><article class="legalP" id="paragraf-10-ledd-3">For å sikre nødvendig samordning som nevnt i andre ledd i forbindelse med utarbeidelse av ny beredskapsplan eller ved vesentlige endringer av eksisterende beredskapsplan, skal Kystverket gis anledning til å uttale seg innen en nærmere angitt frist før ny eller endret beredskapsplan godkjennes av kommunestyret, jf. <a href="forskrift/2022-01-04-10/§8">§ 8</a>.</article></article><article class="legalArticle" data-lovdata-URL="SF/forskrift/2022-01-04-10/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Samarbeid med andre beredskapsorganisasjoner</span></h2><article class="legalP" id="paragraf-11-ledd-1">Ved etablering av beredskapssamarbeid mellom kommunen eller et interkommunalt utvalg og statlige eller private beredskapsaktører, skal det sikres at dette ikke svekker kommunens beredskap etablert etter <a href="lov/1981-03-13-6/§43">forurensningsloven § 43</a> og kravene i forskriften.</article></article><article class="legalArticle" data-lovdata-URL="SF/forskrift/2022-01-04-10/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Tilsyn</span></h2><article class="legalP" id="paragraf-12-ledd-1">Statsforvalteren fører tilsyn med den kommunale beredskapen mot akutt forurensning i medhold av <a href="lov/1981-03-13-6/§48a">forurensningsloven § 48a</a>.</article></article><article class="legalArticle" data-lovdata-URL="SF/forskrift/2022-01-04-10/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttredelse</span></h2><article class="legalP" id="paragraf-13-ledd-1">Forskriften trer i kraft 4. januar 2022. Samtidig oppheves kapittel 18A om kommunal beredskap mot akutt forurensning i <a href="forskrift/2004-06-01-931">forskrift 1. juni 2004 nr. 931 om begrensning av forurensning (forurensningsforskriften)</a>.</article></article><section class="section" data-name="vedlegg1" id="kapittel-1" data-lovdata-URL="SF/forskrift/2022-01-04-10/KAPITTEL_1"><h2>Vedlegg 1: Interkommunale samarbeid om beredskap mot akutt forurensning</h2><article class="defaultP"><table><thead><tr><th data-text-align="left" data-vertical-align="top"><i>Regionnummer</i></th><th data-text-align="left" data-vertical-align="top"><i>Regionnavn</i></th><th data-text-align="left" data-vertical-align="top"><i>Deltagende kommuner</i></th></tr></thead><tbody><tr><td data-text-align="left" data-vertical-align="top">1</td><td data-text-align="left" data-vertical-align="top">Østfold</td><td data-text-align="left" data-vertical-align="top">Aremark, Fredrikstad, Halden, Hvaler, Indre Østfold, Marker, Moss, Rakkestad, Råde, Sarpsborg, Skiptvet og Våler</td></tr><tr><td data-text-align="left" data-vertical-align="top">2</td><td data-text-align="left" data-vertical-align="top">Romerike</td><td data-text-align="left" data-vertical-align="top">Aurskog-Høland, Eidskog, Eidsvoll, Gjerdrum, Grue, Hurdal, Kongsvinger, Lillestrøm, Lørenskog, Nannestad, Nes, Nittedal, Nord-Odal, Rælingen, Sør-Odal og Ullensaker</td></tr><tr><td data-text-align="left" data-vertical-align="top">3</td><td data-text-align="left" data-vertical-align="top">Indre Oslofjord</td><td data-text-align="left" data-vertical-align="top">Asker, Bærum, Enebakk, Frogn, Nesodden, Nordre Follo, Oslo, Vestby og Ås</td></tr><tr><td data-text-align="left" data-vertical-align="top">4</td><td data-text-align="left" data-vertical-align="top">Buskerud</td><td data-text-align="left" data-vertical-align="top">Drammen, Flesberg, Flå, Gol, Hemsedal, Hol, Hole, Jevnaker, Kongsberg, Krødsherad, Lier, Modum, Nesbyen, Nore og Uvdal, Ringerike, Rollag, Sigdal, Øvre Eiker og Ål</td></tr><tr><td data-text-align="left" data-vertical-align="top">5</td><td data-text-align="left" data-vertical-align="top">Hedmark</td><td data-text-align="left" data-vertical-align="top">Alvdal, Elverum, Engerdal, Folldal, Hamar, Løten, Rendalen, Ringsaker, Stange, Stor-Elvdal, Tolga, Trysil, Tynset, Våler, Åmot og Åsnes</td></tr><tr><td data-text-align="left" data-vertical-align="top">6</td><td data-text-align="left" data-vertical-align="top">Oppland</td><td data-text-align="left" data-vertical-align="top">Dovre, Etnedal, Gausdal, Gjøvik, Gran, Lesja, Lillehammer, Lom, Lunner, Nord-Aurdal, Nord-Fron, Nordre Land, Ringebu, Sel, Skjåk, Søndre Land, Sør-Aurdal, Sør-Fron, Vang, Vestre Slidre, Vestre Toten, Vågå, Østre Toten, Øyer og Øystre Slidre</td></tr><tr><td data-text-align="left" data-vertical-align="top">7</td><td data-text-align="left" data-vertical-align="top">Vestfold</td><td data-text-align="left" data-vertical-align="top">Færder, Holmestrand, Horten, Larvik, Sandefjord og Tønsberg</td></tr><tr><td data-text-align="left" data-vertical-align="top">8</td><td data-text-align="left" data-vertical-align="top">Telemark</td><td data-text-align="left" data-vertical-align="top">Bamble, Drangedal, Fyresdal, Hjartdal, Kragerø, Kviteseid, Midt-Telemark, Nissedal, Nome, Notodden, Porsgrunn, Seljord, Siljan, Skien, Tinn, Tokke og Vinje</td></tr><tr><td data-text-align="left" data-vertical-align="top">9</td><td data-text-align="left" data-vertical-align="top">Aust-Agder</td><td data-text-align="left" data-vertical-align="top">Arendal, Froland, Gjerstad, Grimstad, Risør, Tvedestrand, Vegårshei og Åmli</td></tr><tr><td data-text-align="left" data-vertical-align="top">10</td><td data-text-align="left" data-vertical-align="top">Midt-Agder</td><td data-text-align="left" data-vertical-align="top">Birkenes, Bygland, Bykle, Evje og Hornnes, Iveland, Kristiansand, Lillesand, Valle og Vennesla</td></tr><tr><td data-text-align="left" data-vertical-align="top">11</td><td data-text-align="left" data-vertical-align="top">Vestre Agder</td><td data-text-align="left" data-vertical-align="top">Farsund, Flekkefjord, Hægebostad, Kvinesdal, Lindesnes, Lyngdal, Sirdal og Åseral</td></tr><tr><td data-text-align="left" data-vertical-align="top">12</td><td data-text-align="left" data-vertical-align="top">Sør-Rogaland</td><td data-text-align="left" data-vertical-align="top">Bjerkreim, Eigersund, Gjesdal, Hjelmeland, Hå, Klepp, Kvitsøy, Lund, Randaberg, Sandnes, Sokndal, Sola, Stavanger, Strand og Time</td></tr><tr><td data-text-align="left" data-vertical-align="top">13</td><td data-text-align="left" data-vertical-align="top">Haugesund</td><td data-text-align="left" data-vertical-align="top">Bokn, Bømlo, Etne, Fitjar, Haugesund, Karmøy, Kvinnherad, Sauda, Stord, Suldal, Sveio, Tysnes, Tysvær, Utsira, Ullensvang og Vindafjord</td></tr><tr><td data-text-align="left" data-vertical-align="top">14</td><td data-text-align="left" data-vertical-align="top">Bergen</td><td data-text-align="left" data-vertical-align="top">Alver, Askøy, Austevoll, Austrheim, Bergen, Bjørnafjorden, Eidfjord, Fedje, Gulen, Hyllestad, Kvam, Masfjorden, Modalen, Osterøy, Samnanger, Solund, Ulvik, Vaksdal, Voss og Øygarden</td></tr><tr><td data-text-align="left" data-vertical-align="top">15</td><td data-text-align="left" data-vertical-align="top">Sogn og Sunnfjord</td><td data-text-align="left" data-vertical-align="top">Askvoll, Aurland, Fjaler, Høyanger, Kinn, Luster, Lærdal, Sogndal, Sunnfjord, Vik og Årdal</td></tr><tr><td data-text-align="left" data-vertical-align="top">16</td><td data-text-align="left" data-vertical-align="top">Nordfjord</td><td data-text-align="left" data-vertical-align="top">Bremanger, Gloppen, Kinn, Stad og Stryn</td></tr><tr><td data-text-align="left" data-vertical-align="top">17</td><td data-text-align="left" data-vertical-align="top">Sunnmøre</td><td data-text-align="left" data-vertical-align="top">Fjord, Giske, Haram, Hareid, Herøy, Sande, Stranda, Sula, Sykkylven, Ulstein, Vanylven, Volda, Ørsta og Ålesund</td></tr><tr><td data-text-align="left" data-vertical-align="top">18</td><td data-text-align="left" data-vertical-align="top">Romsdal</td><td data-text-align="left" data-vertical-align="top">Aukra, Hustadvika, Molde, Rauma og Vestnes</td></tr><tr><td data-text-align="left" data-vertical-align="top">19</td><td data-text-align="left" data-vertical-align="top">Nordmøre</td><td data-text-align="left" data-vertical-align="top">Aure, Averøy, Gjemnes, Kristiansund, Smøla, Sunndal, Surnadal og Tingvoll</td></tr><tr><td data-text-align="left" data-vertical-align="top">20</td><td data-text-align="left" data-vertical-align="top">Midt-Norge</td><td data-text-align="left" data-vertical-align="top">Frosta, Frøya, Heim, Hitra, Holtålen, Indre Fosen, Malvik, Melhus, Meråker, Midtre Gauldal, Oppdal, Orkland, Os, Osen, Rennebu, Rindal, Røros / Rossen tjïelte, Selbu, Skaun, Stjørdal, Trondheim / Tråanten tjïelte, Tydal, Ørland og Åfjord</td></tr><tr><td data-text-align="left" data-vertical-align="top">21</td><td data-text-align="left" data-vertical-align="top">Innherred</td><td data-text-align="left" data-vertical-align="top">Inderøy, Levanger / Levangken tjïelte, Snåsa / Snåasen tjïelte, Steinkjer / Stïentjen tjïelte og Verdal</td></tr><tr><td data-text-align="left" data-vertical-align="top">22</td><td data-text-align="left" data-vertical-align="top">Namdal</td><td data-text-align="left" data-vertical-align="top">Flatanger, Grong, Høylandet, Leka, Lierne, Namsos / Nåavmesjenjaelmien tjïelte, Namsskogan, Nærøysund, Overhalla og Røyrvik / Raarvihken tjïelte</td></tr><tr><td data-text-align="left" data-vertical-align="top">23</td><td data-text-align="left" data-vertical-align="top">Sør-Helgeland</td><td data-text-align="left" data-vertical-align="top">Alstahaug, Bindal, Brønnøy, Dønna, Grane, Hattfjelldal / Aarborten tjïelte, Herøy, Leirfjord, Sømna, Vefsn, Vega og Vevelstad</td></tr><tr><td data-text-align="left" data-vertical-align="top">24</td><td data-text-align="left" data-vertical-align="top">Nord-Helgeland</td><td data-text-align="left" data-vertical-align="top">Hemnes, Lurøy, Nesna, Rana / Raanen tjïelte og Træna</td></tr><tr><td data-text-align="left" data-vertical-align="top">25</td><td data-text-align="left" data-vertical-align="top">Salten</td><td data-text-align="left" data-vertical-align="top">Beiarn / Bájddára suohkan, Bodø, Fauske / Fuosko suohkan, Gildeskål, Meløy, Rødøy, Røst, Saltdal, Steigen, Sørfold / Fuoldá suohkan og Værøy</td></tr><tr><td data-text-align="left" data-vertical-align="top">26</td><td data-text-align="left" data-vertical-align="top">Ofoten</td><td data-text-align="left" data-vertical-align="top">Evenes / Evenášši suohkan, Hamarøy / Hábmera suohkan, Lødingen og Narvik</td></tr><tr><td data-text-align="left" data-vertical-align="top">27</td><td data-text-align="left" data-vertical-align="top">Lofoten og Vesterålen</td><td data-text-align="left" data-vertical-align="top">Andøy, Bø, Flakstad, Hadsel, Moskenes, Sortland / Suorttá suohkan, Vestvågøy, Vågan og Øksnes</td></tr><tr><td data-text-align="left" data-vertical-align="top">28</td><td data-text-align="left" data-vertical-align="top">Sør-Troms</td><td data-text-align="left" data-vertical-align="top">Bardu, Gratangen / Rivttága suohkan, Harstad / Hársttáid suohkan, Ibestad, Kvæfjord, Lavangen / Loabága suohkan, Salangen og Tjeldsund / Dielddanuori suohkan</td></tr><tr><td data-text-align="left" data-vertical-align="top">29</td><td data-text-align="left" data-vertical-align="top">Midt- og Nord-Troms</td><td data-text-align="left" data-vertical-align="top">Balsfjord, Dyrøy, Karlsøy, Kvænangen, Kåfjord / Gáivuona suohkan, Lyngen / Ivgu suohkan, Målselv, Nordreisa / Ráissa suohkan, Senja, Skjervøy, Storfjord / Omasvuona suohkan, Sørreisa og Tromsø / Romssa suohkan</td></tr><tr><td data-text-align="left" data-vertical-align="top">30</td><td data-text-align="left" data-vertical-align="top">Vest-Finnmark</td><td data-text-align="left" data-vertical-align="top">Alta / Álttá suohkan, Hammerfest / Hámmerfeastta suohkan, Hasvik, Kautokeino / Guovdageainnu suohkan, Loppa og Måsøy</td></tr><tr><td data-text-align="left" data-vertical-align="top">31</td><td data-text-align="left" data-vertical-align="top">Midt-Finnmark</td><td data-text-align="left" data-vertical-align="top">Gamvik, Karasjok / Kárášjoga gielda, Lebesby, Nordkapp og Porsanger / Porsáŋggu gielda</td></tr><tr><td data-text-align="left" data-vertical-align="top">32</td><td data-text-align="left" data-vertical-align="top">Øst-Finnmark</td><td data-text-align="left" data-vertical-align="top">Berlevåg, Båtsfjord, Nesseby / Unjárgga gielda, Sør-Varanger, Tana / Deanu gielda, Vadsø og Vardø</td></tr></tbody></table></article><article class="changesToParent">Endret ved forskrift <a href="forskrift/2025-05-19-824">19 mai 2025 nr. 824</a>.</article></section></main></body></html>