<!DOCTYPE html><html lang="no"><head><title>Forskrift om behandling av avkjørslesaker for riksveg</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-1982-02-26-3791</dd><dt class="dokid">DokumentID</dt><dd class="dokid">SF/forskrift/1982-02-26-3791</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="subunit">Etat</dt><dd class="subunit"><ul><li>Vegdirektoratet, Veg-, by- og trafikksikkerhetsavd.</li></ul></dd><dt class="lastChangeInForce">Ikrafttredelse av siste endring</dt><dd class="lastChangeInForce">2021-06-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2020-12-10-3344">forskrift/2020-12-10-3344</a> fra 2021-06-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1963-06-21-23/§40">lov/1963-06-21-23/§40</a></li><li><a href="lov/1963-06-21-23/§41">lov/1963-06-21-23/§41</a></li><li><a href="lov/1963-06-21-23/§62">lov/1963-06-21-23/§62</a></li></ul></dd><dt class="titleShort">Korttittel</dt><dd class="titleShort">Forskrift om behandling av avkjørslesaker for riksveg</dd><dt class="title">Tittel</dt><dd class="title">Forskrift om behandling av avkjørslesaker for riksveg</dd><dt class="miscInformation">Annet om dokumentet</dt><dd class="miscInformation">Fastsett av Samferdselsdepartementet 26. februar 1982. <br /> <strong>Tilføyd heimel:</strong> <a href="lov/1963-06-21-23">Lov 21. juni 1963 nr. 23</a> om vegar (veglova) <a href="lov/1963-06-21-23/§40">§ 40</a>, <a href="lov/1963-06-21-23/§41">§ 41</a> og <a href="lov/1963-06-21-23/§62">§ 62</a> første ledd. <br /><strong>Endra</strong> ved <a href="forskrift/2003-02-20-193">forskrifter 20 feb 2003 nr. 193</a>, <a href="forskrift/2019-12-20-1914">20 des 2019 nr. 1914</a> (i kraft 1 jan 2020, bl.a. tittel), <a href="forskrift/2020-12-10-3344">10 des 2020 nr. 3344</a> (i kraft 1 juni 2021).</dd><dt class="refid">RefID</dt><dd class="refid">forskrift/1982-02-26-3791</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om behandling av avkjørslesaker for riksveg</a><ul class="tocSubUl"><li><a href="#kapittel-1">Innleiing.</a></li><li><a href="#kapittel-2">1. Generelt om siktemål og interesseavveging.</a></li><li><a href="#kapittel-3">2. Omsynet til vegen og ferdsla.</a><ul class="tocSubUl"><li><a href="#kapittel-3-kapittel-1">2.1 Omsynet til trafikktryggleiken.</a></li><li><a href="#kapittel-3-kapittel-2">2.2 Omsynet til vegen sin transportfunksjon.</a></li></ul></li><li><a href="#kapittel-4">3. Forholdet til planlegging/arealbruk – busettings- og næringsgrunnlag.</a><ul class="tocSubUl"><li><a href="#kapittel-4-kapittel-1">3.1 Omsyn til planar og arealutnytting.</a></li><li><a href="#kapittel-4-kapittel-2">3.2 Distriktsomsyn.</a></li><li><a href="#kapittel-4-kapittel-3">3.3 Særlege omsyn til stadbundne næringar (landbruk).</a></li></ul></li><li><a href="#kapittel-5">4. Andre retningsliner for vurdering av avkjørslesaker.</a><ul class="tocSubUl"><li><a href="#kapittel-5-kapittel-1">4.1 Strekningsinndeling av vegnettet som grunnlag for vurdering av avkjørsler.</a></li><li><a href="#kapittel-5-kapittel-2">4.2 Forholdet mellom enkeltsaksbehandling og planlegging.</a></li><li><a href="#kapittel-5-kapittel-3">4.3. Vurdering av alternative løysingar.</a></li><li><a href="#kapittel-5-kapittel-4">4.4 Tekniske krav til utforming av avkjørsler.</a></li><li><a href="#kapittel-5-kapittel-5">4.5 Ulike avkjørsletyper.</a></li></ul></li><li><a href="#kapittel-6">5. Andre retningsliner.</a></li></ul></li></ul></dd></dl></header><main class="documentBody" data-lovdata-URL="SF/forskrift/1982-02-26-3791" id="dokument"><h1>Forskrift om behandling av avkjørslesaker for riksveg</h1><section class="section" id="kapittel-1" data-lovdata-URL="SF/forskrift/1982-02-26-3791/KAPITTEL_1"><h2>Innleiing.</h2><article class="legalP" id="kapittel-1-ledd-1">Avkjørsle til offentleg veg kan i samsvar med <a href="lov/1963-06-21-23/§40">veglova § 40</a>, ikkje byggjast utan løyve eller nyttast utan løyve eller annan særskilt heimel. Avkjørsle er her brukt som samleomgrep og omfattar all tilkomst mellom offentleg veg og tilstøytande eigedom, herunder gangtilkomst.</article><article class="legalP" id="kapittel-1-ledd-2">Avkjørsle kan fastleggjast og regulerast i plan etter plan- og bygningslova.</article><article class="legalP" id="kapittel-1-ledd-3">Det vil kunne melde seg behov for, eller ønskje om nye avkjørsler sjølv om det ligg føre reguleringsplan der det er teke sikte på å dekkje avkjørsleforholda. I slike tilfelle skal saka takast opp til realitetsvurdering. Søknad kan ikkje avvisast med tilvising til at han gjeld avkjørsle som ikkje er i samsvar med planen.</article><article class="legalP" id="kapittel-1-ledd-4">Retningslinene nedanfor skal nyttast ved behandling av enkeltsaker som gjeld avkjørsle til riksveg. Avgjerdsmakta i desse sakene ligg til Statens vegvesen eller kommunen som ved delegering etter <a href="lov/1963-06-21-23/§9">veglova § 9</a> første ledd eventuelt vil få denne styremakta. Klageinstans i avkjørslesaker for riksvegar er statsforvaltaren, jf. <a href="lov/1963-06-21-23/§11">veglova § 11</a> tredje ledd.</article><article class="legalP" id="kapittel-1-ledd-5">Retningslinene gjeld både for behandling av førsteinstansen og klageinstansen. I tillegg til retningslinene gjeld forvaltningsrettslege føresegner som følgjer av forvaltningslova mv., jf. <a href="lov/1963-06-21-23/§11">veglova § 11</a>.</article><article class="changesToParent">Endra ved <a href="forskrift/2003-02-20-193">forskrifter 20 feb 2003 nr. 193</a>, <a href="forskrift/2019-12-20-1914">20 des 2019 nr. 1914</a> (i kraft 1 jan 2020), <a href="forskrift/2020-12-10-3344">10 des 2020 nr. 3344</a> (i kraft 1 juni 2021).</article></section><section class="section" data-name="kap1" id="kapittel-2" data-lovdata-URL="SF/forskrift/1982-02-26-3791/KAPITTEL_2"><h2>1. Generelt om siktemål og interesseavveging.</h2><article class="legalP" id="kapittel-2-ledd-1">Behovet for avkjørsler til offentleg veg har samanheng med arealutnyttinga langs vegen. Ved behandling av avkjørslesaker skal målet vere å sikre eit tilkomstmønster til vegen som kan aksepterast ut frå omsynet til vegen og ferdsla på denne, jfr. pkt. 2 i retningslinene her. Samtidig skal det takast omsyn til interesser og ønske som er knytte til utnytting av områda langs vegen, jfr. pkt. 3 i retningslinene her. Medan omsynet til vegen og ferdsla såleis vil kunne tale mot å gi avkjørsleløyve, kan andre overordna samfunnsmål og private interesser tale for at løyve bør gjevast.</article><article class="legalP" id="kapittel-2-ledd-2">Dersom eit avkjørsleløyve ikkje vil kome i strid med omsyn som gjeld vegen og ferdsla, herunder først og fremst trafikktryggleik og vegen sin transportfunksjon, skal løyve gjevast. Løyve til avkjørsle kan ikkje nektast på anna grunnlag enn det som har å gjere med desse omsyna.</article><article class="legalP" id="kapittel-2-ledd-3">Er det ut frå omsynet til vegen og ferdsla uakseptabelt å gi løyve til avkjørsle, skal søknaden avslåast. Mellom desse ja- og nei-tilfelle som markerer ytterpunkta på vurderingsskalaen, ligg dei vanskelege sakene der utfallet vil vere avhengig av ei vurdering der omsynet til vegen og ferdsla blir vege opp mot det som talar for å imøtekome søknaden.</article><article class="legalP" id="kapittel-2-ledd-4">Denne avveginga skal, innanfor dei rammene som følgjer av retningslinene her, gjerast på bakgrunn av den konkrete situasjonen i kvart tilfelle, likevel slik at enkeltsøknader ikkje blir sett isolert. Avgjerda skal skje etter ei heilskapsvurdering der vegstrekning og område blir sett i samanheng.</article><article class="legalP" id="kapittel-2-ledd-5">Om utfallet av behandlinga blir at ein avkjørslesøknad ikkje kan imøtekomast i den forma han ligg føre, skal alternative løysingar vurderast, jfr. pkt. 4.3 i retningslinene.</article></section><section class="section" data-name="kap2" id="kapittel-3" data-lovdata-URL="SF/forskrift/1982-02-26-3791/KAPITTEL_3"><h2>2. Omsynet til vegen og ferdsla.</h2><article class="legalP" id="kapittel-3-ledd-1">Ved vurdering av avkjørslesaker skal det leggjast stor vekt på trafikktryggleiken. Andre viktige omsyn kan vere vegen sin transportfunksjon og det som har å gjere med vedlikehald av vegen. Både av omsyn til trafikktryggleiken og den transportfunksjon vegen skal ha, er det ved planlegging og utbygging i nokon mon lagt til grunn føresetnader om vegtype, til dømes avkjørslefri eller avkjørsleregulert veg. Slike føresetnader skal leggjast til grunn ved behandling av avkjørslesaker.</article><section class="section" data-name="kap2.1" id="kapittel-3-kapittel-1" data-lovdata-URL="SF/forskrift/1982-02-26-3791/KAPITTEL_3-1"><h3>2.1 Omsynet til trafikktryggleiken.</h3><article class="legalP" id="kapittel-3-kapittel-1-ledd-1">Avkjørslesituasjonen har klar innverknad på trafikkmønsteret og aktivitetsnivået langs vegen, både i form av ferdsle inn og ut av avkjørsler og den lokaltrafikken som følgjer med (bilar, jordbruksreiskap, syklistar og fotgjengarar). Dette har igjen innverknad på risikoen for ulykker.</article><article class="legalP" id="kapittel-3-kapittel-1-ledd-2">Ein sterkt trafikkert veg med mange avkjørsler inneber stor risiko for ulykker. Særleg farleg er det når fotgjengarane, og då mest typisk skolebarn, må bruke same vegen som den motoriserte ferdsla.</article><article class="legalP" id="kapittel-3-kapittel-1-ledd-3">Det vil såleis vere eit anna grunnlag for å vurdere ei avkjørslesak ved ein sterkt trafikkert gjennomgangsveg enn ved ein veg med mindre og lokalprega trafikk. Konflikten mellom omsynet til trafikktryggleiken og søkjaren sine interesser vil vere mindre i det siste tilfellet, og vil gi grunnlag for ei meir liberal haldning. På vegar med stor trafikk, særleg gjennomgangstrafikk og stor fart, må ein av omsyn til trafikktryggleiken vurdere avkjørslesøknadene vesentleg strengare.</article><article class="legalP" id="kapittel-3-kapittel-1-ledd-4">Ved vurderinga skal det takast omsyn til endringar som kan ventast. Kan ein rekna med at det innanfor eit akseptabelt rimeleg tidsrom blir sett i verk tryggingstiltak, til dømes bygging av gang- og sykkelveg, eller at noverande veg blir avlasta av omkjøringsveg, kan det vere grunnlag for ei meir liberal haldning enn forholda i dag skulle tilseie. Tiltak eller planar som inneber at vegen i framtida kan få auka trafikk og spele ei større rolle transportmessig, vil kunne føre til at avkjørslesaker må behandlast meir restriktivt.</article><article class="legalP" id="kapittel-3-kapittel-1-ledd-5">Det er fastsett krav til sikt m.v. i avkjørsler, jfr. pkt. 4.4 i retningslinene her. Bakgrunnen for dette regelverket som skal leggjast til grunn ved behandling av avkjørslesaker, er mellom anna trafikktryggleiken. Avkjørsleløyve skal ikkje gjevast dersom desse krava ikkje kan tilfredsstillast.</article><article class="legalP" id="kapittel-3-kapittel-1-ledd-6">Dersom fleire avkjørsler vil innebere at det oppstår behov for omkjøringsveg eller tryggingstiltak som gang-/ sykkelveg eller fartsregulering, skal dette takast omsyn til ved behandling av avkjørslesaker. Meiner ein at slike behov er heilt klare, skal avkjørsleløyve ikkje gjevast dersom det ikkje samstundes er sikkert at dei nødvendige tiltaka blir gjennomførte.</article></section><section class="section" data-name="kap2.2" id="kapittel-3-kapittel-2" data-lovdata-URL="SF/forskrift/1982-02-26-3791/KAPITTEL_3-2"><h3>2.2 Omsynet til vegen sin transportfunksjon.</h3><article class="legalP" id="kapittel-3-kapittel-2-ledd-1">Ved sida av trafikktryggleiken er det særleg vegen sin transportfunksjon som skal telje med ved vurdering av avkjørslesaker. I praksis vil det i denne samanhengen, kunne vere vanskeleg å skilje desse omsyna frå einannan. Samanhengen kan illustrerast ved at avkjørslesituasjonen er eit viktig moment ved fastsetting av fartsgrenser på vegnettet. Fleire avkjørsler kan gi grunnlag for å sette ned farten. Redusert fart gjev eit dårlegare vegsamband, jamvel om vegen i seg sjølv er god. Det er såleis viktig at slike verknader er klarlagde før det blir teke avgjerd i avkjørslesaker.</article><article class="legalP" id="kapittel-3-kapittel-2-ledd-2">Søknad om avkjørsle til ein viktig gjennomfartsveg skal under elles like vilkår, vurderast meir restriktivt enn tilsvarande søknad til ein veg med lokalprega trafikk.</article><article class="legalP" id="kapittel-3-kapittel-2-ledd-3">Utbygginga av eit overordna avkjørslefritt eller avkjørsleregulert vegnett skjer gradvis. Avkjørslesaker skal vurderast i lys av ein samla utbyggingsstrategi for ei aktuell vegstrekning, jfr. elles pkt. 4.1 i retningslinene her om strekningsinndeling av vegnettet for vurdering av avkjørsler.</article><article class="legalP" id="kapittel-3-kapittel-2-ledd-4">Langs avkjørslefrie vegar er utgangspunktet at det ikkje skal gjevast løyve til enkeltavkjørsler. Saker som gjeld driftsavkjørsler i landbruket kan likevel i visse tilfelle behandlast meir lempleg enn andre avkjørslesaker.</article><article class="legalP" id="kapittel-3-kapittel-2-ledd-5">Det skal leggjast vekt på å differensiere vurderingane i avkjørslesaker etter kor viktig det er å halde den konkrete vegstrekninga mest mogleg avkjørslefri av omsyn til tryggleik, transportstandard og veg- sambandet som ledd i samferdsla.</article></section></section><section class="section" data-name="kap3" id="kapittel-4" data-lovdata-URL="SF/forskrift/1982-02-26-3791/KAPITTEL_4"><h2>3. Forholdet til planlegging/arealbruk – busettings- og næringsgrunnlag.</h2><section class="section" data-name="kap3.1" id="kapittel-4-kapittel-1" data-lovdata-URL="SF/forskrift/1982-02-26-3791/KAPITTEL_4-1"><h3>3.1 Omsyn til planar og arealutnytting.</h3><article class="legalP" id="kapittel-4-kapittel-1-ledd-1">Etter <a href="lov/1963-06-21-23/§40">veglova § 40</a> er utgangspunktet at avkjørsler skal fastleggjast i plan etter plan- og bygningslova. Avgjerd i enkeltsak bør i prinsippet byggje på ei tilsvarande brei vurdering.</article><article class="legalP" id="kapittel-4-kapittel-1-ledd-2">Trafikkmønsteret er i stor grad avhengig av arealbruk, utbygging og korleis sentrale funksjonar i lokalsamfunnet er lokaliserte. På same måten som omsynet til trafikktryggleiken skal inngå i all planlegging og lokalisering, skal det som ligg føre av aktuelle planar etter bygningslova, telje med ved vurderinga av avkjørslesaker. Søknad om avkjørsleløyve til bustadtomt skal til dømes vurderast ut frå plassering i høve til sentrumsfunksjonar, skole, butikk m.v., så langt dette har noko å seie for trafikktryggleiken t.d. ved resulterande blanding av gåande/syklande og motorisert ferdsel når gang- og sykkelveg manglar. Som peika på under pkt. 1 i desse retningslinene, kan avkjørsle berre nektast ut frå omsyn som har med vegen og ferdsla å gjere.</article><article class="legalP" id="kapittel-4-kapittel-1-ledd-3">I samråd med kommunen skal det vurderast om avkjørslespørsmålet bør løysast gjennom reguleringsplanlegging i området, men dette bør sjåast i samanheng med omsynet til søkjaren. Bruk av mellombels og tidsavgrensa løyve kan vere aktuelt.</article><article class="changesToParent">Endra ved <a href="forskrift/2003-02-20-193">forskrift 20 feb 2003 nr. 193</a>.</article></section><section class="section" data-name="kap3.2" id="kapittel-4-kapittel-2" data-lovdata-URL="SF/forskrift/1982-02-26-3791/KAPITTEL_4-2"><h3>3.2 Distriktsomsyn.</h3><article class="legalP" id="kapittel-4-kapittel-2-ledd-1">I utkantstrøk og grisgrendte område er det viktig å halde oppe og styrke busetting og næringsgrunnlag. Ved behandling av avkjørslesaker i slike område skal det leggjast vekt på at det lokaliseringsønsket som er grunnlag for søknaden, er i samsvar med eit utbyggingsmønster som er innarbeidd i kommunale planar eller lagt til grunn for kommunal planlegging og lokalisering. Så langt råd er, skal ein prøve å finne fram til løysingar ved hjelp av lokalvegnett eller i form av utvida bruk av eksisterande avkjørsler.</article><article class="legalP" id="kapittel-4-kapittel-2-ledd-2">Ofte vil det vere slik at omsynet til vegen og ferdsla, betyr mindre i desse områda enn elles. Men også i grisgrendte område er det viktige gjennomfartsvegar som tilseier eit restriktivt utgangspunkt for vurdering av avkjørslesaker.</article><article class="legalP" id="kapittel-4-kapittel-2-ledd-3">I område med særlege terrengtilhøve, som til dømes mellom fjord/vassdrag og fjell er det ofte ikkje særleg plass til lokalvegar i tillegg til hovudvegen. I slike tilfelle kan ein måtte vurdere avkjørslesøknader meir liberalt enn elles. Men ein må og vere særleg varsom så den einaste aktuelle hovudvegen ikkje får for låg standard på grunn av avkjørsler.</article></section><section class="section" data-name="kap3.3" id="kapittel-4-kapittel-3" data-lovdata-URL="SF/forskrift/1982-02-26-3791/KAPITTEL_4-3"><h3>3.3 Særlege omsyn til stadbundne næringar (landbruk).</h3><article class="legalP" id="kapittel-4-kapittel-3-ledd-1">Avkjørsler som trengst i samband med stadbundne næringar, først og fremst i landbruket, skal vurderast meir liberalt enn avkjørsler til andre formål. Det same gjeld utvida bruk av eksisterande avkjørsle til husvære nr. 2 på eit gardsbruk, når dette er grunnlag for eit naturleg generasjonsskifte i drifta på eigedomen.</article></section></section><section class="section" data-name="kap4" id="kapittel-5" data-lovdata-URL="SF/forskrift/1982-02-26-3791/KAPITTEL_5"><h2>4. Andre retningsliner for vurdering av avkjørslesaker.</h2><section class="section" data-name="kap4.1" id="kapittel-5-kapittel-1" data-lovdata-URL="SF/forskrift/1982-02-26-3791/KAPITTEL_5-1"><h3>4.1 Strekningsinndeling av vegnettet som grunnlag for vurdering av avkjørsler.</h3><article class="legalP" id="kapittel-5-kapittel-1-ledd-1">Avkjørslesøknader skal vurderast på bakgrunn av strekningsvise oversikter (for eksempel rammeplanar) som mellom anna viser kor strengt søknader om ulike avkjørsletyper vil bli vurdert. Ved utarbeiding av desse oversiktene skal det leggjast til grunn dei same omsyna og vurderingane som blir nytta ved behandling av avkjørslesøknader.</article><article class="legalP" id="kapittel-5-kapittel-1-ledd-2">Strekningsoversiktene er ikkje bindande ved vurdering av enkeltsaker. Det er likevel viktig at dette materialet ligg til grunn for behandlinga, slik at den enkelte saka mest mogleg forsvarleg kan vurderast i ein vidare samanheng.</article></section><section class="section" data-name="kap4.2" id="kapittel-5-kapittel-2" data-lovdata-URL="SF/forskrift/1982-02-26-3791/KAPITTEL_5-2"><h3>4.2 Forholdet mellom enkeltsaksbehandling og planlegging.</h3><article class="legalP" id="kapittel-5-kapittel-2-ledd-1">Statens vegvesen vil kunne utarbeide plan eller be om at det blir utarbeidd plan i samband med avkjørslesøknader. Utanfor regulert område inneber dette at ein i staden for å avgjere til dømes avkjørslesøknad som enkeltsak, utarbeider reguleringsplan som omfatter løysing av det aktuelle avkjørslespørsmålet. Jfr. elles pkt. 3.1 i desse retningslinene.</article><article class="legalP" id="kapittel-5-kapittel-2-ledd-2">Ved utarbeiding av enkelte planar, til dømes reguleringsplanar av eldre dato, har det ikkje vore teke sikte på å løyse avkjørslespørsmålet. I slike tilfelle vil avkjørslesøknad anten kunne behandlast som enkeltsak eller ved endring eller revisjon av vedkomande plan.</article><article class="legalP" id="kapittel-5-kapittel-2-ledd-3">Ved avkjørslesøknader vil det kunne vere aktuelt å krevje plan når ein går inn på å vurdere alternative løysingar, jfr. pkt. 4.3 i retningslinene. Dette har mellom anna samanheng med at ei løysing som inneber utvida bruk eller regulering av eksisterande avkjørsler, og vil kunne få verknad for interessene til andre enn søkjaren.</article><article class="changesToParent">Endra ved <a href="forskrift/2003-02-20-193">forskrifter 20 feb 2003 nr. 193</a>, <a href="forskrift/2019-12-20-1914">20 des 2019 nr. 1914</a> (i kraft 1 jan 2020).</article></section><section class="section" data-name="kap4.3" id="kapittel-5-kapittel-3" data-lovdata-URL="SF/forskrift/1982-02-26-3791/KAPITTEL_5-3"><h3>4.3. Vurdering av alternative løysingar.</h3><article class="legalP" id="kapittel-5-kapittel-3-ledd-1">Om ein avkjørslesøknad ikkje kan imøtekomast i den forma han ligg føre, bør alternative løysingar vurderast. I slike tilfelle skal ein særleg sjå på om løyve kan gjevast i form av utvida bruk av eksisterande avkjørsle eller via anna vegnett i området. Om det trengst og forholda ligg til rette, kan det vedtakast flytting eller endring av eksisterande avkjørsler for å få ei god heilskapsløysing.</article><article class="legalP" id="kapittel-5-kapittel-3-ledd-2">Det er grunnlag for å vurdere alternative løysingar sjølv om det vil vere akseptabelt å imøtekome søknaden slik han ligg føre. Vilkåret er at ein då alt i alt får ei trafikkmessig betre løysing. Dette punkt gjeld særleg førsteinstansen.</article><article class="changesToParent">Endra ved <a href="forskrift/2003-02-20-193">forskrift 20 feb 2003 nr. 193</a>.</article></section><section class="section" data-name="kap4.4" id="kapittel-5-kapittel-4" data-lovdata-URL="SF/forskrift/1982-02-26-3791/KAPITTEL_5-4"><h3>4.4 Tekniske krav til utforming av avkjørsler.</h3><article class="legalP" id="kapittel-5-kapittel-4-ledd-1">Ved behandling av avkjørslesaker skal dei tekniske krava til utforming av avkjørsler med tilkomstveg som til kvar tid gjeld, leggjast til grunn. Eksempel på slikt regelverk er vegnormalane, jfr. føresegnene etter <a href="lov/1963-06-21-23/§13">veglova § 13</a>, og reglar om bygging og vedlikehald av avkjørsler etter <a href="lov/1963-06-21-23/§43">veglova § 43</a>.</article><article class="legalP" id="kapittel-5-kapittel-4-ledd-2">Etter <a href="lov/1963-06-21-23/§40">veglova § 40</a> tredje ledd, kan Statens vegvesen krevje at den enkelte avkjørsla skal byggjast etter plan det godkjenner.</article><article class="changesToParent">Endra ved <a href="forskrift/2003-02-20-193">forskrifter 20 feb 2003 nr. 193</a>, <a href="forskrift/2019-12-20-1914">20 des 2019 nr. 1914</a> (i kraft 1 jan 2020).</article></section><section class="section" data-name="kap4.5" id="kapittel-5-kapittel-5" data-lovdata-URL="SF/forskrift/1982-02-26-3791/KAPITTEL_5-5"><h3>4.5 Ulike avkjørsletyper.</h3><article class="legalP" id="kapittel-5-kapittel-5-ledd-1">Avkjørsler vil tene ulike formål og få varierande innverknad på trafikkmønsteret. Driftsavkjørsler i landbruket, avkjørsle til bustadområde og næringsverksemd knytt til vegtrafikken, gir alle ulike verknader i høve til trafikken på vegen. Dette fører og til at grunnlaget for å vurdere slike avkjørsler er forskjellig.</article></section></section><section class="section" data-name="kap5" id="kapittel-6" data-lovdata-URL="SF/forskrift/1982-02-26-3791/KAPITTEL_6"><h2>5. Andre retningsliner.</h2><article class="legalP" id="kapittel-6-ledd-1">Vegdirektoratet kan gi utfyllande bestemmelser for behandling av avkjørslesaker.</article></section></main></body></html>