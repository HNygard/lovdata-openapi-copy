<!DOCTYPE html><html lang="no"><head><title>Forskrift om godkjenning og bruk av desinfeksjonsmidler i akvakulturanlegg og transportenheter</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2008-06-17-821</dd><dt class="dokid">DokumentID</dt><dd class="dokid">SF/forskrift/2008-06-17-821</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="subunit">Etat</dt><dd class="subunit"><ul><li>Avd. for havbruk, sjømat og marked</li></ul></dd><dt class="publishedIn">Publisert i</dt><dd class="publishedIn">I 2008 hefte 8</dd><dt class="dateInForce">I kraft fra</dt><dd class="dateInForce">2008-08-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2024-01-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2023-12-20-2165">forskrift/2023-12-20-2165</a> fra 2024-01-01</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/1997-02-20-194">forskrift/1997-02-20-194</a></li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/2003-12-19-124/§7">lov/2003-12-19-124/§7</a></li><li><a href="lov/2003-12-19-124/§9">lov/2003-12-19-124/§9</a></li><li><a href="lov/2003-12-19-124/§19">lov/2003-12-19-124/§19</a></li><li><a href="forskrift/2003-12-19-1790">forskrift/2003-12-19-1790</a></li></ul></dd><dt class="dateOfPublication">Kunngjort</dt><dd class="dateOfPublication">2008-07-25 12:05</dd><dt class="titleShort">Korttittel</dt><dd class="titleShort">Forskrift om desinfeksjonsmidler, akvakulturanlegg</dd><dt class="title">Tittel</dt><dd class="title">Forskrift om godkjenning og bruk av desinfeksjonsmidler i akvakulturanlegg og transportenheter</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Fiskeri- og kystdepartementet 17. juni 2008 med hjemmel i <a href="lov/2003-12-19-124">lov 19. desember 2003 nr. 124</a> om matproduksjon og mattrygghet mv. (matloven) <a href="lov/2003-12-19-124/§7">§ 7</a>, <a href="lov/2003-12-19-124/§9">§ 9</a> og <a href="lov/2003-12-19-124/§19">§ 19</a>, jf. <a href="forskrift/2003-12-19-1790">delegeringsvedtak 19. desember 2003 nr. 1790</a>. <br /> <strong>EØS-henvisninger:</strong> EØS-avtalen vedlegg I kap. I (direktiv <a href="eu/32006l0088*">2006/88/EF</a>). <br /><strong>Endret</strong> ved forskrift <a href="forskrift/2023-12-20-2165">20 des 2023 nr. 2165</a> (i kraft 1 jan 2024).</dd><dt class="refid">RefID</dt><dd class="refid">forskrift/2008-06-17-821</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om godkjenning og bruk av desinfeksjonsmidler i akvakulturanlegg og transportenheter</a><ul class="tocSubUl"><li><a href="#paragraf-1">§ 1. Formål</a></li><li><a href="#paragraf-2">§ 2. Virkeområde</a></li><li><a href="#paragraf-3">§ 3. Definisjoner</a></li><li><a href="#paragraf-4">§ 4. Godkjenning av desinfeksjonsmidler</a></li><li><a href="#paragraf-5">§ 5. Tilbaketrekking av godkjenning</a></li><li><a href="#paragraf-6">§ 6. Midlertidig salgsforbud</a></li><li><a href="#paragraf-7">§ 7. Bruk av godkjent desinfeksjonsmiddel</a></li><li><a href="#paragraf-8">§ 8. Gebyr</a></li><li><a href="#paragraf-9">§ 9. Tilsyn og vedtak</a></li><li><a href="#paragraf-10">§ 10. Dispensasjon</a></li><li><a href="#paragraf-11">§ 11. Straff</a></li><li><a href="#paragraf-12">§ 12. Ikrafttredelse og oppheving av andre forskrifter</a></li></ul></li></ul></dd></dl></header><main class="documentBody" data-lovdata-URL="SF/forskrift/2008-06-17-821" id="dokument"><h1>Forskrift om godkjenning og bruk av desinfeksjonsmidler i akvakulturanlegg og transportenheter</h1><article class="legalArticle" data-lovdata-URL="SF/forskrift/2008-06-17-821/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med denne forskrift er å fremme god helse hos akvakulturdyr.</article></article><article class="legalArticle" data-lovdata-URL="SF/forskrift/2008-06-17-821/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften gjelder for norsk landterritorium og territorialfarvann, på kontinentalsokkelen og i Norges økonomiske sone.</article><article class="legalP" id="paragraf-2-ledd-2">Forskriften omfatter godkjenning og bruk av desinfeksjonsmidler i akvakulturanlegg og transportenheter som transporterer levende akvakulturdyr.</article></article><article class="legalArticle" data-lovdata-URL="SF/forskrift/2008-06-17-821/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><article class="legalP" id="paragraf-3-ledd-1">I denne forskriften menes med:<ol class="defaultList" type="a"><li data-name="a." value="1"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1"><i>Akvakulturanlegg:</i> Enhver lokalitet, fysisk avgrenset område eller installasjon som drives av et akvakulturforetak der akvakulturdyr oppdrettes, med unntak av de lokaliteter, områder eller installasjoner der ville akvatiske dyr høstet eller fanget med tanke på konsum, holdes midlertidig uten å fôres i påvente av å bli slaktet. Med akvakulturforetak menes her ethvert privat eller offentlig foretak, ideelt eller ikke, som utøver en hvilken som helst virksomhet i forbindelse med oppdrett, hold eller dyrking av akvakulturdyr.</article></article></li><li data-name="b." value="2"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1"><i>Akvakulturdyr:</i> Alle livsstadier inklusive kjønnsprodukter og hvilestadier, av alle akvatiske dyr oppdrettet i et akvakulturanlegg eller et akvakulturområde for bløtdyr, inkludert alle akvatiske dyr som har vært viltlevende og som er ment for et akvakulturanlegg eller et akvakulturområde for bløtdyr.</article></article></li><li data-name="c." value="3"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1"><i>Akvatiske dyr:</i> <ol class="defaultList" type="1"><li data-name="1." value="1"><article class="listArticle" id="paragraf-3-ledd-1-punkt-3-ledd-1-punkt-1"><article class="legalP" id="paragraf-3-ledd-1-punkt-3-ledd-1-punkt-1-ledd-1">kjeveløse fisk (urfisk) som tilhører overklassen <i>Agnatha</i>, bruskfisk og beinfisk som tilhører klassene <i>Chondrichthyes</i> og <i>Osteichthyes</i></article></article></li><li data-name="2." value="2"><article class="listArticle" id="paragraf-3-ledd-1-punkt-3-ledd-1-punkt-2"><article class="legalP" id="paragraf-3-ledd-1-punkt-3-ledd-1-punkt-2-ledd-1">bløtdyr som tilhører rekken <i>Mollusca</i></article></article></li><li data-name="3." value="3"><article class="listArticle" id="paragraf-3-ledd-1-punkt-3-ledd-1-punkt-3"><article class="legalP" id="paragraf-3-ledd-1-punkt-3-ledd-1-punkt-3-ledd-1">krepsdyr som tilhører underrekken <i>Crustacea</i>.</article></article></li></ol></article></article></li><li data-name="d." value="4"><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1"><i>Desinfeksjonsmiddel:</i> ethvert kjemisk middel som er beregnet til bruk i arbeid med bekjemping eller forebygging av smittsom sykdom hos akvatiske dyr, unntatt stoffer som regnes som legemidler.</article></article></li><li data-name="e." value="5"><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1"><i>Legemiddel:</i> ethvert kjemisk stoff som er beregnet til å forebygge eller bekjempe sykdom hos akvatiske dyr ved innvortes eller utvortes bruk, herunder midler til desinfeksjon av rogn.</article></article></li></ol></article></article><article class="legalArticle" data-lovdata-URL="SF/forskrift/2008-06-17-821/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Godkjenning av desinfeksjonsmidler</span></h2><article class="legalP" id="paragraf-4-ledd-1">Direktoratet for medisinske produkter kan etter søknad godkjenne desinfeksjonsmidler til bruk i arbeid med forebygging, begrensing og utrydding av smittsomme sykdommer hos akvatiske dyr. Godkjenning skal bare gis for desinfeksjonsmidler som er av god kvalitet, og svarer til de krav til sikkerhet og effektivitet som må stilles av hensyn til mennesker, dyr og miljø.</article><article class="legalP" id="paragraf-4-ledd-2">Direktoratet for medisinske produkter skal ha forelagt de opplysninger, og kan foreta de undersøkelser som anses nødvendige for å kunne vurdere søknaden.</article><article class="legalP" id="paragraf-4-ledd-3">Direktoratet for medisinske produkter avgjør i tvilstilfeller om et preparat eller stoff omfattes av denne forskrift.</article><article class="legalP" id="paragraf-4-ledd-4">Godkjenningen gjelder for en periode på 5 år.</article><article class="legalP" id="paragraf-4-ledd-5">Søknad om fornyet godkjenning må være innsendt til godkjenningsinstansen senest 6 måneder før utløpet av den fastsatte godkjenningstid.</article><article class="changesToParent">Endret ved forskrift <a href="forskrift/2023-12-20-2165">20 des 2023 nr. 2165</a> (i kraft 1 jan 2024).</article></article><article class="legalArticle" data-lovdata-URL="SF/forskrift/2008-06-17-821/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Tilbaketrekking av godkjenning</span></h2><article class="legalP" id="paragraf-5-ledd-1">Direktoratet for medisinske produkter kan trekke tilbake godkjenning hvis;<ol class="defaultList" type="a"><li data-name="a." value="1"><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">desinfeksjonsmidlets sammensetning avviker fra opplysningene i søknaden,</article></article></li><li data-name="b." value="2"><article class="listArticle" id="paragraf-5-ledd-1-punkt-2"><article class="legalP" id="paragraf-5-ledd-1-punkt-2-ledd-1">vilkår for godkjenningen ikke overholdes, eller</article></article></li><li data-name="c." value="3"><article class="listArticle" id="paragraf-5-ledd-1-punkt-3"><article class="legalP" id="paragraf-5-ledd-1-punkt-3-ledd-1">nye opplysninger og vurderinger av desinfeksjonsmidlet medfører at det ikke lenger anses for å svare til kravene i <a href="forskrift/2008-06-17-821/§4">§ 4</a>.</article></article></li></ol></article><article class="changesToParent">Endret ved forskrift <a href="forskrift/2023-12-20-2165">20 des 2023 nr. 2165</a> (i kraft 1 jan 2024).</article></article><article class="legalArticle" data-lovdata-URL="SF/forskrift/2008-06-17-821/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Midlertidig salgsforbud</span></h2><article class="legalP" id="paragraf-6-ledd-1">Direktoratet for medisinske produkter kan midlertidig forby salg av et godkjent desinfeksjonsmiddel dersom det antas å foreligge grunn til å tilbakekalle godkjenningen eller bruk av preparatet kan medføre fare.</article><article class="changesToParent">Endret ved forskrift <a href="forskrift/2023-12-20-2165">20 des 2023 nr. 2165</a> (i kraft 1 jan 2024).</article></article><article class="legalArticle" data-lovdata-URL="SF/forskrift/2008-06-17-821/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Bruk av godkjent desinfeksjonsmiddel</span></h2><article class="legalP" id="paragraf-7-ledd-1">Ved desinfeksjon av akvakulturanlegg, transportenheter og utstyr pålagt i eller med hjemmel i <a href="lov/2003-12-19-124">lov 19. desember 2003 nr. 124</a> om matproduksjon og mattrygghet mv., eller dens forskrifter, skal det kun benyttes listeført preparat som er godkjent i henhold til <a href="forskrift/2008-06-17-821/§4">§ 4</a>. Listen kunngjøres på <a data-link-type="external" href="https://www.mattilsynet.no">www.mattilsynet.no</a>.</article><article class="legalP" id="paragraf-7-ledd-2">Sjøvann kan anvendes som fortynningsmiddel, dersom desinfeksjonsmiddelet er godkjent for slik bruk.</article><article class="legalP" id="paragraf-7-ledd-3">Gjelder desinfeksjonen en eller flere navngitte sykdommer, skal desinfeksjonsmidlet være godkjent til bruk mot vedkommende gruppe smittestoff (bakterier, virus eller sopp). Mattilsynet kan gi pålegg om valg av godkjent desinfeksjonsmiddel.</article><article class="legalP" id="paragraf-7-ledd-4">Dersom det ikke er godkjent desinfeksjonsmiddel som er egnet i forbindelse med bekjempelse av en aktuell sykdom, kan Mattilsynet gi tillatelse til at det nyttes andre preparater eller virkestoffer dersom disse er utprøvd mot det spesifikke smittestoffet.</article></article><article class="legalArticle" data-lovdata-URL="SF/forskrift/2008-06-17-821/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Gebyr</span></h2><article class="legalP" id="paragraf-8-ledd-1">For behandling av søknader om godkjenning etter <a href="forskrift/2008-06-17-821/§4">§ 4</a> i denne forskrift, skal søkeren betale et gebyr til det offentlige.</article></article><article class="legalArticle" data-lovdata-URL="SF/forskrift/2008-06-17-821/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Tilsyn og vedtak</span></h2><article class="legalP" id="paragraf-9-ledd-1">Mattilsynet fører tilsyn og fatter vedtak for å gjennomføre bestemmelsene gitt i <a href="forskrift/2008-06-17-821/§7">§ 7</a> i samsvar med <a href="lov/2003-12-19-124/§23">matloven § 23</a> om tilsyn og vedtak.</article><article class="legalP" id="paragraf-9-ledd-2">Vedtak fattet av Direktoratet for medisinske produkter etter <a href="forskrift/2008-06-17-821/§4">§ 4</a>, <a href="forskrift/2008-06-17-821/§5">§ 5</a>, <a href="forskrift/2008-06-17-821/§6">§ 6</a> og <a href="forskrift/2008-06-17-821/§10">§ 10</a> første ledd kan påklages til Helse- og omsorgsdepartementet.</article><article class="changesToParent">Endret ved forskrift <a href="forskrift/2023-12-20-2165">20 des 2023 nr. 2165</a> (i kraft 1 jan 2024).</article></article><article class="legalArticle" data-lovdata-URL="SF/forskrift/2008-06-17-821/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Dispensasjon</span></h2><article class="legalP" id="paragraf-10-ledd-1">Når særlige grunner foreligger, kan Direktoratet for medisinske produkter dispensere fra bestemmelsene i <a href="forskrift/2008-06-17-821/§4">§ 4</a> fjerde og femte ledd og sette vilkår for dispensasjonen.</article><article class="legalP" id="paragraf-10-ledd-2">Mattilsynet kan i særlige tilfeller dispensere fra bestemmelsene i <a href="forskrift/2008-06-17-821/§7">§ 7</a> og sette vilkår for dispensasjonen, forutsatt at det ikke vil stride mot Norges internasjonale forpliktelser, herunder EØS-avtalen.</article><article class="changesToParent">Endret ved forskrift <a href="forskrift/2023-12-20-2165">20 des 2023 nr. 2165</a> (i kraft 1 jan 2024).</article></article><article class="legalArticle" data-lovdata-URL="SF/forskrift/2008-06-17-821/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Straff</span></h2><article class="legalP" id="paragraf-11-ledd-1">Forsettlig eller uaktsom overtredelse av denne forskriften eller bestemmelser og vedtak gitt i medhold av den, er straffbart i henhold til <a href="lov/2003-12-19-124/§28">matloven § 28</a>.</article></article><article class="legalArticle" data-lovdata-URL="SF/forskrift/2008-06-17-821/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttredelse og oppheving av andre forskrifter</span></h2><article class="legalP" id="paragraf-12-ledd-1">Forskriften trer i kraft 1. august 2008. Samtidig oppheves <a href="forskrift/1997-02-20-194">forskrift 20. februar 1997 nr. 194</a> om rengjøring og desinfeksjon av akvakulturanlegg m.v.</article></article></main></body></html>