<!DOCTYPE html><html lang="no"><head><title>Forskrift om standardsatser for oppreisning etter uberettiget strafforfølgning.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-12-12-1472</dd><dt class="dokid">DokumentID</dt><dd class="dokid">SF/forskrift/2003-12-12-1472</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="subunit">Etat</dt><dd class="subunit"><ul><li>Lovavd.</li></ul></dd><dt class="publishedIn">Publisert i</dt><dd class="publishedIn">I 2003 hefte 16</dd><dt class="dateInForce">I kraft fra</dt><dd class="dateInForce">2004-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1981-05-22-25/§447">lov/1981-05-22-25/§447</a></li></ul></dd><dt class="dateOfPublication">Kunngjort</dt><dd class="dateOfPublication">2003-12-12</dd><dt class="titleShort">Korttittel</dt><dd class="titleShort">Forskrift om oppreisning for strafforfølgning</dd><dt class="title">Tittel</dt><dd class="title">Forskrift om standardsatser for oppreisning etter uberettiget strafforfølgning.</dd><dt class="miscInformation">Annet om dokumentet</dt><dd class="miscInformation">Fastsatt ved Kronprinsreg.res. 12. desember 2003 med hjemmel i <a href="lov/1981-05-22-25">lov av 22. mai 1981 nr. 25</a> om rettergangsmåten i straffesaker (Straffeprosessloven) <a href="lov/1981-05-22-25/§447">§ 447</a> første ledd. Fremmet av Justis- og politidepartementet.</dd><dt class="refid">RefID</dt><dd class="refid">forskrift/2003-12-12-1472</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om standardsatser for oppreisning etter uberettiget strafforfølgning.</a><ul class="tocSubUl"><li><a href="#paragraf-1">§ 1. Forskriftens virkeområde</a></li><li><a href="#paragraf-2">§ 2. Oppreisning etter frihetsberøvelse</a></li><li><a href="#paragraf-3">§ 3. Tillegg på grunn av fullstendig isolasjon</a></li><li><a href="#paragraf-4">§ 4. Tillegg for ekstraordinære tilfeller</a></li><li><a href="#paragraf-5">§ 5. Nedsettelse eller bortfall av oppreisningen</a></li><li><a href="#paragraf-6">§ 6. Ikraftsetting og overgangsregler</a></li></ul></li></ul></dd></dl></header><main class="documentBody" data-lovdata-URL="SF/forskrift/2003-12-12-1472" id="dokument"><h1>Forskrift om standardsatser for oppreisning etter uberettiget strafforfølgning.</h1><article class="legalArticle" data-lovdata-URL="SF/forskrift/2003-12-12-1472/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Forskriftens virkeområde</span></h2><article class="legalP" id="paragraf-1-ledd-1">Forskriften fastsetter standardsatser for oppreisning for krenkelse eller annen skade av ikke-økonomisk art som følge av pågripelse eller varetektsfengsling når den som har blitt frihetsberøvet, blir frifunnet eller forfølgningen mot ham blir innstilt, jf. <a href="lov/1981-05-22-25/§447">straffeprosessloven § 447</a> første ledd.</article><article class="legalP" id="paragraf-1-ledd-2">Den som blir frifunnet etter fullbyrdet frihetsstraff, har rett til oppreisning etter reglene i <a href="lov/1981-05-22-25/§447">straffeprosessloven § 447</a> tredje ledd.</article><article class="legalP" id="paragraf-1-ledd-3">For oppreisning i andre tilfeller enn som nevnt i første og annet ledd, gjelder bestemmelsen i <a href="lov/1981-05-22-25/§447">straffeprosessloven § 447</a> annet ledd første punktum.</article><article class="legalP" id="paragraf-1-ledd-4">Krav om erstatning for økonomisk tap, fastsettes etter reglene i <a href="lov/1981-05-22-25/§444">straffeprosessloven § 444</a> – <a href="lov/1981-05-22-25/§446">§ 446</a> og <a href="lov/1981-05-22-25/§448">§ 448</a>.</article></article><article class="legalArticle" data-lovdata-URL="SF/forskrift/2003-12-12-1472/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Oppreisning etter frihetsberøvelse</span></h2><article class="legalP" id="paragraf-2-ledd-1">En siktet som har vært pågrepet eller varetektsfengslet har rett til oppreisning etter følgende satser, dersom han blir frifunnet eller forfølgningen mot ham blir innstilt: kr 1500 for første påbegynte døgn hvis frihetsberøvelsen varer i mer enn 4 timer, og kr 1500 for annet påbegynte døgn regnet fra tidspunktet for pågripelsen.</article><article class="legalP" id="paragraf-2-ledd-2">Deretter tilkjennes kr 400 i oppreisning for hvert påbegynte døgn med frihetsberøvelse. Holdes den siktede i politiarrest, er satsen likevel kr 1500 for hvert påbegynte døgn i politiarresten også der oppholdet overstiger to døgn.</article></article><article class="legalArticle" data-lovdata-URL="SF/forskrift/2003-12-12-1472/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Tillegg på grunn av fullstendig isolasjon</span></h2><article class="legalP" id="paragraf-3-ledd-1">Dersom en person har vært underlagt fullstendig isolasjon, jf. <a href="lov/1981-05-22-25/§186a">straffeprosessloven § 186a</a>, skal oppreisningen etter <a href="lov/1981-05-22-25/§2">§ 2</a> forhøyes med 25% for perioden med fullstendig isolasjon.</article></article><article class="legalArticle" data-lovdata-URL="SF/forskrift/2003-12-12-1472/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Tillegg for ekstraordinære tilfeller</span></h2><article class="legalP" id="paragraf-4-ledd-1">Oppreisningen etter <a href="forskrift/2003-12-12-1472/§2">§ 2</a> kan forhøyes dersom helt særegne forhold gjør at oppreisningen ellers ville være åpenbart utilstrekkelig som kompensasjon for den belastningen frihetsberøvelsen har medført. Oppreisningen skal i så fall utmåles slik at den gir en rimelig kompensasjon for belastningen som frihetsberøvelsen har påført den siktede.</article><article class="legalP" id="paragraf-4-ledd-2">På samme vilkår som nevnt i første ledd første punktum, kan det gis oppreisning for inntil kr 1000 for pågripelse som har medført frihetsberøvelse inntil 4 timer.</article></article><article class="legalArticle" data-lovdata-URL="SF/forskrift/2003-12-12-1472/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Nedsettelse eller bortfall av oppreisningen</span></h2><article class="legalP" id="paragraf-5-ledd-1">Oppreisningen kan settes ned eller falle bort dersom vilkårene i <a href="lov/1981-05-22-25/§446">straffeprosessloven § 446</a>, jf. <a href="lov/1981-05-22-25/§447">§ 447</a> fjerde ledd er oppfylt.</article></article><article class="legalArticle" data-lovdata-URL="SF/forskrift/2003-12-12-1472/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Ikraftsetting og overgangsregler</span></h2><article class="legalP" id="paragraf-6-ledd-1">Forskriften gjelder fra 1. januar 2004.</article><article class="legalP" id="paragraf-6-ledd-2">Forskriften får anvendelse på krav om oppreisning som settes frem etter 1. januar 2004.</article></article></main></body></html>