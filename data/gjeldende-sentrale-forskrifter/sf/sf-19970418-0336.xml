<!DOCTYPE html><html lang="no"><head><title>Forskrift om stønad til dekning av utgifter til ortopediske hjelpemidler, brystprotese, ansiktsdefektprotese, øyeprotese og parykk</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-1997-04-18-336</dd><dt class="dokid">DokumentID</dt><dd class="dokid">SF/forskrift/1997-04-18-336</dd><dt class="ministry">Departement</dt><dd class="ministry"><ul><li>Arbeids- og inkluderingsdepartementet</li></ul></dd><dt class="subunit">Etat</dt><dd class="subunit"><ul><li>Velferdspolitisk avdeling</li></ul></dd><dt class="publishedIn">Publisert i</dt><dd class="publishedIn">I 1997 756</dd><dt class="dateInForce">I kraft fra</dt><dd class="dateInForce">1997-05-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2024-01-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2023-12-30-2343">forskrift/2023-12-30-2343</a> fra 2024-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1997-02-28-19/§10-7">lov/1997-02-28-19/§10-7</a></li><li><a href="lov/1997-02-28-19/§22-2">lov/1997-02-28-19/§22-2</a></li></ul></dd><dt class="lastupdated">Rettet</dt><dd class="lastupdated">2021-08-03 (tegnsetting i lister tilpasset universell utforming)</dd><dt class="titleShort">Korttittel</dt><dd class="titleShort">Forskrift om dekning av utgifter til proteser mv.</dd><dt class="title">Tittel</dt><dd class="title">Forskrift om stønad til dekning av utgifter til ortopediske hjelpemidler, brystprotese, ansiktsdefektprotese, øyeprotese og parykk</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Sosial- og helsedepartementet 18. april 1997 med hjemmel i <a href="lov/1997-02-28-19">lov av 28. februar 1997 nr. 19</a> om folketrygd (folketrygdloven) <a href="lov/1997-02-28-19/§10-7">§ 10-7</a> sjette ledd og <a href="lov/1997-02-28-19/§22-2">§ 22-2</a> første ledd, jf. <a href="lov/1997-02-28-19/§10-7">§ 10-7</a> første ledd bokstav i. <br /><strong>Endret</strong> ved <a href="forskrift/1998-12-22-1436">forskrifter 22 des 1998 nr. 1436</a>, <a href="forskrift/1999-02-15-215">15 feb 1999 nr. 215</a>, <a href="forskrift/1999-12-21-1522">21 des 1999 nr. 1522</a>, <a href="forskrift/2000-01-28-69">28 jan 2000 nr. 69</a>, <a href="forskrift/2000-02-10-124">10 feb 2000 nr. 124</a>, <a href="forskrift/2001-06-20-732">20 juni 2001 nr. 732</a>, <a href="forskrift/2002-04-04-324">4 april 2002 nr. 324</a>, <a href="forskrift/2002-06-07-790">7 juni 2002 nr. 790</a>, <a href="forskrift/2002-07-11-836">11 juli 2002 nr. 836</a> (hjemmel), <a href="forskrift/2002-12-12-1487">12 des 2002 nr. 1487</a>, <a href="forskrift/2003-04-07-453">7 april 2003 nr. 453</a>, <a href="forskrift/2003-12-11-1492">11 des 2003 nr. 1492</a>, <a href="forskrift/2004-06-14-890">14 juni 2004 nr. 890</a>, <a href="forskrift/2004-10-11-1374">11 okt 2004 nr. 1374</a>, <a href="forskrift/2004-12-23-1811">23 des 2004 nr. 1811</a>, <a href="forskrift/2005-07-08-899">8 juli 2005 nr. 899</a>, <a href="forskrift/2006-01-10-19">10 jan 2006 nr. 19</a>, <a href="forskrift/2006-04-24-435">24 april 2006 nr. 435</a>, <a href="forskrift/2006-06-30-790">30 juni 2006 nr. 790</a>, <a href="forskrift/2006-12-22-1600">22 des 2006 nr. 1600</a>, <a href="forskrift/2008-01-04-22">4 jan 2008 nr. 22</a>, <a href="forskrift/2008-12-08-1287">8 des 2008 nr. 1287</a>, <a href="forskrift/2009-03-13-300">13 mars 2009 nr. 300</a>, <a href="forskrift/2009-10-21-1299">21 okt 2009 nr. 1299</a>, <a href="forskrift/2010-04-09-603">9 april 2010 nr. 603</a>, <a href="forskrift/2011-12-22-1485">22 des 2011 nr. 1485</a>, <a href="forskrift/2012-12-17-1273">17 des 2012 nr. 1273</a>, <a href="forskrift/2013-12-19-1660">19 des 2013 nr. 1660</a>, <a href="forskrift/2014-01-10-12">10 jan 2014 nr. 12</a>, <a href="forskrift/2016-12-18-1821">18 des 2016 nr. 1821</a>, <a href="forskrift/2017-12-20-2326">20 des 2017 nr. 2326</a>, <a href="forskrift/2018-10-02-1537">2 okt 2018 nr. 1537</a>, <a href="forskrift/2021-08-02-2471">2 aug 2021 nr. 2471</a> (i kraft 1 sep 2021), <a href="forskrift/2023-12-30-2343">30 des 2023 nr. 2343</a> (i kraft 1 jan 2024). <br /><strong>Endres</strong> ved forskrift <a href="forskrift/2025-10-29-2139">29 okt 2025 nr. 2139</a> (i kraft 1 jan 2026, endringen endret ved forskrift <a href="forskrift/2025-10-31-2164">31 okt 2025 nr. 2164</a>). <br /> <strong>Rettelser:</strong> 27.12.2002 (§ 2), 27.01.2004 (§ 8), 08.09.2005 (§ 3), 03.08.2021 (tegnsetting i lister tilpasset universell utforming).</dd><dt class="refid">RefID</dt><dd class="refid">forskrift/1997-04-18-336</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om stønad til dekning av utgifter til ortopediske hjelpemidler, brystprotese, ansiktsdefektprotese, øyeprotese og parykk</a><ul class="tocSubUl"><li><a href="#kapittel-1" data-child-interval="§§ 1 – 4">I Ortopediske hjelpemidler</a><ul class="tocSubUl"><li><a href="#kapittel-1-paragraf-1">§ 1.</a></li><li><a href="#kapittel-1-paragraf-2">§ 2.</a></li><li><a href="#kapittel-1-paragraf-3">§ 3.</a></li><li><a href="#kapittel-1-paragraf-4">§ 4.</a></li></ul></li><li><a href="#kapittel-2" data-child-interval="§§ 5 – 8">II Brystprotese, ansiktsdefektprotese, øyeprotese og parykk</a><ul class="tocSubUl"><li><a href="#kapittel-2-paragraf-1">§ 5. Brystprotese</a></li><li><a href="#kapittel-2-paragraf-2">§ 6. Ansiktsdefektprotese</a></li><li><a href="#kapittel-2-paragraf-3">§ 7. Øyeprotese</a></li><li><a href="#kapittel-2-paragraf-4">§ 8. Parykk</a></li></ul></li><li><a href="#kapittel-3" data-child-interval="§§ 9 – 9a">III Standardprodukter</a><ul class="tocSubUl"><li><a href="#kapittel-3-paragraf-1">§ 9.</a></li><li><a href="#kapittel-3-paragraf-2">§ 9a.</a></li></ul></li><li><a href="#kapittel-4" data-child-interval="§§ 10 – 14">IV Fellesbestemmelser</a><ul class="tocSubUl"><li><a href="#kapittel-4-paragraf-1">§ 10.</a></li><li><a href="#kapittel-4-paragraf-2">§ 11.</a></li><li><a href="#kapittel-4-paragraf-3">§ 12.</a></li><li><a href="#kapittel-4-paragraf-4">§ 13.</a></li><li><a href="#kapittel-4-paragraf-5">§ 14.</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/1997-04-18-336" id="dokument"><h1>Forskrift om stønad til dekning av utgifter til ortopediske hjelpemidler, brystprotese, ansiktsdefektprotese, øyeprotese og parykk</h1><section class="section" data-name="kapI" id="kapittel-1" data-lovdata-URL="SF/forskrift/1997-04-18-336/KAPITTEL_1"><h2>I Ortopediske hjelpemidler</h2><article class="legalArticle" data-lovdata-URL="SF/forskrift/1997-04-18-336/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>.</h3><article class="legalP" id="kapittel-1-paragraf-1-ledd-1">Et medlem med varige og vesentlige funksjonsforstyrrelser i støtte- og bevegelsesorganene, har rett til stønad til dekning av utgifter til anskaffelse, fornyelse og vedlikehold av nødvendig og hensiktsmessig protese eller ortose. Det kan også gis stønad til spesialprotese til fritidsbruk.</article><article class="legalP" id="kapittel-1-paragraf-1-ledd-2">Spesiallaget «myk fotseng» (ikke vanlige innleggssåler) ved større fotdeformiteter regnes som ortose.</article><article class="legalP" id="kapittel-1-paragraf-1-ledd-3">Utgiftene ved anskaffelse av spesiallaget «myk fotseng» dekkes i den utstrekning de overstiger en sats fastsatt av departementet. Det kan ytes stønad til ett par fotsenger pr. kalenderår. Hvis det foreligger særlige grunner, kan det ytes stønad til mer enn ett par. Dersom spesialist i indremedisin eller ortopedi godtgjør at medlemmet har behov for hyppig utskifting av fotseng på grunn av forebygging eller behandling av alvorlige sårdannelser ved diabetes mellitus, dekkes utgiftene for mer enn ett par fotsenger pr. kalenderår fullt ut.</article><article class="legalP" id="kapittel-1-paragraf-1-ledd-4">Ved anskaffelse av fottøy til fast montering på protese eller ortose gjelder reglene i <a href="forskrift/1997-04-18-336/§2">§ 2</a> og <a href="forskrift/1997-04-18-336/§3">§ 3</a> om antall fottøy, egenbetaling og fornyelse tilsvarende.</article><article class="legalP" id="kapittel-1-paragraf-1-ledd-5">Hvis et medlem har et særlig behov for å skifte protese eller ortose eller av andre særlige grunner trenger det, kan medlemmet få dekket utgiftene til reserveeksemplar.</article><article class="changesToParent">Endret ved <a href="forskrift/1999-12-21-1522">forskrifter 21 des 1999 nr. 1522</a> (i kraft 1 jan 2000), <a href="forskrift/2001-06-20-732">20 juni 2001 nr. 732</a> (i kraft 1 juli 2001), <a href="forskrift/2002-12-12-1487">12 des 2002 nr. 1487</a> (i kraft 1 jan 2003), <a href="forskrift/2011-12-22-1485">22 des 2011 nr. 1485</a> (i kraft 1 jan 2012), <a href="forskrift/2012-12-17-1273">forskrift 17 des 2012 nr. 1273</a> (i kraft 1 jan 2013), <a href="forskrift/2013-12-19-1660">19 des 2013 nr. 1660</a> (i kraft 1 jan 2014), <a href="forskrift/2016-12-18-1821">18 des 2016 nr. 1821</a> (i kraft 1 jan 2016), <a href="forskrift/2018-10-02-1537">2 okt 2018 nr. 1537</a>, <a href="forskrift/2023-12-30-2343">30 des 2023 nr. 2343</a> (i kraft 1 jan 2024).</article></article><article class="legalArticle" data-lovdata-URL="SF/forskrift/1997-04-18-336/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>.</h3><article class="legalP" id="kapittel-1-paragraf-2-ledd-1">Et medlem som fyller vilkårene i <a href="forskrift/1997-04-18-336/§1">§ 1</a> første ledd har rett til stønad til anskaffelse og tilpasning av ortopedisk fottøy når:<ol class="defaultList" type="a"><li data-name="a." value="1"><article class="listArticle" id="kapittel-1-paragraf-2-ledd-1-punkt-1"><article class="legalP" id="kapittel-1-paragraf-2-ledd-1-punkt-1-ledd-1">fottøyet er spesialsydd for medlemmet,</article></article></li><li data-name="b." value="2"><article class="listArticle" id="kapittel-1-paragraf-2-ledd-1-punkt-2"><article class="legalP" id="kapittel-1-paragraf-2-ledd-1-punkt-2-ledd-1">fabrikkmessig framstilt fottøy krever spesielt tilpasset endring, eller</article></article></li><li data-name="c." value="3"><article class="listArticle" id="kapittel-1-paragraf-2-ledd-1-punkt-3"><article class="legalP" id="kapittel-1-paragraf-2-ledd-1-punkt-3-ledd-1">fabrikkmessig framstilt fottøy erstatter spesiallaget ortopedisk fottøy. Det ytes ikke stønad til fabrikkmessig framstilt fottøy når det eneste spesielle ved fottøyets funksjon er å gi rom for både fot og fotseng.</article></article></li></ol></article><article class="legalP" id="kapittel-1-paragraf-2-ledd-2">Det ytes stønad til anskaffelse av inntil to par ortopedisk fottøy pr. kalenderår. Det kan likevel ytes stønad til mer enn to par ortopedisk fottøy ved første gangs anskaffelse, til barn i vekst og når lege godtgjør at funksjonsforstyrrelsen er av en slik art at fottøyet slites mer enn normalt.</article><article class="legalP" id="kapittel-1-paragraf-2-ledd-3">Utgiftene ved anskaffelse av ortopedisk fottøy som nevnt i første ledd bokstav a, dekkes i den utstrekning de overstiger et beløp fastsatt av departementet. Det kan settes en egen beløpsgrense for dekning av utgiftene for barn under 10 år. Ved anskaffelse av ortopedisk fottøy som nevnt i første ledd bokstav c ytes det stønad opp til sats fastsatt av departementet.</article><article class="legalP" id="kapittel-1-paragraf-2-ledd-4">Når det gis dispensasjon etter bestemmelsen i andre ledd for barn i vekst og på grunn av funksjonsforstyrrelsens art, dekkes utgiftene fullt ut.</article><article class="changesToParent">Endret ved <a href="forskrift/1998-12-22-1436">forskrifter 22 des 1998 nr. 1436</a> (i kraft 1 jan 1999), <a href="forskrift/2001-06-20-732">20 juni 2001 nr. 732</a> (i kraft 1 juli 2001), <a href="forskrift/2002-12-12-1487">12 des 2002 nr. 1487</a> (i kraft 1 jan 2003), <a href="forskrift/2004-12-23-1811">23 des 2004 nr. 1811</a> (i kraft 1 jan 2005), <a href="forskrift/2006-01-10-19">10 jan 2006 nr. 19</a> (i kraft 1 jan 2006), <a href="forskrift/2006-12-22-1600">22 des 2006 nr. 1600</a> (i kraft 1 jan 2007), <a href="forskrift/2008-01-04-22">4 jan 2008 nr. 22</a> (i kraft 1 jan 2008), <a href="forskrift/2008-12-08-1287">8 des 2008 nr. 1287</a> (i kraft 1 jan 2009), <a href="forskrift/2010-04-09-603">9 april 2010 nr. 603</a>, <a href="forskrift/2011-12-22-1485">22 des 2011 nr. 1485</a> (i kraft 1 jan 2012), <a href="forskrift/2012-12-17-1273">17 des 2012 nr. 1273</a> (i kraft 1 jan 2013), <a href="forskrift/2013-12-19-1660">19 des 2013 nr. 1660</a> (i kraft 1 jan 2014), <a href="forskrift/2014-01-10-12">10 jan 2014 nr. 12</a> (i kraft 1 jan 2014), <a href="forskrift/2016-12-18-1821">18 des 2016 nr. 1821</a> (i kraft 1 jan 2016), <a href="forskrift/2017-12-20-2326">20 des 2017 nr. 2326</a> (i kraft 1 jan 2018), <a href="forskrift/2018-10-02-1537">2 okt 2018 nr. 1537</a>.</article></article><article class="legalArticle" data-lovdata-URL="SF/forskrift/1997-04-18-336/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>.</h3><ol class="defaultList" type="1"><li data-name="1." value="1"><article class="listArticle" id="kapittel-1-paragraf-3-punkt-1"><article class="legalP" id="kapittel-1-paragraf-3-punkt-1-ledd-1">Det gis stønad til anskaffelse, fornyelse og vedlikehold av ortopediske hjelpemidler som er nevnt i <a href="forskrift/1997-04-18-336/§1">§ 1</a> og <a href="forskrift/1997-04-18-336/§2">§ 2</a>, når det foreligger søknad som er begrunnet av en spesialist i ortopedisk kirurgi eller en spesialist i fysikalsk medisin og rehabilitering.</article><article class="legalP" id="kapittel-1-paragraf-3-punkt-1-ledd-2">For ortoser og ortopedisk fottøy kan søknad også begrunnes av en spesialist i nevrologi, revmatologi eller indremedisin, alt etter hvilken tilstand som gjør anskaffelsen nødvendig. Spesialist i pediatri kan begrunne søknader om ortoser til bruk i barnets første leveår.</article><article class="legalP" id="kapittel-1-paragraf-3-punkt-1-ledd-3">Søknad kan også begrunnes av avdelingsoverlege eller den lege overlegen bemyndiger ved sykehusavdeling som har behov for å kunne rekvirere ortopediske hjelpemidler.</article><article class="legalP" id="kapittel-1-paragraf-3-punkt-1-ledd-4">Søknaden gis på blankett fastsatt av Arbeids- og velferdsdirektoratet, eller på andre måter som Arbeids- og velferdsetaten bestemmer.</article><article class="legalP" id="kapittel-1-paragraf-3-punkt-1-ledd-5">Legen kan ikke begrunne søknader om ortopediske hjelpemidler som leveres av et ortopedisk verksted som legen selv eller legens nærmeste pårørende har økonomiske interesser i.</article></article></li><li data-name="2." value="2"><article class="listArticle" id="kapittel-1-paragraf-3-punkt-2"><article class="legalP" id="kapittel-1-paragraf-3-punkt-2-ledd-1">Legen sørger for at det ortopediske hjelpemidlet blir bestilt.</article><article class="legalP" id="kapittel-1-paragraf-3-punkt-2-ledd-2">I den utstrekning det er mulig bør arbeidet med de vanskeligere typer av ortopediske hjelpemidler utføres ved de protesesentra som er eller blir opprettet, eventuelt av avdeling eller institusjon som har spesialisert seg på ortopediteknikkens område.</article></article></li><li data-name="3." value="3"><article class="listArticle" id="kapittel-1-paragraf-3-punkt-3"><article class="legalP" id="kapittel-1-paragraf-3-punkt-3-ledd-1">Etter fullmakt fra legen kan medlemmet selv søke om fornyelse av sitt ortopediske hjelpemiddel i en periode på inntil fem år. Hvis legen godtgjør at det er åpenbart at hjelpemiddelbehovet ikke vil endres, kan fullmakt gis for en periode på inntil ti år.</article><article class="legalP" id="kapittel-1-paragraf-3-punkt-3-ledd-2">En offentlig godkjent ortopediingeniør skal attestere at fornyelsen av hjelpemidlet er faglig forsvarlig.</article><article class="legalP" id="kapittel-1-paragraf-3-punkt-3-ledd-3">Hvis det er fastslått at medlemmets medisinske tilstand og behovet for hjelpemiddel er uendret, kan medlemmets fastlege forlenge gyldighetstiden med inntil fem år for en fullmakt gitt av en godkjent begrunner. Hvis legen som begrunnet den opprinnelige søknaden har gitt fullmakt for en periode på inntil ti år, kan fastlegen forlenge gyldighetstiden med inntil ti år.</article></article></li><li data-name="4." value="4"><article class="listArticle" id="kapittel-1-paragraf-3-punkt-4"><article class="legalP" id="kapittel-1-paragraf-3-punkt-4-ledd-1">Medlemmet kan ved fornyelse selv søke om forhåndstilsagn om stønad til mer enn to par ortopedisk fottøy og ett par fotsenger pr. kalenderår hvis legen har angitt at fullmakten kan gjelde ved fornyelser i en periode på inntil fem år.</article></article></li><li data-name="5." value="5"><article class="listArticle" id="kapittel-1-paragraf-3-punkt-5"><article class="legalP" id="kapittel-1-paragraf-3-punkt-5-ledd-1">Legen skal påse at medlemmet ved første gangs anskaffelse av et ortopedisk hjelpemiddel blir trenet i bruken av hjelpemidlet, om nødvendig ved opphold i sykehus eller attføringsinstitutt.</article></article></li><li data-name="6." value="6"><article class="listArticle" id="kapittel-1-paragraf-3-punkt-6"><article class="legalP" id="kapittel-1-paragraf-3-punkt-6-ledd-1">Den ortopediingeniøren som har hatt ansvaret for å tilpasse hjelpemidlet skal attestere at hjelpemidlet er hensiktsmessig og kvalitetsmessig utført.</article></article></li></ol><article class="changesToParent">Endret ved <a href="forskrift/1999-12-21-1522">forskrifter 21 des 1999 nr. 1522</a> (i kraft 1 jan 2000), <a href="forskrift/2001-06-20-732">20 juni 2001 nr. 732</a> (i kraft 1 juli 2001), <a href="forskrift/2002-04-04-324">4 april 2002 nr. 324</a>, <a href="forskrift/2002-06-07-790">7 juni 2002 nr. 790</a>, <a href="forskrift/2002-12-12-1487">12 des 2002 nr. 1487</a> (i kraft 1 jan 2003), <a href="forskrift/2005-07-08-899">8 juli 2005 nr. 899</a> (i kraft 1 sep 2005), <a href="forskrift/2006-06-30-790">30 juni 2006 nr. 790</a> (i kraft 1 juli 2006, se endringsforskriften for overgangsregel), <a href="forskrift/2018-10-02-1537">2 okt 2018 nr. 1537</a>.</article></article><article class="legalArticle" data-lovdata-URL="SF/forskrift/1997-04-18-336/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>.</h3><article class="legalP" id="kapittel-1-paragraf-4-ledd-1">Arbeids- og velferdsdirektoratet skal inngå avtaler med ortopediske verksteder og forhandlere om levering av og priser på ortopediske hjelpemidler. Det ytes bare stønad til ortopediske hjelpemidler som er levert av verksteder og forhandlere i henhold til slik avtale.</article><article class="legalP" id="kapittel-1-paragraf-4-ledd-2">Bestemmelsen i første ledd gjelder ikke for ortopediske hjelpemidler til den som har rett til stønad etter <a href="lov/1997-02-28-19/§5-24">folketrygdloven § 5-24</a>.</article><article class="changesToParent">Endret ved <a href="forskrift/2000-01-28-69">forskrifter 28 jan 2000 nr. 69</a>, <a href="forskrift/2006-06-30-790">30 juni 2006 nr. 790</a> (i kraft 1 juli 2006, se endringsforskriften for overgangsregel).</article></article></section><section class="section" data-name="kapII" id="kapittel-2" data-lovdata-URL="SF/forskrift/1997-04-18-336/KAPITTEL_2"><h2>II Brystprotese, ansiktsdefektprotese, øyeprotese og parykk</h2><article class="legalArticle" data-lovdata-URL="SF/forskrift/1997-04-18-336/§5" data-name="§5" id="kapittel-2-paragraf-1"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Brystprotese</span></h3><ol class="defaultList" type="1"><li data-name="1." value="1"><article class="listArticle" id="kapittel-2-paragraf-1-punkt-1"><article class="legalP" id="kapittel-2-paragraf-1-punkt-1-ledd-1">Etter operative inngrep eller ved medfødt ensidig utviklingsanomali ytes det stønad til anskaffelse av hensiktsmessig brystprotese når det er bekreftet ved legeerklæring at protese er nødvendig. Det kan også ytes stønad til personer med kjønnsinkongruens, når behovet er dokumentert med erklæring fra lege eller annet helsepersonell med nødvendig medisinsk kompetanse. Ved fornyelse av protese ytes det stønad uten at det foreligger legeerklæring fra lege eller annet helsepersonell. Når særlige grunner tilsier det, kan Arbeids- og velferdsetaten likevel kreve slik erklæring ved fornyelse.</article></article></li><li data-name="2." value="2"><article class="listArticle" id="kapittel-2-paragraf-1-punkt-2"><article class="legalP" id="kapittel-2-paragraf-1-punkt-2-ledd-1">Det skal også ytes stønad til reserveeksemplar.</article></article></li><li data-name="3." value="3"><article class="listArticle" id="kapittel-2-paragraf-1-punkt-3"><article class="legalP" id="kapittel-2-paragraf-1-punkt-3-ledd-1">Arbeids- og velferdsdirektoratet skal inngå avtaler med leverandører om levering av og priser på brystproteser. Det ytes bare stønad til brystproteser som er levert i henhold til slik avtale.</article></article></li><li data-name="4." value="4"><article class="listArticle" id="kapittel-2-paragraf-1-punkt-4"><article class="legalP" id="kapittel-2-paragraf-1-punkt-4-ledd-1">Stønad til brystprotese kan begrenses til et beløp som fastsettes av Arbeids- og velferdsdirektoratet.</article></article></li><li data-name="5." value="5"><article class="listArticle" id="kapittel-2-paragraf-1-punkt-5"><article class="legalP" id="kapittel-2-paragraf-1-punkt-5-ledd-1">Ved den første tilpasningen av brystprotese kan det ytes stønad til en spesialbrystholder opp til sats fastsatt av departementet. Det kan ikke ytes stønad til spesielle klær for den som bruker brystprotese.</article></article></li></ol><article class="changesToParent">Endret ved <a href="forskrift/2003-12-11-1492">forskrifter 11 des 2003 nr. 1492</a> (i kraft 1 jan 2004), <a href="forskrift/2004-10-11-1374">11 okt 2004 nr. 1374</a>, <a href="forskrift/2006-06-30-790">30 juni 2006 nr. 790</a> (i kraft 1 juli 2006, se endringsforskriften for overgangsregel), <a href="forskrift/2010-04-09-603">9 april 2010 nr. 603</a>, <a href="forskrift/2011-12-22-1485">22 des 2011 nr. 1485</a> (i kraft 1 jan 2012), <a href="forskrift/2012-12-17-1273">17 des 2012 nr. 1273</a> (i kraft 1 jan 2013), <a href="forskrift/2013-12-19-1660">19 des 2013 nr. 1660</a> (i kraft 1 jan 2014), <a href="forskrift/2016-12-18-1821">18 des 2016 nr. 1821</a> (i kraft 1 jan 2016), <a href="forskrift/2017-12-20-2326">20 des 2017 nr. 2326</a> (i kraft 1 jan 2018), <a href="forskrift/2018-10-02-1537">2 okt 2018 nr. 1537</a>, <a href="forskrift/2021-08-02-2471">2 aug 2021 nr. 2471</a> (i kraft 1 sep 2021).</article></article><article class="legalArticle" data-lovdata-URL="SF/forskrift/1997-04-18-336/§6" data-name="§6" id="kapittel-2-paragraf-2"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Ansiktsdefektprotese</span></h3><ol class="defaultList" type="1"><li data-name="1." value="1"><article class="listArticle" id="kapittel-2-paragraf-2-punkt-1"><article class="legalP" id="kapittel-2-paragraf-2-punkt-1-ledd-1">Det ytes stønad til anskaffelse av hensiktsmessig ansiktsdefektprotese når det er bekreftet ved legeerklæring at protese er nødvendig. Ved fornyelse av ansiktsdefektprotese ytes det stønad uten at det foreligger legeerklæring.</article></article></li><li data-name="2." value="2"><article class="listArticle" id="kapittel-2-paragraf-2-punkt-2"><article class="legalP" id="kapittel-2-paragraf-2-punkt-2-ledd-1">Det kan også ytes stønad til reserveeksemplar.</article></article></li><li data-name="3." value="3"><article class="listArticle" id="kapittel-2-paragraf-2-punkt-3"><article class="legalP" id="kapittel-2-paragraf-2-punkt-3-ledd-1">Det ytes stønad til festeanordninger og annet nødvendig tilbehør til ansiktsdefektprotese.</article></article></li><li data-name="4." value="4"><article class="listArticle" id="kapittel-2-paragraf-2-punkt-4"><article class="legalP" id="kapittel-2-paragraf-2-punkt-4-ledd-1">Utgifter til ansiktsdefektprotese og tilbehør dekkes fullt ut.</article></article></li></ol><article class="changesToParent">Endret ved <a href="forskrift/2003-04-07-453">forskrift 7 april 2003 nr. 453</a>.</article></article><article class="legalArticle" data-lovdata-URL="SF/forskrift/1997-04-18-336/§7" data-name="§7" id="kapittel-2-paragraf-3"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Øyeprotese</span></h3><ol class="defaultList" type="1"><li data-name="1." value="1"><article class="listArticle" id="kapittel-2-paragraf-3-punkt-1"><article class="legalP" id="kapittel-2-paragraf-3-punkt-1-ledd-1">Det ytes stønad til anskaffelse av hensiktsmessig øyeprotese når det er bekreftet ved legeerklæring at protese er nødvendig. Ved fornyelse av øyeprotese ytes det stønad uten at det foreligger legeerklæring.</article></article></li><li data-name="2." value="2"><article class="listArticle" id="kapittel-2-paragraf-3-punkt-2"><article class="legalP" id="kapittel-2-paragraf-3-punkt-2-ledd-1">Utgifter til øyeprotese dekkes fullt ut.</article></article></li><li data-name="3." value="3"><article class="listArticle" id="kapittel-2-paragraf-3-punkt-3"><article class="legalP" id="kapittel-2-paragraf-3-punkt-3-ledd-1">Til et medlem under 18 år kan det ytes stønad til reserveeksemplar når dette anses nødvendig.</article></article></li></ol><article class="changesToParent">Endret ved <a href="forskrift/2003-04-07-453">forskrift 7 april 2003 nr. 453</a>.</article></article><article class="legalArticle" data-lovdata-URL="SF/forskrift/1997-04-18-336/§8" data-name="§8" id="kapittel-2-paragraf-4"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Parykk</span></h3><article class="legalP" id="kapittel-2-paragraf-4-ledd-1">Til et medlem som helt eller delvis har mistet håret på grunn av sykdom eller behandling for sykdom, ytes det stønad til anskaffelse og gjenanskaffelse av parykk. Ved første gangs anskaffelse må det være bekreftet ved legeerklæring at sykdom eller behandling for sykdom er årsaken til håravfallet. Det kan også ytes stønad til personer med kjønnsinkongruens, når behovet er dokumentert med erklæring fra lege eller annet helsepersonell med nødvendig medisinsk kompetanse, og personen helt eller delvis har mistet håret.</article><article class="legalP" id="kapittel-2-paragraf-4-ledd-2">Det ytes stønad til en eller flere parykker i kalenderåret etter medlemmets behov. Det kan ytes stønad opp til satser fastsatt av departementet. Det kan settes egen sats for dekning av utgifter hvis medlemmet må bruke individuelt tillaget parykk på grunn av avvikende hodeform eller allergisk reaksjon mot syntetisk materiale. Det er et vilkår at relevant kontaktallergi er dokumentert ved allergologisk utredning fra dermatolog eller spesialavdeling i sykehus.</article><article class="legalP" id="kapittel-2-paragraf-4-ledd-3">Uten hensyn til bestemmelsene i annet ledd kan et medlem under 30 år få stønad til full dekning av nødvendige utgifter for inntil to individuelt tillagede parykker eller inntil seks syntetiske parykker pr. kalenderår.</article><article class="legalP" id="kapittel-2-paragraf-4-ledd-4">Det ytes ikke stønad til vedlikehold og annet stell av parykk.</article><article class="legalP" id="kapittel-2-paragraf-4-ledd-5">Det kan i stedet for stønad til parykk ytes stønad til hodeplagg etter samme sats som for ordinære parykker.</article><article class="changesToParent">Endret ved <a href="forskrift/1999-12-21-1522">forskrifter 21 des 1999 nr. 1522</a> (i kraft 1 jan 2000), <a href="forskrift/2000-02-10-124">10 feb 2000 nr. 124</a> (i kraft 1 mars 2000 med virkning fra 1 jan 2000), <a href="forskrift/2003-04-07-453">7 april 2003 nr. 453</a>, <a href="forskrift/2003-12-11-1492">11 des 2003 nr. 1492</a> (i kraft 1 jan 2004), <a href="forskrift/2004-10-11-1374">11 okt 2004 nr. 1374</a>, <a href="forskrift/2004-12-23-1811">23 des 2004 nr. 1811</a> (i kraft 1 jan 2005), <a href="forskrift/2006-01-10-19">10 jan 2006 nr. 19</a> (i kraft 1 jan 2006), <a href="forskrift/2006-12-22-1600">22 des 2006 nr. 1600</a> (i kraft 1 jan 2007), <a href="forskrift/2008-01-04-22">4 jan 2008 nr. 22</a> (i kraft 1 jan 2008), <a href="forskrift/2008-12-08-1287">8 des 2008 nr. 1287</a> (i kraft 1 jan 2009), <a href="forskrift/2010-04-09-603">9 april 2010 nr. 603</a>, <a href="forskrift/2011-12-22-1485">22 des 2011 nr. 1485</a> (i kraft 1 jan 2012), <a href="forskrift/2012-12-17-1273">17 des 2012 nr. 1273</a> (i kraft 1 jan 2013), <a href="forskrift/2013-12-19-1660">19 des 2013 nr. 1660</a> (i kraft 1 jan 2014), <a href="forskrift/2016-12-18-1821">18 des 2016 nr. 1821</a> (i kraft 1 jan 2016), <a href="forskrift/2017-12-20-2326">20 des 2017 nr. 2326</a> (i kraft 1 jan 2018), <a href="forskrift/2018-10-02-1537">2 okt 2018 nr. 1537</a>, <a href="forskrift/2021-08-02-2471">2 aug 2021 nr. 2471</a> (i kraft 1 sep 2021). <strong>Endres</strong> ved forskrift <a href="forskrift/2025-10-29-2139">29 okt 2025 nr. 2139</a> (i kraft 1 jan 2026, endringen endret ved forskrift <a href="forskrift/2025-10-31-2164">31 okt 2025 nr. 2164</a>).</article></article></section><section class="section" data-name="kapIII" id="kapittel-3" data-lovdata-URL="SF/forskrift/1997-04-18-336/KAPITTEL_3"><h2>III Standardprodukter</h2><article class="changesToParent">Overskrift endret ved <a href="forskrift/2009-03-13-300">forskrift 13 mars 2009 nr. 300</a> (i kraft 1 juni 2009).</article><article class="legalArticle" data-lovdata-URL="SF/forskrift/1997-04-18-336/§9" data-name="§9" id="kapittel-3-paragraf-1"><h3 class="legalArticleHeader"><span class="legalArticleValue">§ 9</span>.</h3><ol class="defaultList" type="1"><li data-name="1." value="1"><article class="listArticle" id="kapittel-3-paragraf-1-punkt-1"><article class="legalP" id="kapittel-3-paragraf-1-punkt-1-ledd-1">Det ytes stønad til nødvendig anskaffelse av ekstra par alminnelig fottøy, som medlemmet må ha på grunn av ulik fotstørrelse. Det må godtgjøres ved legeerklæring at medlemmet har ulik fotstørrelse med minst to hele skonummer.</article></article></li><li data-name="2." value="2"><article class="listArticle" id="kapittel-3-paragraf-1-punkt-2"><article class="legalP" id="kapittel-3-paragraf-1-punkt-2-ledd-1">Stønad ytes til anskaffelse av inntil to ekstra par alminnelig fottøy per år opp til satser fastsatt av departementet.</article></article></li><li data-name="3." value="3"><article class="listArticle" id="kapittel-3-paragraf-1-punkt-3"><article class="legalP" id="kapittel-3-paragraf-1-punkt-3-ledd-1">Det kan gjøres unntak fra antallsbegrensningen i nr. 2 til barn i vekst og når lege godtgjør at funksjonsforstyrrelsen er av en slik art at fottøyet slites mer enn normalt. Når det gjøres unntak på grunn av funksjonsforstyrrelse, dekkes utgifter til begge par fottøy opp til satser fastsatt av departementet.</article></article></li></ol><article class="changesToParent">Tilføyd ved <a href="forskrift/1999-02-15-215">forskrift 15 feb 1999 nr. 215</a>, endret ved <a href="forskrift/2002-04-04-324">forskrifter 4 april 2002 nr. 324</a>, <a href="forskrift/2010-04-09-603">9 april 2010 nr. 603</a>, <a href="forskrift/2011-12-22-1485">22 des 2011 nr. 1485</a> (i kraft 1 jan 2012), <a href="forskrift/2012-12-17-1273">17 des 2012 nr. 1273</a> (i kraft 1 jan 2013), <a href="forskrift/2013-12-19-1660">19 des 2013 nr. 1660</a> (i kraft 1 jan 2014), <a href="forskrift/2016-12-18-1821">18 des 2016 nr. 1821</a> (i kraft 1 jan 2016), <a href="forskrift/2017-12-20-2326">20 des 2017 nr. 2326</a> (i kraft 1 jan 2018), <a href="forskrift/2018-10-02-1537">2 okt 2018 nr. 1537</a>.</article></article><article class="legalArticle" data-lovdata-URL="SF/forskrift/1997-04-18-336/§9a" data-name="§9a" id="kapittel-3-paragraf-2"><h3 class="legalArticleHeader"><span class="legalArticleValue">§ 9a</span>.</h3><ol class="defaultList" type="1"><li data-name="1." value="1"><article class="listArticle" id="kapittel-3-paragraf-2-punkt-1"><article class="legalP" id="kapittel-3-paragraf-2-punkt-1-ledd-1">Det ytes stønad til nødvendig anskaffelse og fornyelse av prefabrikkert overekstremitetsortose til medlemmer med inflamatoriske revmatiske sykdommer og degenerative sykdommer der ortosen er tilpasset av ergoterapeut, fysioterapeut eller lege som er ansatt i spesialisthelsetjenesten. Stønad ytes når det foreligger rekvisisjon fra en spesialist i revmatologi og der ortosen er innkjøpt av helseforetaket.</article></article></li><li data-name="2." value="2"><article class="listArticle" id="kapittel-3-paragraf-2-punkt-2"><article class="legalP" id="kapittel-3-paragraf-2-punkt-2-ledd-1">Etter fullmakt fra legen kan medlemmet selv søke om fornyelse av ortose i en periode på inntil fem år. Hvis legen godtgjør at det er åpenbart at hjelpemiddelbehovet ikke vil bli endret, kan fullmakt gis for en periode på inntil ti år.</article></article></li><li data-name="3." value="3"><article class="listArticle" id="kapittel-3-paragraf-2-punkt-3"><article class="legalP" id="kapittel-3-paragraf-2-punkt-3-ledd-1">Stønad er begrenset til én ortose pr. år.</article></article></li><li data-name="4." value="4"><article class="listArticle" id="kapittel-3-paragraf-2-punkt-4"><article class="legalP" id="kapittel-3-paragraf-2-punkt-4-ledd-1">Det gjøres unntak fra antallsbegrensningen i nr. 3 når det er godtgjort av lege at funksjonsforstyrrelsen er av en slik art at ortosen slites mer enn normalt eller at spesielle forhold gjør det nødvendig av hygieniske grunner å skifte ortose oftere enn normalt.</article></article></li><li data-name="5." value="5"><article class="listArticle" id="kapittel-3-paragraf-2-punkt-5"><article class="legalP" id="kapittel-3-paragraf-2-punkt-5-ledd-1">Helseforetakets utgifter til anskaffelsen, inklusive merverdiavgift og eventuell frakt, dekkes.</article></article></li></ol><article class="changesToParent">Tilføyd ved <a href="forskrift/2009-03-13-300">forskrift 13 mars 2009 nr. 300</a> (i kraft 1 juni 2009). Endret ved <a href="forskrift/2009-10-21-1299">forskrift 21 okt 2009 nr. 1299</a>.</article></article></section><section class="section" data-name="kapIV" id="kapittel-4" data-lovdata-URL="SF/forskrift/1997-04-18-336/KAPITTEL_4"><h2>IV Fellesbestemmelser</h2><article class="legalArticle" data-lovdata-URL="SF/forskrift/1997-04-18-336/§10" data-name="§10" id="kapittel-4-paragraf-1"><h3 class="legalArticleHeader"><span class="legalArticleValue">§ 10</span>.</h3><ol class="defaultList" type="1"><li data-name="1." value="1"><article class="listArticle" id="kapittel-4-paragraf-1-punkt-1"><article class="legalP" id="kapittel-4-paragraf-1-punkt-1-ledd-1">Arbeids- og velferdsetatens tilsagn om stønad til ortopediske hjelpemidler må innhentes før anskaffelsen finner sted. Selv om forhåndstilsagn ikke er innhentet, kan det likevel gis stønad dersom det er klart at tilsagn ville ha blitt gitt.</article><article class="legalP" id="kapittel-4-paragraf-1-punkt-1-ledd-2">Arbeids- og velferdsetaten fatter vedtak om stønad med hjemmel i forskriftens avsnitt II om brystprotese, ansiktsdefektprotese, øyeprotese og parykk når det er fremmet krav om refusjon. Hvis et medlem av folketrygden ønsker å bringe på det rene om det foreligger rett til stønad kan det søkes om stønad før anskaffelse har funnet sted.</article></article></li><li data-name="2." value="2"><article class="listArticle" id="kapittel-4-paragraf-1-punkt-2"><article class="legalP" id="kapittel-4-paragraf-1-punkt-2-ledd-1">Arbeids- og velferdsetaten foretar direkte oppgjør med forhandler av ortopediske hjelpemidler dersom vilkårene for stønad etter denne forskriften er oppfylt.</article></article></li><li data-name="3." value="3"><article class="listArticle" id="kapittel-4-paragraf-1-punkt-3"><article class="legalP" id="kapittel-4-paragraf-1-punkt-3-ledd-1">Det kan inngås avtale om direkte oppgjør av stønad til proteser som nevnt i avsnitt II etter retningslinjer som fastsettes av Arbeids- og velferdsdirektoratet. Det kan herunder stilles særskilte vilkår til forhandleren om vareutvalg, prøverom m.m.</article></article></li></ol><article class="changesToParent">Endret ved <a href="forskrift/1999-02-15-215">forskrifter 15 feb 1999 nr. 215</a> (tidligere § 9), <a href="forskrift/2001-06-20-732">20 juni 2001 nr. 732</a> (i kraft 1 juli 2001), <a href="forskrift/2002-12-12-1487">12 des 2002 nr. 1487</a> (i kraft 1 jan 2003), <a href="forskrift/2006-04-24-435">24 april 2006 nr. 435</a>, <a href="forskrift/2006-06-30-790">30 juni 2006 nr. 790</a> (i kraft 1 juli 2006, se endringsforskriften for overgangsregel).</article></article><article class="legalArticle" data-lovdata-URL="SF/forskrift/1997-04-18-336/§11" data-name="§11" id="kapittel-4-paragraf-2"><h3 class="legalArticleHeader"><span class="legalArticleValue">§ 11</span>.</h3><article class="legalP" id="kapittel-4-paragraf-2-ledd-1">Trygden yter full stønad til nødvendig legeundersøkelse i forbindelse med anskaffelse av ortopedisk hjelpemiddel eller protese som nevnt i denne forskrift etter takster fastsatt av Arbeids- og velferdsdirektoratet.</article><article class="changesToParent">Endret ved <a href="forskrift/1999-02-15-215">forskrifter 15 feb 1999 nr. 215</a> (tidligere § 10), <a href="forskrift/2006-06-30-790">30 juni 2006 nr. 790</a> (i kraft 1 juli 2006, se endringsforskriften for overgangsregel).</article></article><article class="legalArticle" data-lovdata-URL="SF/forskrift/1997-04-18-336/§12" data-name="§12" id="kapittel-4-paragraf-3"><h3 class="legalArticleHeader"><span class="legalArticleValue">§ 12</span>.</h3><article class="legalP" id="kapittel-4-paragraf-3-ledd-1">Hvis et medlem må reise til lege, helseinstitusjon, attføringsinstitutt eller forhandler i forbindelse med anskaffelse av ortopedisk hjelpemiddel eller protese, dekker trygden reiseutgiftene etter regler og takster fastsatt av Arbeids- og velferdsdirektoratet.</article><article class="changesToParent">Endret ved <a href="forskrift/1999-02-15-215">forskrifter 15 feb 1999 nr. 215</a> (tidligere § 11), <a href="forskrift/2004-06-14-890">14 juni 2004 nr. 890</a>, <a href="forskrift/2006-06-30-790">30 juni 2006 nr. 790</a> (i kraft 1 juli 2006, se endringsforskriften for overgangsregel).</article></article><article class="legalArticle" data-lovdata-URL="SF/forskrift/1997-04-18-336/§13" data-name="§13" id="kapittel-4-paragraf-4"><h3 class="legalArticleHeader"><span class="legalArticleValue">§ 13</span>.</h3><article class="legalP" id="kapittel-4-paragraf-4-ledd-1">Arbeids- og velferdsdirektoratet kan gi nærmere bestemmelser om den praktiske gjennomføringen av denne forskriften.</article><article class="changesToParent">Endret ved <a href="forskrift/1999-02-15-215">forskrifter 15 feb 1999 nr. 215</a> (tidligere § 12), <a href="forskrift/2006-06-30-790">30 juni 2006 nr. 790</a> (i kraft 1 juli 2006, se endringsforskriften for overgangsregel).</article></article><article class="legalArticle" data-lovdata-URL="SF/forskrift/1997-04-18-336/§14" data-name="§14" id="kapittel-4-paragraf-5"><h3 class="legalArticleHeader"><span class="legalArticleValue">§ 14</span>.</h3><article class="legalP" id="kapittel-4-paragraf-5-ledd-1">Forskriften trer i kraft den 1. mai 1997.</article><article class="changesToParent">Endret ved <a href="forskrift/1999-02-15-215">forskrift 15 feb 1999 nr. 215</a> (tidligere § 13).</article></article></section></main></body></html>