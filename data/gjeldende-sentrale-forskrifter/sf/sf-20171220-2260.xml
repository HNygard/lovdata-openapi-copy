<!DOCTYPE html><html lang="no"><head><title>Forskrift om organisasjon, oppgaver og saksbehandling for Diskrimineringsnemnda</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2017-12-20-2260</dd><dt class="dokid">DokumentID</dt><dd class="dokid">SF/forskrift/2017-12-20-2260</dd><dt class="ministry">Departement</dt><dd class="ministry"><ul><li>Kultur- og likestillingsdepartementet</li></ul></dd><dt class="subunit">Etat</dt><dd class="subunit"><ul><li>Avd. for likestilling, diskriminering og internasjonale saker</li></ul></dd><dt class="dateInForce">I kraft fra</dt><dd class="dateInForce">2018-01-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2022-05-13</dd><dt class="lastChangedBy">Sist endret ved</dt><dd class="lastChangedBy"><a href="forskrift/2022-05-13-839">forskrift/2022-05-13-839</a></dd><dt class="changesToDocuments">Endrer</dt><dd class="changesToDocuments"><ul><li><a href="forskrift/2013-12-18-1613">forskrift/2013-12-18-1613</a></li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/2017-06-16-50/§22">lov/2017-06-16-50/§22</a></li></ul></dd><dt class="dateOfPublication">Kunngjort</dt><dd class="dateOfPublication">2017-12-21 17:20</dd><dt class="titleShort">Korttittel</dt><dd class="titleShort">Forskrift om organisasjon, oppgaver og saksbehandling for Diskrimineringsnemnda</dd><dt class="title">Tittel</dt><dd class="title">Forskrift om organisasjon, oppgaver og saksbehandling for Diskrimineringsnemnda</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Barne- og likestillingsdepartementet (nå Kulturdepartementet) 20. desember 2017 med hjemmel i <a href="lov/2017-06-16-50">lov 16. juni 2017 nr. 50</a> om Likestillings- og diskrimineringsombudet og Diskrimineringsnemnda (diskrimineringsombudsloven) <a href="lov/2017-06-16-50/§22">§ 22</a>. <br /><strong>Endret</strong> ved forskrifter <a href="forskrift/2019-05-03-560">3 mai 2019 nr. 560</a> (departementsendring), <a href="forskrift/2020-03-26-501">26 mars 2020 nr. 501</a>, <a href="forskrift/2022-05-13-839">13 mai 2022 nr. 839</a>.</dd><dt class="refid">RefID</dt><dd class="refid">forskrift/2017-12-20-2260</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om organisasjon, oppgaver og saksbehandling for Diskrimineringsnemnda</a><ul class="tocSubUl"><li><a href="#paragraf-1">§ 1. Nemndas organisering</a></li><li><a href="#paragraf-2">§ 2. Sekretariat</a></li><li><a href="#paragraf-3">§ 3. Saksforberedelse</a></li><li><a href="#paragraf-4">§ 4. Avvisning og henleggelse</a></li><li><a href="#paragraf-5">§ 5. Muntlig forhandling</a></li><li><a href="#paragraf-6">§ 6. Møteinnkalling</a></li><li><a href="#paragraf-7">§ 7. Møteoffentlighet</a></li><li><a href="#paragraf-8">§ 8. Møter i nemnda</a></li><li><a href="#paragraf-9">§ 9. Innhold og begrunnelse</a></li><li><a href="#paragraf-10">§ 10. Underretning om nemndas vedtak og uttalelser</a></li><li><a href="#paragraf-11">§ 11. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2017-12-20-2260" id="dokument"><h1>Forskrift om organisasjon, oppgaver og saksbehandling for Diskrimineringsnemnda</h1><article class="legalArticle" data-lovdata-URL="SF/forskrift/2017-12-20-2260/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Nemndas organisering</span></h2><article class="legalP" id="paragraf-1-ledd-1">Nemndas administrative leder har et overordnet ansvar for organiseringen av arbeidet i nemnda.</article><article class="legalP" id="paragraf-1-ledd-2">Varamedlemmene er ikke knyttet til noen avdeling.</article></article><article class="legalArticle" data-lovdata-URL="SF/forskrift/2017-12-20-2260/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Sekretariat</span></h2><article class="legalP" id="paragraf-2-ledd-1">Sekretariatet skal forberede saker, innkalle til og tilrettelegge for nemndas møter og underrette berørte om nemndas vedtak og uttalelser. Når det er grunn til det, skal sekretariatet undersøke om nemndas vedtak blir fulgt og følge med på om frist for oppfyllelse av pålegg overholdes.</article><article class="legalP" id="paragraf-2-ledd-2">Sekretariatet skal også utføre andre oppgaver det blir pålagt av nemnda.</article></article><article class="legalArticle" data-lovdata-URL="SF/forskrift/2017-12-20-2260/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Saksforberedelse</span></h2><article class="legalP" id="paragraf-3-ledd-1">Nemndas sekretariat fordeler saker mellom nemndas avdelinger.</article><article class="legalP" id="paragraf-3-ledd-2">Sekretariatet skal under saksforberedelsen anmode om de opplysninger fra sakens parter som anses nødvendig for å få saken klarlagt. Sekretariatet kan også gi andre mulighet til å uttale seg i en sak hvis de må anses å ha særlig interesse i sakens utfall eller de antas å kunne bidra til sakens opplysning.</article><article class="legalP" id="paragraf-3-ledd-3">Hvis en sak som nemnda får til behandling direkte eller indirekte berører en tariffavtale eller bestemmelser i en tariffavtale, skal tariffavtalens parter skriftlig varsles og gis mulighet til å uttale seg i saken. Sekretariatet kan sette frist for uttalelse.</article><article class="legalP" id="paragraf-3-ledd-4">Nemnda kan, om nødvendig, anvende sakkyndig bistand.</article><article class="legalP" id="paragraf-3-ledd-5">Etter at øvrig saksforberedelse er avsluttet, utarbeider sekretariatet et skriftlig sammendrag av saken (redegjørelse) som forelegges for sakens parter til uttalelse.</article><article class="legalP" id="paragraf-3-ledd-6">En part kan, når det anses nødvendig og ubetenkelig, anmodes om å oppsummere sin argumentasjon i et kortfattet skriftlig sluttinnlegg.</article></article><article class="legalArticle" data-lovdata-URL="SF/forskrift/2017-12-20-2260/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Avvisning og henleggelse</span></h2><article class="legalP" id="paragraf-4-ledd-1">Når en klage er mottatt vurderer sekretariatet om klagen bør avvises eller henlegges. Saken forberedes i nødvendig utstrekning og forelegges for nemndleder til avgjørelse.</article></article><article class="legalArticle" data-lovdata-URL="SF/forskrift/2017-12-20-2260/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Muntlig forhandling</span></h2><article class="legalP" id="paragraf-5-ledd-1">Sekretariatet vurderer fortløpende behovet for muntlige forhandlinger. Spørsmålet forelegges nemndleder for avgjørelse.</article><article class="legalP" id="paragraf-5-ledd-2">Nemndleder og nemnda kan, inntil saken er avgjort, omgjøre beslutning om ikke å avholde muntlige forhandlinger når hensynet til sakens opplysning tilsier det.</article></article><article class="legalArticle" data-lovdata-URL="SF/forskrift/2017-12-20-2260/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Møteinnkalling</span></h2><article class="legalP" id="paragraf-6-ledd-1">I saker hvor det skal være muntlige forhandlinger innkaller nemndas sekretariat partene. Det kan innkalles vitner eller sakkyndige, etter nemndleders beslutning, hvis dette anses nødvendig for sakens opplysning.</article><article class="legalP" id="paragraf-6-ledd-2">Innkalling til møte skal som hovedregel sendes medlemmer og andre som skal være til stede i møtet senest tre uker på forhånd. Medlemmene tilsendes samtidig dagsorden. Saksdokumenter til sakene som skal behandles på møtet skal som hovedregel sendes nemndmedlemmene senest én uke før møtet.</article><article class="legalP" id="paragraf-6-ledd-3">Dersom et medlem må melde avbud til et nemndsmøte, skal det meldes fra om dette til sekretariatet så snart som mulig og uten ugrunnet opphold. Nemndas sekretariat innkaller varamedlemmer.</article><article class="legalP" id="paragraf-6-ledd-4">Nemndas sekretariat kan i møtet gi en muntlig saksfremstilling hvis nemnda ønsker det.</article><article class="legalP" id="paragraf-6-ledd-5">Nemndleder kan, når særlige grunner tilsier det, beslutte at en sak skal behandles ved forsterket nemnd. I en forsterket nemnd møter samtlige nemndledere. I tillegg møter en eller to ordinære medlemmer fra vedkommende avdeling, slik at totalantallet blir et oddetall.</article><article class="changesToParent">Endret ved <a href="forskrift/2020-03-26-501">forskrifter 26 mars 2020 nr. 501</a>, <a href="forskrift/2022-05-13-839">13 mai 2022 nr. 839</a>.</article></article><article class="legalArticle" data-lovdata-URL="SF/forskrift/2017-12-20-2260/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Møteoffentlighet</span></h2><article class="legalP" id="paragraf-7-ledd-1">I saker med muntlige forhandlinger er forhandlingene i nemnda offentlige, med mindre bestemmelser om taushetsplikt er til hinder for det.</article><article class="legalP" id="paragraf-7-ledd-2">Nemndas leder kan avgjøre at forhandlingene i en sak skal foregå for lukkede dører.</article><article class="legalP" id="paragraf-7-ledd-3">Når en sak tas opp til rådslagning og avstemning, skal rådslagningen foregå i lukket møte.</article></article><article class="legalArticle" data-lovdata-URL="SF/forskrift/2017-12-20-2260/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Møter i nemnda</span></h2><article class="legalP" id="paragraf-8-ledd-1">Nemndsmøtene ledes av nemndleder.</article><article class="legalP" id="paragraf-8-ledd-2">Når muntlige forhandlinger er avsluttet, tar nemnda saken opp til rådslagning og avstemning.</article><article class="legalP" id="paragraf-8-ledd-3">De saker som er undergitt skriftlig behandling og er med på dagsorden til det aktuelle møtet tas også opp til rådslagning og avstemning i møtet.</article><article class="legalP" id="paragraf-8-ledd-4">Nemnda kan utsette rådslagning og avstemning til et senere møte hvis saken ikke er tilstrekkelig opplyst. I så fall skal nemnda oppgi hvilke ytterligere opplysninger som ansees påkrevd.</article><article class="legalP" id="paragraf-8-ledd-5">Nemndas medlemmer har plikt til å ta standpunkt til sakene som skal avgjøres.</article><article class="legalP" id="paragraf-8-ledd-6">For at nemnda skal være vedtaksfør må nemndleder og to medlemmer være til stede. Nemnda kan i det enkelte tilfellet sammensettes med nemndleder og nemndmedlemmer fra en annen avdeling. Dersom et varamedlem møter for leder, må det stilles de samme kvalifikasjonskrav til vara for leder som til leder. Nemndas vedtak fattes ved alminnelig flertall.</article><article class="legalP" id="paragraf-8-ledd-7">Slutningen (konklusjonen) undertegnes av alle nemndsmedlemmene i nemndsmøtet, og kan etter dette ikke omgjøres. Sekretariatet utarbeider etter møtet, og basert på rådslagningen, utkast til vedtak og uttalelse. Nemndsmedlemmene gjennomgår og drøfter utkastet i et lukket elektronisk kommunikasjonsforum. Deretter dateres avgjørelsen og er så klar for utsendelse og offentliggjøring.</article><article class="legalP" id="paragraf-8-ledd-8">Det føres fortløpende møteprotokoll i nemndas møter. Avstemningsresultatet skal føres i protokollen.</article><article class="legalP" id="paragraf-8-ledd-9">Nemndsmøte kan avholdes per video- eller telefonkonferanse. Slutningen (konklusjonen) kan signeres elektronisk.</article><article class="changesToParent">Endret ved <a href="forskrift/2020-03-26-501">forskrift 26 mars 2020 nr. 501</a>.</article></article><article class="legalArticle" data-lovdata-URL="SF/forskrift/2017-12-20-2260/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Innhold og begrunnelse</span></h2><article class="legalP" id="paragraf-9-ledd-1">Vedtak skal begrunnes og inneholde:<ol class="defaultList" type="1"><li data-name="1." value="1"><article class="listArticle" id="paragraf-9-ledd-1-punkt-1"><article class="legalP" id="paragraf-9-ledd-1-punkt-1-ledd-1">Opplysning om tid og sted for forhandlingene.</article></article></li><li data-name="2." value="2"><article class="listArticle" id="paragraf-9-ledd-1-punkt-2"><article class="legalP" id="paragraf-9-ledd-1-punkt-2-ledd-1">Hvem som var til stede under forhandlingene.</article></article></li><li data-name="3." value="3"><article class="listArticle" id="paragraf-9-ledd-1-punkt-3"><article class="legalP" id="paragraf-9-ledd-1-punkt-3-ledd-1">Hvis parter, sakkyndige, eller andre har vært til stede og deltatt i forhandlingene eller avgitt forklaring eller uttalelse, skal også nye anførsler og nye faktiske opplysninger tas inn i vedtaket.</article></article></li><li data-name="4." value="4"><article class="listArticle" id="paragraf-9-ledd-1-punkt-4"><article class="legalP" id="paragraf-9-ledd-1-punkt-4-ledd-1">Beskrivelse av saken, avgjørelsesgrunnene, hvilke bestemmelser vedtaket bygger på og slutningen (konklusjonen).</article></article></li><li data-name="5." value="5"><article class="listArticle" id="paragraf-9-ledd-1-punkt-5"><article class="legalP" id="paragraf-9-ledd-1-punkt-5-ledd-1">Om vedtaket er enstemmig. Dersom vedtaket ikke er enstemmig, skal også mindretallets syn og begrunnelse fremgå.</article></article></li></ol></article><article class="legalP" id="paragraf-9-ledd-2">Det samme gjelder for uttalelser etter <a href="lov/2017-06-16-50/§14">diskrimineringsombudsloven § 14</a> annet ledd.</article></article><article class="legalArticle" data-lovdata-URL="SF/forskrift/2017-12-20-2260/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Underretning om nemndas vedtak og uttalelser</span></h2><article class="legalP" id="paragraf-10-ledd-1">Nemndas vedtak og uttalelser skal meddeles dem de retter seg mot.</article><article class="legalP" id="paragraf-10-ledd-2">Nemnda kan bestemme at vedtak skal forkynnes etter reglene i <a href="lov/1915-08-13-5/kap9">domstolloven kapittel 9</a> så langt de passer.</article><article class="legalP" id="paragraf-10-ledd-3">Samtidig med meddelelsen skal det gis en orientering om at vedtaket er endelig og hvilke rettslige følger det kan få om vedtaket ikke etterleves.</article><article class="legalP" id="paragraf-10-ledd-4">Det skal videre opplyses at nemndas vedtak ikke kan overprøves av Kongen eller departementet, og at saken kan bringes inn for domstolene. Det skal også opplyses om muligheten for å bringe saken inn for Sivilombudsmannen. Det skal videre framgå at stevning må sendes innen tre måneder fra det tidspunktet underretning om endelig vedtak i nemnda er kommet fram til vedkommende, jf. <a href="lov/2017-06-16-50/§16">diskrimineringsombudsloven § 16</a> første ledd.</article><article class="legalP" id="paragraf-10-ledd-5">Hvis det er satt en frist for gjennomføring av et pålegg etter <a href="lov/2017-06-16-50/§11">diskrimineringsombudsloven § 11</a>, skal det opplyses om at nemnda kan treffe vedtak om tvangsmulkt ved manglende gjennomføring av pålegget. Det skal også opplyses om at vedtak om tvangsmulkt er tvangsgrunnlag for utlegg, jf. <a href="lov/1992-06-26-86/§7-2">tvangsfullbyrdelsesloven § 7-2</a> bokstav d.</article><article class="legalP" id="paragraf-10-ledd-6">Hvis nemnda har tilkjent oppreisning eller erstatning, skal det opplyses om at vedtaket har samme virkning som rettskraftig dom og kan fullbyrdes etter reglene for dommer hvis søksmål ikke reises innen fristen, jf. <a href="lov/2017-06-16-50/§16">diskrimineringsombudsloven § 16</a> første ledd tredje punktum.</article><article class="legalP" id="paragraf-10-ledd-7">Hvis ikke nemnda har truffet vedtak om oppreisning eller erstatning etter <a href="lov/2017-06-16-50/§12">diskrimineringsombudsloven § 12</a>, skal den krenkede part opplyses om at oppreisning og erstatning for brudd på bestemmelsene nevnt i loven <a href="lov/2017-06-16-50/§1">§ 1</a> annet ledd forutsetter at det reises sivilt søksmål for domstolene.</article><article class="legalP" id="paragraf-10-ledd-8">Det skal videre orienteres om strafferettslige konsekvenser av at vedtaket ikke etterleves jf. loven § 18.</article></article><article class="legalArticle" data-lovdata-URL="SF/forskrift/2017-12-20-2260/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse</span></h2><article class="legalP" id="paragraf-11-ledd-1">Denne forskriften trer i kraft 1. januar 2018.</article><article class="legalP" id="paragraf-11-ledd-2">Fra samme tidspunkt oppheves <a href="forskrift/2013-12-18-1613">forskrift 18. desember 2013 nr. 1613</a> om organisasjon og virksomhet for Likestillings- og diskrimineringsombudet og Likestillings- og diskrimineringsnemnda.</article></article></main></body></html>