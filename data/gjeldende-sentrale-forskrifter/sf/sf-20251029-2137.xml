<!DOCTYPE html><html lang="nb"><head><title>Midlertidig forskrift om tilskudd til kornkjøpere – tilbud om utsatt leveranse av korn til markedsregulator mot kompensasjon</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2025-10-29-2137</dd><dt class="dokid">DokumentID</dt><dd class="dokid">SF/forskrift/2025-10-29-2137</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="subunit">Etat</dt><dd class="subunit"><ul><li>Omsetningsrådet</li></ul></dd><dt class="dateInForce">I kraft fra</dt><dd class="dateInForce">2025-10-29</dd><dt class="basedOn">Hjemmel</dt><dd class="basedOn"><ul><li><a href="lov/1936-07-10-6/§11">lov/1936-07-10-6/§11</a></li><li><a href="lov/1936-07-10-6/§3">lov/1936-07-10-6/§3</a></li></ul></dd><dt class="dateOfPublication">Kunngjort</dt><dd class="dateOfPublication">2025-10-29 15:00</dd><dt class="a11yStatus">Tilgjengelighetsstatus</dt><dd class="a11yStatus">Mangler vurdering.</dd><dt class="title">Tittel</dt><dd class="title">Midlertidig forskrift om tilskudd til kornkjøpere – tilbud om utsatt leveranse av korn til markedsregulator mot kompensasjon</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Omsetningsrådet 29. oktober 2025 med hjemmel i <a href="lov/1936-07-10-6/§11/ledd/1">lov 10. juli 1936 nr. 6 til å fremja umsetnaden av jordbruksvaror § 11 første ledd</a> og <a href="lov/1936-07-10-6/§3/ledd/5">§ 3 femte ledd</a>.</dd><dt class="refid">RefID</dt><dd class="refid">forskrift/2025-10-29-2137</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Midlertidig forskrift om tilskudd til kornkjøpere – tilbud om utsatt leveranse av korn til markedsregulator mot kompensasjon</a><ul class="tocSubUl"><li><a href="#paragraf-1">§ 1. Formål</a></li><li><a href="#paragraf-2">§ 2. Beskrivelse av ordningen</a></li><li><a href="#paragraf-3">§ 3. Krav til å søke om tilskudd</a></li><li><a href="#paragraf-4">§ 4. Informasjon</a></li><li><a href="#paragraf-5">§ 5. Søknaden</a></li><li><a href="#paragraf-6">§ 6. Saksbehandling</a></li><li><a href="#paragraf-7">§ 7. Utbetaling</a></li><li><a href="#paragraf-8">§ 8. Klage</a></li><li><a href="#paragraf-9">§ 9. Opplysningsplikt og kontroll</a></li><li><a href="#paragraf-10">§ 10. Tilbakebetaling</a></li><li><a href="#paragraf-11">§ 11. Dispensasjon</a></li><li><a href="#paragraf-12">§ 12. Ikrafttredelse mv.</a></li></ul></li></ul></dd></dl></header><main class="documentBody" data-lovdata-URL="SF/forskrift/2025-10-29-2137" id="dokument"><h1>Midlertidig forskrift om tilskudd til kornkjøpere – tilbud om utsatt leveranse av korn til markedsregulator mot kompensasjon</h1><article class="legalArticle" data-lovdata-URL="SF/forskrift/2025-10-29-2137/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med denne forskriften er å etablere en tilskuddsordning som skal stimulere til å bruke kornkjøperes egne lagringsmuligheter i en avgrenset periode i 2025 og 2026. Forskriften har til hensikt å sørge for at kornkjøperne frivillig utsetter leveranser av korn som markedsregulator ellers er forpliktet til å motta i henhold til den doble mottaksplikten, jf. <a href="forskrift/2008-10-22-1136/§5-2-2">markedsreguleringsforskriften § 5-2-2</a>.</article></article><article class="legalArticle" data-lovdata-URL="SF/forskrift/2025-10-29-2137/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Beskrivelse av ordningen</span></h2><article class="legalP" id="paragraf-2-ledd-1">Kornkjøpere har krav på å få levere korn til markedsregulator Felleskjøpet Agri SA (heretter Felleskjøpet) på den doble mottaksplikten på de betingelser som fremgår av <a href="forskrift/2008-10-22-1136/§5-2-2">markedsreguleringsforskriften § 5-2-2</a>. Med kornkjøper menes foretak som kjøper korn fra produsent gjennom markedsordningen for korn, jf. <a href="forskrift/2008-10-22-1136/§2/bokstav/j">markedsreguleringsforskriften § 2 bokstav j</a>.</article><article class="legalP" id="paragraf-2-ledd-2">På grunn av begrenset tilgang på lagerkapasitet for korn hos Felleskjøpet fram til 15. februar 2026, kan det gis en kompensasjon for kornkjøpers bruk av annet lagerhold til 15. februar eller den avtalte dato for leveranse etter dette tidspunktet.</article><article class="legalP" id="paragraf-2-ledd-3">Det gjøres ikke endringer i innholdet i rettigheter og plikter som følger av <a href="forskrift/2008-10-22-1136/§5-2-2">markedsreguleringsforskriften § 5-2-2</a> for øvrig.</article><article class="legalP" id="paragraf-2-ledd-4">Kompensasjonen er 65 øre/dag/tonn – for bygg. Kompensasjon for andre kornarter kan gis skjønnsmessig av Felleskjøpet, beregnet etter de samme kriterier som for beregning av kompensasjonens for bygg.</article><article class="legalP" id="paragraf-2-ledd-5">Kompensasjonen beregnes med start fra 11. kalenderdag etter at kornet er innmeldt av kornhandler, tidligst fra 1. oktober. Kompensasjonen løper deretter frem til og med 15. februar 2026, eller den kalenderdag som Felleskjøpet kan ta imot kornet (mottaket). Felleskjøpet skal varsle kornhandler minst 10 dager før mottaket kan skje.</article><article class="legalP" id="paragraf-2-ledd-6">Det gis ikke kompensasjon ut over 15. april 2026</article><article class="legalP" id="paragraf-2-ledd-7">Det er en forutsetning for å søke om kompensasjon at innmeldt kvantum faktisk er levert til Felleskjøpet på den doble mottaksplikten, og at kornkjøper oppfyller kravene til slik levering.</article><article class="legalP" id="paragraf-2-ledd-8">Tildeling og beregning av tilskudd skal gjøres av Felleskjøpet som markedsregulator.</article></article><article class="legalArticle" data-lovdata-URL="SF/forskrift/2025-10-29-2137/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Krav til å søke om tilskudd</span></h2><article class="legalP" id="paragraf-3-ledd-1">Det kan søkes om tilskudd for korn som er høstet i 2025.</article></article><article class="legalArticle" data-lovdata-URL="SF/forskrift/2025-10-29-2137/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Informasjon</span></h2><article class="legalP" id="paragraf-4-ledd-1">Markedsregulator Felleskjøpet skal utforme og gjennomføre et informasjonsopplegg for hele bransjen slik at alle får samtidig og god kunnskap om ordningen.</article></article><article class="legalArticle" data-lovdata-URL="SF/forskrift/2025-10-29-2137/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Søknaden</span></h2><article class="legalP" id="paragraf-5-ledd-1">Kornkjøper skal søke til Felleskjøpet. Kornkjøper kan sende søknad om kompensasjon etter at kornet er levert jf. <a href="forskrift/2025-10-29-2137/§2/ledd/6">§ 2 sjette ledd</a>. Frist for innsending av søknad er 14 dager etter levering.</article><article class="legalP" id="paragraf-5-ledd-2">Kornkjøpere skal bruke det søknadskjemaet som Felleskjøpet bestemmer.</article></article><article class="legalArticle" data-lovdata-URL="SF/forskrift/2025-10-29-2137/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Saksbehandling</span></h2><article class="legalP" id="paragraf-6-ledd-1">Felleskjøpet har ansvaret for saksbehandlingen av kornkjøpernes søknader.</article><article class="legalP" id="paragraf-6-ledd-2">Felleskjøpet kan under behandlingen kreve de opplysninger og den dokumentasjon som er nødvendig for å behandle søknader og forvalte ordningen på en tilfredsstillende måte.</article><article class="legalP" id="paragraf-6-ledd-3">Dersom Felleskjøpet finner feil i søknaden, kan Felleskjøpet umiddelbart rette disse.</article></article><article class="legalArticle" data-lovdata-URL="SF/forskrift/2025-10-29-2137/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Utbetaling</span></h2><article class="legalP" id="paragraf-7-ledd-1">Felleskjøpet foretar utbetaling til kornkjøperne etter at søknad er godkjent.</article></article><article class="legalArticle" data-lovdata-URL="SF/forskrift/2025-10-29-2137/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Klage</span></h2><article class="legalP" id="paragraf-8-ledd-1">Enkeltvedtak fattet etter denne forskrift kan påklages til Omsetningsrådet jf. <a href="lov/1967-02-10/§28">forvaltningsloven § 28</a>.</article><article class="legalP" id="paragraf-8-ledd-2">Slik klage sendes til Felleskjøpet jf. <a href="lov/1967-02-10/§33/ledd/2">forvaltningsloven § 33 annet ledd</a>.</article><article class="legalP" id="paragraf-8-ledd-3">Omsetningsrådet delegerer myndigheten til å behandle klager fra kornkjøperen til Landbruksdirektoratet jf. <a href="lov/1936-07-10-6/§3/ledd/5">omsetningsloven § 3 femte ledd</a>.</article></article><article class="legalArticle" data-lovdata-URL="SF/forskrift/2025-10-29-2137/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Opplysningsplikt og kontroll</span></h2><article class="legalP" id="paragraf-9-ledd-1">Landbruksdirektoratet fører kontroll med at bestemmelsene i denne forskriften blir overholdt og kan herunder innhente opplysninger og foreta stedlig kontroll. Kornkjøperen plikter å yte bistand ved slik kontroll. Det samme gjelder Felleskjøpet.</article><article class="legalP" id="paragraf-9-ledd-2">Kornkjøperen samtykker til forpliktelsene etter forskriften gjennom å søke om tilskudd.</article></article><article class="legalArticle" data-lovdata-URL="SF/forskrift/2025-10-29-2137/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Tilbakebetaling</span></h2><article class="legalP" id="paragraf-10-ledd-1">Dersom mottaker av tilskudd ikke oppfyller vilkår i denne forskriften eller vedtak truffet med hjemmel i denne, kan Landbruksdirektoratet helt eller delvis kreve det feilutbetalte beløpet tilbakebetalt fra mottaker eller motregnet i senere utbetaling. Det samme gjelder dersom mottaker av andre grunner har mottatt en utbetaling som ikke er berettiget.</article><article class="legalP" id="paragraf-10-ledd-2">For tilbakebetalingskrav kan det kreves renter når kravet ikke innfris ved forfall. Størrelsen på renten følger rentesatsen fastsatt med hjemmel i <a href="lov/1976-12-17-100">lov 17. desember 1976 nr. 100 om renter ved forsinket betaling m.m.</a></article></article><article class="legalArticle" data-lovdata-URL="SF/forskrift/2025-10-29-2137/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Dispensasjon</span></h2><article class="legalP" id="paragraf-11-ledd-1">Landbruksdirektoratet og Felleskjøpet kan dispensere fra denne forskriften i særlige tilfeller.</article></article><article class="legalArticle" data-lovdata-URL="SF/forskrift/2025-10-29-2137/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttredelse mv.</span></h2><article class="legalP" id="paragraf-12-ledd-1">Forskriften trer i kraft straks.</article><article class="legalP" id="paragraf-12-ledd-2">Forskriften kan oppheves av Landbruksdirektoratet når tiltaket er gjennomført.</article></article></main></body></html>