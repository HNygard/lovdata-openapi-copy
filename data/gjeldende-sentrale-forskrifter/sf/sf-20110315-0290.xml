<!DOCTYPE html><html lang="no"><head><title>Forskrift om treningsstandard for personell som attesterer for komponentvedlikehold</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2011-03-15-290</dd><dt class="dokid">DokumentID</dt><dd class="dokid">SF/forskrift/2011-03-15-290</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="subunit">Etat</dt><dd class="subunit"><ul><li>Luftfartstilsynet</li></ul></dd><dt class="publishedIn">Publisert i</dt><dd class="publishedIn">I 2011 hefte 3</dd><dt class="dateInForce">I kraft fra</dt><dd class="dateInForce">2011-04-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1993-06-11-101/§4-10">lov/1993-06-11-101/§4-10</a></li><li><a href="lov/1993-06-11-101/§15-4">lov/1993-06-11-101/§15-4</a></li><li><a href="forskrift/1999-12-10-1273">forskrift/1999-12-10-1273</a></li></ul></dd><dt class="dateOfPublication">Kunngjort</dt><dd class="dateOfPublication">2011-03-18 14:25</dd><dt class="titleShort">Korttittel</dt><dd class="titleShort">Forskrift om treningsstandard for vedlikeholdspers.</dd><dt class="title">Tittel</dt><dd class="title">Forskrift om treningsstandard for personell som attesterer for komponentvedlikehold</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Luftfartstilsynet 15. mars 2011 med hjemmel i <a href="lov/1993-06-11-101">lov 11. juni 1993 nr. 101</a> om luftfart (luftfartsloven) <a href="lov/1993-06-11-101/§4-10">§ 4-10</a> og <a href="lov/1993-06-11-101/§15-4">§ 15-4</a>, jf. <a href="forskrift/1999-12-10-1273">delegeringsvedtak 10. desember 1999 nr. 1273</a>.</dd><dt class="refid">RefID</dt><dd class="refid">forskrift/2011-03-15-290</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om treningsstandard for personell som attesterer for komponentvedlikehold</a><ul class="tocSubUl"><li><a href="#paragraf-1">§ 1. Formål</a></li><li><a href="#paragraf-2">§ 2. Virkeområde</a></li><li><a href="#paragraf-3">§ 3. Krav til treningsstandard for komponentvedlikehold</a></li><li><a href="#paragraf-4">§ 4. Teoretisk opplæring og praktisk trening</a></li><li><a href="#paragraf-5">§ 5. Teoretisk og praktisk prøve</a></li><li><a href="#paragraf-6">§ 6. Overgangsordninger og tidsfrister mv.</a></li><li><a href="#paragraf-7">§ 7. Dispensasjon</a></li><li><a href="#paragraf-8">§ 8. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2011-03-15-290" id="dokument"><h1>Forskrift om treningsstandard for personell som attesterer for komponentvedlikehold</h1><article class="legalArticle" data-lovdata-URL="SF/forskrift/2011-03-15-290/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Forskriften skal sikre at attest for luftdyktighet (CRS) for komponenter som kan benyttes i luftfartøy blir utstedt av personer med nødvendig teoretisk og praktisk kompetanse.</article></article><article class="legalArticle" data-lovdata-URL="SF/forskrift/2011-03-15-290/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften gjelder for personell som skal attestere for luftdyktighet etter komponentvedlikehold i henhold til <a href="forskrift/2005-05-24-462">forskrift 24. mai 2005 nr. 462</a> om kontinuerlig luftdyktighet for luftfartøyer og luftfartøyprodukter, -deler og -utstyr og om godkjenning av organisasjoner og personell som deltar i disse oppgaver (vedlikeholdsforskriften), vedlegg III, Part-66.A.200.</article><article class="legalP" id="paragraf-2-ledd-2">Forskriften gjelder for personell som skal attestere for luftdyktighet på komponenter tilhørende luftfartøyer dekket av <a href="forskrift/2008-06-19-614">forskrift 19. juni 2008 nr. 614</a> om krav for utstedelse, utvidelse og fornyelse av nasjonal rettighet for vedlikehold av luftfartøy (BSL C 7-1).</article></article><article class="legalArticle" data-lovdata-URL="SF/forskrift/2011-03-15-290/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Krav til treningsstandard for komponentvedlikehold</span></h2><article class="legalP" id="paragraf-3-ledd-1">Personell som skal attestere for komponentvedlikehold (CRS) i organisasjoner som er godkjent i henhold til vedlikeholdsforskriftens Annex II, Part-145 eller i andre vedlikeholdsorganisasjoner med nasjonal godkjennelse, skal ha opplæring og trening som tilfredsstiller de krav som fremgår av <a href="forskrift/2011-03-15-290/§4">§ 4</a> og <a href="forskrift/2011-03-15-290/§5">§ 5</a>. Opplæring og trening skal dokumenteres gjennom undervisningsprogram og treningsprogram med utpekte instruktører og eksaminatorer.</article><article class="legalP" id="paragraf-3-ledd-2">Teoretisk opplæring skal gi kunnskap om komponenter. Praktisk trening (OJT – On the Job Training) skal gi kunnskap om inspeksjon, reparasjon og overhaling.</article><article class="legalP" id="paragraf-3-ledd-3">Opplæring og trening skal gjennomføres i godkjente Part-147 organisasjoner, godkjente Part-145 organisasjoner eller tilsvarende.</article></article><article class="legalArticle" data-lovdata-URL="SF/forskrift/2011-03-15-290/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Teoretisk opplæring og praktisk trening</span></h2><article class="legalP" id="paragraf-4-ledd-1">Teoretisk opplæring skal omfatte:<ol class="defaultList" type="a"><li data-name="a." value="1"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">komponentens plassering og funksjon i systemet eller luftfartøyet</article></article></li><li data-name="b." value="2"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">eventuell BITE (Built In Test Equipment) eller annet vedlikeholdsverktøy tilhørende luftfartøyet</article></article></li><li data-name="c." value="3"><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">sikkerhetsaspekter</article></article></li><li data-name="d." value="4"><article class="listArticle" id="paragraf-4-ledd-1-punkt-4"><article class="legalP" id="paragraf-4-ledd-1-punkt-4-ledd-1">eventuell spesialbehandling</article></article></li><li data-name="e." value="5"><article class="listArticle" id="paragraf-4-ledd-1-punkt-5"><article class="legalP" id="paragraf-4-ledd-1-punkt-5-ledd-1">komponentens oppbygging og virkemåte</article></article></li><li data-name="f." value="6"><article class="listArticle" id="paragraf-4-ledd-1-punkt-6"><article class="legalP" id="paragraf-4-ledd-1-punkt-6-ledd-1">oppbygging av manualer</article></article></li><li data-name="g." value="7"><article class="listArticle" id="paragraf-4-ledd-1-punkt-7"><article class="legalP" id="paragraf-4-ledd-1-punkt-7-ledd-1">eventuelt testutstyr.</article></article></li></ol></article><article class="legalP" id="paragraf-4-ledd-2">Praktisk trening (OJT) skal omfatte:<ol class="defaultList" type="a"><li data-name="a." value="1"><article class="listArticle" id="paragraf-4-ledd-2-punkt-1"><article class="legalP" id="paragraf-4-ledd-2-punkt-1-ledd-1">bruk av manualer</article></article></li><li data-name="b." value="2"><article class="listArticle" id="paragraf-4-ledd-2-punkt-2"><article class="legalP" id="paragraf-4-ledd-2-punkt-2-ledd-1">bruk av håndverktøy og spesialverktøy</article></article></li><li data-name="c." value="3"><article class="listArticle" id="paragraf-4-ledd-2-punkt-3"><article class="legalP" id="paragraf-4-ledd-2-punkt-3-ledd-1">demontering og montering</article></article></li><li data-name="d." value="4"><article class="listArticle" id="paragraf-4-ledd-2-punkt-4"><article class="legalP" id="paragraf-4-ledd-2-punkt-4-ledd-1">inspeksjon</article></article></li><li data-name="e." value="5"><article class="listArticle" id="paragraf-4-ledd-2-punkt-5"><article class="legalP" id="paragraf-4-ledd-2-punkt-5-ledd-1">feilsøking</article></article></li><li data-name="f." value="6"><article class="listArticle" id="paragraf-4-ledd-2-punkt-6"><article class="legalP" id="paragraf-4-ledd-2-punkt-6-ledd-1">reparasjon</article></article></li><li data-name="g." value="7"><article class="listArticle" id="paragraf-4-ledd-2-punkt-7"><article class="legalP" id="paragraf-4-ledd-2-punkt-7-ledd-1">testing</article></article></li><li data-name="h." value="8"><article class="listArticle" id="paragraf-4-ledd-2-punkt-8"><article class="legalP" id="paragraf-4-ledd-2-punkt-8-ledd-1">lagring og forsendelse</article></article></li><li data-name="i." value="9"><article class="listArticle" id="paragraf-4-ledd-2-punkt-9"><article class="legalP" id="paragraf-4-ledd-2-punkt-9-ledd-1">dokumentasjon</article></article></li><li data-name="j." value="10"><article class="listArticle" id="paragraf-4-ledd-2-punkt-10"><article class="legalP" id="paragraf-4-ledd-2-punkt-10-ledd-1">HMS.</article></article></li></ol></article></article><article class="legalArticle" data-lovdata-URL="SF/forskrift/2011-03-15-290/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Teoretisk og praktisk prøve</span></h2><article class="legalP" id="paragraf-5-ledd-1">Opplæring og trening skal avsluttes med en prøve som må bestås. Prøven kan gjennomføres som en kombinert praktisk og teoretisk prøve eller som to separate prøver.</article><article class="legalP" id="paragraf-5-ledd-2">Teoretisk prøve kan være muntlig eller skriftlig.</article><article class="legalP" id="paragraf-5-ledd-3">Praktisk prøve skal vise om kandidaten kan bruke verktøy og utstyr i utførelse av vedlikeholdsoppgaver.</article><article class="legalP" id="paragraf-5-ledd-4">Prøve vurderes til bestått eller ikke bestått.</article></article><article class="legalArticle" data-lovdata-URL="SF/forskrift/2011-03-15-290/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Overgangsordninger og tidsfrister mv.</span></h2><article class="legalP" id="paragraf-6-ledd-1">Personell som har vært innehavere av nasjonale flyteknikersertifikater for komponenter (ICAO MII, MIV og X) som senere er konvertert til Part-66 sertifikater, oppfyller kravene i denne forskriften.</article><article class="legalP" id="paragraf-6-ledd-2">Personell som ved ikrafttredelse av denne forskrift har gyldig autorisasjon gitt av en vedlikeholdsorganisasjon beholder sine autorisasjoner begrenset til det som var gjeldende ved ikrafttredelse uten ekstra trening.</article><article class="legalP" id="paragraf-6-ledd-3">Organisasjoner som har godkjente prosedyrer for autorisasjon av personell som attesterer for luftdyktighet på komponenter, må innen 1. april 2012 ha oppdatert sine prosedyrer for trening i henhold til denne forskrift.</article></article><article class="legalArticle" data-lovdata-URL="SF/forskrift/2011-03-15-290/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Dispensasjon</span></h2><article class="legalP" id="paragraf-7-ledd-1">Luftfartstilsynet kan i særlige tilfeller gi dispensasjon fra kravene i denne forskriften. For at dispensasjon skal kunne gis må det fremlegges dokumentasjon for utdanning og erfaring som er egnet til å forsikre Luftfartstilsynet om at søkeren har nødvendig teoretisk og praktisk kompetanse.</article></article><article class="legalArticle" data-lovdata-URL="SF/forskrift/2011-03-15-290/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse</span></h2><article class="legalP" id="paragraf-8-ledd-1">Denne forskrift trer i kraft 1. april 2011.</article></article></main></body></html>