<!DOCTYPE html><html lang="nb"><head><title>Forskrift om nasjonal retningslinje for ortopediingeniørutdanning</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2025-07-04-1469</dd><dt class="dokid">DokumentID</dt><dd class="dokid">SF/forskrift/2025-07-04-1469</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="subunit">Etat</dt><dd class="subunit"><ul><li>Juridisk avdeling</li></ul></dd><dt class="dateInForce">I kraft fra</dt><dd class="dateInForce">2025-08-01</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/2020-01-03-22">forskrift/2020-01-03-22</a></li></ul></dd><dt class="basedOn">Hjemmel</dt><dd class="basedOn"><ul><li><a href="lov/2024-03-08-9/§3-8">lov/2024-03-08-9/§3-8</a></li></ul></dd><dt class="dateOfPublication">Kunngjort</dt><dd class="dateOfPublication">2025-07-07 16:10</dd><dt class="a11yStatus">Tilgjengelighetsstatus</dt><dd class="a11yStatus">Mangler vurdering.</dd><dt class="title">Tittel</dt><dd class="title">Forskrift om nasjonal retningslinje for ortopediingeniørutdanning</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kunnskapsdepartementet 4. juli 2025 med hjemmel i <a href="lov/2024-03-08-9/§3-8/ledd/2">lov 8. mars 2024 nr. 9 om universiteter og høyskoler (universitets- og høyskoleloven) § 3-8 andre ledd</a>.</dd><dt class="refid">RefID</dt><dd class="refid">forskrift/2025-07-04-1469</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om nasjonal retningslinje for ortopediingeniørutdanning</a><ul class="tocSubUl"><li><a href="#kapittel-1" data-child-interval="§§ 1 – 3">Kapittel 1. Virkeområde og formål</a><ul class="tocSubUl"><li><a href="#kapittel-1-paragraf-1">§ 1. Virkeområde og formål</a></li><li><a href="#kapittel-1-paragraf-2">§ 2. Formål med utdanningen</a></li><li><a href="#kapittel-1-paragraf-3">§ 3. Kompetanseområder</a></li></ul></li><li><a href="#kapittel-2" data-child-interval="§§ 4 – 6">Kapittel 2. Læringsutbytte for kompetanseområdet ortopediteknikk – praksis og teori</a><ul class="tocSubUl"><li><a href="#kapittel-2-paragraf-1">§ 4. Ortopediteknikk – praksis og teori – Kunnskaper</a></li><li><a href="#kapittel-2-paragraf-2">§ 5. Ortopediteknikk – praksis og teori – Ferdigheter</a></li><li><a href="#kapittel-2-paragraf-3">§ 6. Ortopediteknikk – praksis og teori – Generell kompetanse</a></li></ul></li><li><a href="#kapittel-3" data-child-interval="§§ 7 – 9">Kapittel 3. Læringsutbytte for kompetanseområdet kroppens funksjon og biomekanikk</a><ul class="tocSubUl"><li><a href="#kapittel-3-paragraf-1">§ 7. Kroppens funksjon og biomekanikk – Kunnskaper</a></li><li><a href="#kapittel-3-paragraf-2">§ 8. Kroppens funksjon og biomekanikk – Ferdigheter</a></li><li><a href="#kapittel-3-paragraf-3">§ 9. Kroppens funksjon og biomekanikk – Generell kompetanse</a></li></ul></li><li><a href="#kapittel-4" data-child-interval="§§ 10 – 11">Kapittel 4. Læringsutbytte for kompetanseområdet materialteknologi og design</a><ul class="tocSubUl"><li><a href="#kapittel-4-paragraf-1">§ 10. Materialteknologi og design – Kunnskaper</a></li><li><a href="#kapittel-4-paragraf-2">§ 11. Materialteknologi og design – Ferdigheter</a></li></ul></li><li><a href="#kapittel-5" data-child-interval="§§ 12 – 14">Kapittel 5. Læringsutbytte for kompetanseområdet profesjon, psykologi, og kommunikasjon</a><ul class="tocSubUl"><li><a href="#kapittel-5-paragraf-1">§ 12. Profesjon, psykologi, og kommunikasjon – Kunnskaper</a></li><li><a href="#kapittel-5-paragraf-2">§ 13. Profesjon, psykologi, og kommunikasjon – Ferdigheter</a></li><li><a href="#kapittel-5-paragraf-3">§ 14. Profesjon, psykologi, og kommunikasjon – Generell kompetanse</a></li></ul></li><li><a href="#kapittel-6" data-child-interval="§§ 15 – 16">Kapittel 6. Læringsutbytte for kompetanseområdet samfunn, folkehelse og etikk</a><ul class="tocSubUl"><li><a href="#kapittel-6-paragraf-1">§ 15. Samfunn, folkehelse og etikk – Kunnskaper</a></li><li><a href="#kapittel-6-paragraf-2">§ 16. Samfunn, folkehelse og etikk – Ferdigheter</a></li></ul></li><li><a href="#kapittel-7" data-child-interval="§§ 17 – 19">Kapittel 7. Læringsutbytte for kompetanseområdet habilitering, rehabilitering og samhandling</a><ul class="tocSubUl"><li><a href="#kapittel-7-paragraf-1">§ 17. Habilitering, rehabilitering og samhandling – Kunnskaper</a></li><li><a href="#kapittel-7-paragraf-2">§ 18. Habilitering, rehabilitering og samhandling – Ferdigheter</a></li><li><a href="#kapittel-7-paragraf-3">§ 19. Habilitering, rehabilitering og samhandling – Generell kompetanse</a></li></ul></li><li><a href="#kapittel-8" data-child-interval="§§ 20 – 22">Kapittel 8. Læringsutbytte for kompetanseområdet innovasjon, produksjon- og kvalitetsforbedring</a><ul class="tocSubUl"><li><a href="#kapittel-8-paragraf-1">§ 20. Innovasjon, produksjon- og kvalitetsforbedring – Kunnskaper</a></li><li><a href="#kapittel-8-paragraf-2">§ 21. Innovasjon, produksjon- og kvalitetsforbedring – Ferdigheter</a></li><li><a href="#kapittel-8-paragraf-3">§ 22. Innovasjon, produksjon- og kvalitetsforbedring – Generell kompetanse</a></li></ul></li><li><a href="#kapittel-9" data-child-interval="§§ 23 – 24">Kapittel 9. Læringsutbytte for kompetanseområdet vitenskapsteori og forskningsmetode</a><ul class="tocSubUl"><li><a href="#kapittel-9-paragraf-1">§ 23. Vitenskapsteori og forskningsmetode – Kunnskaper</a></li><li><a href="#kapittel-9-paragraf-2">§ 24. Vitenskapsteori og forskningsmetode – Ferdigheter</a></li></ul></li><li><a href="#kapittel-10" data-child-interval="§§ 25 – 26">Kapittel 10. Studiets oppbygning og praksisstudier</a><ul class="tocSubUl"><li><a href="#kapittel-10-paragraf-1">§ 25. Studiets oppbygning</a></li><li><a href="#kapittel-10-paragraf-2">§ 26. Praksisstudier</a></li></ul></li><li><a href="#kapittel-11" data-child-interval="§ 27">Kapittel 11. Ikrafttredelse</a><ul class="tocSubUl"><li><a href="#kapittel-11-paragraf-1">§ 27. Ikrafttredelse og oppheving av forskrift</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/2025-07-04-1469" id="dokument"><h1>Forskrift om nasjonal retningslinje for ortopediingeniørutdanning</h1><section class="section" data-name="kap1" id="kapittel-1" data-lovdata-URL="SF/forskrift/2025-07-04-1469/KAPITTEL_1"><h2>Kapittel 1. Virkeområde og formål</h2><article class="legalArticle" data-lovdata-URL="SF/forskrift/2025-07-04-1469/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde og formål</span></h3><article class="legalP" id="kapittel-1-paragraf-1-ledd-1">Forskriften gjelder for universiteter og høyskoler som gir ortopediingeniørutdanning.</article><article class="legalP" id="kapittel-1-paragraf-1-ledd-2">Forskriften gjelder for 3-årig bachelorgrad i ortopediingeniørfag.</article><article class="legalP" id="kapittel-1-paragraf-1-ledd-3">Forskriften skal sikre et nasjonalt likeverdig faglig nivå, slik at kandidatene som uteksamineres har en felles sluttkompetanse, uavhengig av utdanningsinstitusjon.</article></article><article class="legalArticle" data-lovdata-URL="SF/forskrift/2025-07-04-1469/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Formål med utdanningen</span></h3><article class="legalP" id="kapittel-1-paragraf-2-ledd-1">Ortopediingeniørutdanningen skal utdanne kandidater som kan bidra til å skape bedre forutsetninger for helse, livskvalitet og deltagelse gjennom hele livsløpet for brukere av ortopediske hjelpemidler. Utdanningen skal gi kompetanse i design og tilpasning av proteser, ortoser og ortopedisk fottøy. Anatomi, fysiologi, patologi, biomekanikk og materialteknologi danner grunnlaget for dette. Kandidatene skal kunne tilpasse og gi råd om ortopeditekniske løsninger og bidra til å bedre funksjon, korrigere feilstillinger, samt forebygge smerte og/eller skader. Utdanningen skal gi kompetanse til å samarbeide med andre yrkesgrupper til det beste for pasienten.</article><article class="legalP" id="kapittel-1-paragraf-2-ledd-2">Ortopediingeniørutdanningen skal være praksisnær, kunnskapsbasert og samfunnsrelevant, samt vektlegge livslang læring og evne til samhandling og refleksjon. Utdanningen skal gi kompetanse innen assisterende teknologi. Assisterende teknologi er en sentral del av utdanningen og refererer til et bredt spekter av hjelpemidler, tjenester, strategier og praksis for å opprettholde og forbedre funksjon og selvstendighet.</article><article class="legalP" id="kapittel-1-paragraf-2-ledd-3">Utdanningen skal også sikre kompetanse og holdninger som danner grunnlag for likeverdige tjenestetilbud for alle grupper i samfunnet, deriblant kompetanse om samers status som urfolk og deres rettigheter til språklige og kulturelt tilrettelagte tjenester.</article><article class="legalP" id="kapittel-1-paragraf-2-ledd-4">Ortopediingeniørutdanningen kvalifiserer kandidatene til bachelorgrad i ortopediingeniørfag. Videre skal utdanningen kvalifisere kandidater til turnustjeneste, som er obligatorisk for å få autorisasjon som ortopediingeniør.</article></article><article class="legalArticle" data-lovdata-URL="SF/forskrift/2025-07-04-1469/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Kompetanseområder</span></h3><article class="legalP" id="kapittel-1-paragraf-3-ledd-1">Ortopediingeniørutdanningen skal gi læringsutbytte i tråd med kravene i kapittel 2-9 under følgende kompetanseområder:<ul class="defaultList"><li data-li-identifier="-" data-name="-"><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1">Ortopediteknikk – praksis og teori</article></article></li><li data-li-identifier="-" data-name="-"><article class="listArticle" id="kapittel-1-paragraf-3-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1">Kroppens funksjon og biomekanikk</article></article></li><li data-li-identifier="-" data-name="-"><article class="listArticle" id="kapittel-1-paragraf-3-ledd-1-punkt-3"><article class="legalP" id="kapittel-1-paragraf-3-ledd-1-punkt-3-ledd-1">Materialteknologi og design</article></article></li><li data-li-identifier="-" data-name="-"><article class="listArticle" id="kapittel-1-paragraf-3-ledd-1-punkt-4"><article class="legalP" id="kapittel-1-paragraf-3-ledd-1-punkt-4-ledd-1">Profesjon, psykologi og kommunikasjon</article></article></li><li data-li-identifier="-" data-name="-"><article class="listArticle" id="kapittel-1-paragraf-3-ledd-1-punkt-5"><article class="legalP" id="kapittel-1-paragraf-3-ledd-1-punkt-5-ledd-1">Samfunn, folkehelse og etikk</article></article></li><li data-li-identifier="-" data-name="-"><article class="listArticle" id="kapittel-1-paragraf-3-ledd-1-punkt-6"><article class="legalP" id="kapittel-1-paragraf-3-ledd-1-punkt-6-ledd-1">Habilitering, rehabilitering og samhandling</article></article></li><li data-li-identifier="-" data-name="-"><article class="listArticle" id="kapittel-1-paragraf-3-ledd-1-punkt-7"><article class="legalP" id="kapittel-1-paragraf-3-ledd-1-punkt-7-ledd-1">Innovasjon og produksjon- og kvalitetsforbedring</article></article></li><li data-li-identifier="-" data-name="-"><article class="listArticle" id="kapittel-1-paragraf-3-ledd-1-punkt-8"><article class="legalP" id="kapittel-1-paragraf-3-ledd-1-punkt-8-ledd-1">Vitenskapsteori og forskningsmetode.</article></article></li></ul></article><article class="legalP" id="kapittel-1-paragraf-3-ledd-2">Læringsutbyttebeskrivelsene i <a href="forskrift/2025-07-04-1469/§5">§ 5</a> e, <a href="forskrift/2025-07-04-1469/§12">§ 12</a> b, <a href="forskrift/2025-07-04-1469/§13">§ 13</a> b og d, <a href="forskrift/2025-07-04-1469/§15">§ 15</a> a, c og d, <a href="forskrift/2025-07-04-1469/§16">§ 16</a> a–c og f, <a href="forskrift/2025-07-04-1469/§18">§ 18</a> a og b, <a href="forskrift/2025-07-04-1469/§19">§ 19</a> a og b, <a href="forskrift/2025-07-04-1469/§20">§ 20</a> a, <a href="forskrift/2025-07-04-1469/§21">§ 21</a> a og <a href="forskrift/2025-07-04-1469/§22">22</a> a er basert på <a href="forskrift/2025-07-04-1478/§2">forskrift 4. juli 2025 nr. 1478 om felles rammeplan for helse- og sosialfagutdanninger § 2</a>, og tilpasset utdanningen.</article><article class="legalP" id="kapittel-1-paragraf-3-ledd-3">Omfang og graden av kompleksitet i læringsutbyttebeskrivelsene vil være avgjørende for hvor stor plass de skal gis i utdanningen.</article></article></section><section class="section" data-name="kap2" id="kapittel-2" data-lovdata-URL="SF/forskrift/2025-07-04-1469/KAPITTEL_2"><h2>Kapittel 2. Læringsutbytte for kompetanseområdet ortopediteknikk – praksis og teori</h2><article class="legalArticle" data-lovdata-URL="SF/forskrift/2025-07-04-1469/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Ortopediteknikk – praksis og teori – Kunnskaper</span></h3><article class="legalP" id="kapittel-2-paragraf-1-ledd-1">Kandidaten<ol class="defaultList" type="a"><li data-name="a." value="1"><article class="listArticle" id="kapittel-2-paragraf-1-ledd-1-punkt-1"><article class="legalP" id="kapittel-2-paragraf-1-ledd-1-punkt-1-ledd-1">har bred kunnskap om fordeler og begrensninger med ulike ortopeditekniske tiltak og deres påvirkning på pasientens mulighet til å oppnå best mulig helse, funksjon og deltakelse</article></article></li><li data-name="b." value="2"><article class="listArticle" id="kapittel-2-paragraf-1-ledd-1-punkt-2"><article class="legalP" id="kapittel-2-paragraf-1-ledd-1-punkt-2-ledd-1">har bred kunnskap om klinisk evaluering, og aktuelle måltakings-, produksjons- og tilpasningsmetoder for ortopediske hjelpemidler.</article></article></li></ol></article></article><article class="legalArticle" data-lovdata-URL="SF/forskrift/2025-07-04-1469/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Ortopediteknikk – praksis og teori – Ferdigheter</span></h3><article class="legalP" id="kapittel-2-paragraf-2-ledd-1">Kandidaten<ol class="defaultList" type="a"><li data-name="a." value="1"><article class="listArticle" id="kapittel-2-paragraf-2-ledd-1-punkt-1"><article class="legalP" id="kapittel-2-paragraf-2-ledd-1-punkt-1-ledd-1">kan beherske ortopeditekniske og kliniske prosesser i forebygging, behandling og habilitering/rehabilitering</article></article></li><li data-name="b." value="2"><article class="listArticle" id="kapittel-2-paragraf-2-ledd-1-punkt-2"><article class="legalP" id="kapittel-2-paragraf-2-ledd-1-punkt-2-ledd-1">kan anvende faglig kunnskap om helse, miljø og sikkerhet i kliniske og tekniske prosesser</article></article></li><li data-name="c." value="3"><article class="listArticle" id="kapittel-2-paragraf-2-ledd-1-punkt-3"><article class="legalP" id="kapittel-2-paragraf-2-ledd-1-punkt-3-ledd-1">kan anvende faglig kunnskap for å utvikle og iverksette en ortopediteknisk oppfølgingsprosess for den enkelte bruker</article></article></li><li data-name="d." value="4"><article class="listArticle" id="kapittel-2-paragraf-2-ledd-1-punkt-4"><article class="legalP" id="kapittel-2-paragraf-2-ledd-1-punkt-4-ledd-1">kan anvende kunnskap om fagrelevante utfallsmål og klassifiseringsverktøy, og kan dokumentere kliniske prosesser i samsvar med gjeldende lovverk</article></article></li><li data-name="e." value="5"><article class="listArticle" id="kapittel-2-paragraf-2-ledd-1-punkt-5"><article class="legalP" id="kapittel-2-paragraf-2-ledd-1-punkt-5-ledd-1">kan vurdere behovet for og sette inn nødvendige ortopeditekniske tiltak og/eller behandling, eller henvise videre ved behov.</article></article></li></ol></article></article><article class="legalArticle" data-lovdata-URL="SF/forskrift/2025-07-04-1469/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Ortopediteknikk – praksis og teori – Generell kompetanse</span></h3><article class="legalP" id="kapittel-2-paragraf-3-ledd-1">Kandidaten<ol class="defaultList" type="a"><li data-name="a." value="1"><article class="listArticle" id="kapittel-2-paragraf-3-ledd-1-punkt-1"><article class="legalP" id="kapittel-2-paragraf-3-ledd-1-punkt-1-ledd-1">har innsikt i behov for brukermedvirkning på individ- og systemnivå</article></article></li><li data-name="b." value="2"><article class="listArticle" id="kapittel-2-paragraf-3-ledd-1-punkt-2"><article class="legalP" id="kapittel-2-paragraf-3-ledd-1-punkt-2-ledd-1">kan planlegge og gjennomføre varierte kunnskapsbaserte arbeidsoppgaver og prosjekter som strekker seg over tid innenfor ortopediingeniørfag.</article></article></li></ol></article></article></section><section class="section" data-name="kap3" id="kapittel-3" data-lovdata-URL="SF/forskrift/2025-07-04-1469/KAPITTEL_3"><h2>Kapittel 3. Læringsutbytte for kompetanseområdet kroppens funksjon og biomekanikk</h2><article class="legalArticle" data-lovdata-URL="SF/forskrift/2025-07-04-1469/§7" data-name="§7" id="kapittel-3-paragraf-1"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Kroppens funksjon og biomekanikk – Kunnskaper</span></h3><article class="legalP" id="kapittel-3-paragraf-1-ledd-1">Kandidaten<ol class="defaultList" type="a"><li data-name="a." value="1"><article class="listArticle" id="kapittel-3-paragraf-1-ledd-1-punkt-1"><article class="legalP" id="kapittel-3-paragraf-1-ledd-1-punkt-1-ledd-1">har bred kunnskap om anatomi, fysiologi og patologi som forutsetning for helse, aktivitet og deltagelse på alle samfunnets arenaer</article></article></li><li data-name="b." value="2"><article class="listArticle" id="kapittel-3-paragraf-1-ledd-1-punkt-2"><article class="legalP" id="kapittel-3-paragraf-1-ledd-1-punkt-2-ledd-1">har bred kunnskap om bevegelsesvitenskap og biomekanikk innenfor ortopediingeniørfaget.</article></article></li></ol></article></article><article class="legalArticle" data-lovdata-URL="SF/forskrift/2025-07-04-1469/§8" data-name="§8" id="kapittel-3-paragraf-2"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Kroppens funksjon og biomekanikk – Ferdigheter</span></h3><article class="legalP" id="kapittel-3-paragraf-2-ledd-1">Kandidaten<ol class="defaultList" type="a"><li data-name="a." value="1"><article class="listArticle" id="kapittel-3-paragraf-2-ledd-1-punkt-1"><article class="legalP" id="kapittel-3-paragraf-2-ledd-1-punkt-1-ledd-1">kan anvende biomekaniske prinsipper for å analysere hele kroppens bevegelsesmønster, reflektere over funksjonstap og treffe begrunnede valg for eventuelle tiltak</article></article></li><li data-name="b." value="2"><article class="listArticle" id="kapittel-3-paragraf-2-ledd-1-punkt-2"><article class="legalP" id="kapittel-3-paragraf-2-ledd-1-punkt-2-ledd-1">kan anvende kunnskap fra anatomi, fysiologi og patologi i gjennomføringen av pasientundersøkelse, og kan treffe begrunnede valg for eventuelle tiltak.</article></article></li></ol></article></article><article class="legalArticle" data-lovdata-URL="SF/forskrift/2025-07-04-1469/§9" data-name="§9" id="kapittel-3-paragraf-3"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Kroppens funksjon og biomekanikk – Generell kompetanse</span></h3><article class="legalP" id="kapittel-3-paragraf-3-ledd-1">Kandidaten<ol class="defaultList" type="a"><li data-name="a." value="1"><article class="listArticle" id="kapittel-3-paragraf-3-ledd-1-punkt-1"><article class="legalP" id="kapittel-3-paragraf-3-ledd-1-punkt-1-ledd-1">kan formidle biomekaniske, materialteknologiske og anatomiske, fysiologiske og patologiske prinsipper som ligger til grunn for ortopeditekniske tiltak.</article></article></li></ol></article></article></section><section class="section" data-name="kap4" id="kapittel-4" data-lovdata-URL="SF/forskrift/2025-07-04-1469/KAPITTEL_4"><h2>Kapittel 4. Læringsutbytte for kompetanseområdet materialteknologi og design</h2><article class="legalArticle" data-lovdata-URL="SF/forskrift/2025-07-04-1469/§10" data-name="§10" id="kapittel-4-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Materialteknologi og design – Kunnskaper</span></h3><article class="legalP" id="kapittel-4-paragraf-1-ledd-1">Kandidaten<ol class="defaultList" type="a"><li data-name="a." value="1"><article class="listArticle" id="kapittel-4-paragraf-1-ledd-1-punkt-1"><article class="legalP" id="kapittel-4-paragraf-1-ledd-1-punkt-1-ledd-1">har bred kunnskap om fagrelevante designløsninger og designprinsipper</article></article></li><li data-name="b." value="2"><article class="listArticle" id="kapittel-4-paragraf-1-ledd-1-punkt-2"><article class="legalP" id="kapittel-4-paragraf-1-ledd-1-punkt-2-ledd-1">har kunnskap om fagrelevant materialteknologi.</article></article></li></ol></article></article><article class="legalArticle" data-lovdata-URL="SF/forskrift/2025-07-04-1469/§11" data-name="§11" id="kapittel-4-paragraf-2"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Materialteknologi og design – Ferdigheter</span></h3><article class="legalP" id="kapittel-4-paragraf-2-ledd-1">Kandidaten<ol class="defaultList" type="a"><li data-name="a." value="1"><article class="listArticle" id="kapittel-4-paragraf-2-ledd-1-punkt-1"><article class="legalP" id="kapittel-4-paragraf-2-ledd-1-punkt-1-ledd-1">kan beherske relevante materialer, utstyr, komponenter og teknikker i fagutøvelsen</article></article></li><li data-name="b." value="2"><article class="listArticle" id="kapittel-4-paragraf-2-ledd-1-punkt-2"><article class="legalP" id="kapittel-4-paragraf-2-ledd-1-punkt-2-ledd-1">kan anvende kunnskap om materialteknologi og design til framstilling av ortopediske hjelpemidler.</article></article></li></ol></article></article></section><section class="section" data-name="kap5" id="kapittel-5" data-lovdata-URL="SF/forskrift/2025-07-04-1469/KAPITTEL_5"><h2>Kapittel 5. Læringsutbytte for kompetanseområdet profesjon, psykologi, og kommunikasjon</h2><article class="legalArticle" data-lovdata-URL="SF/forskrift/2025-07-04-1469/§12" data-name="§12" id="kapittel-5-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Profesjon, psykologi, og kommunikasjon – Kunnskaper</span></h3><article class="legalP" id="kapittel-5-paragraf-1-ledd-1">Kandidaten<ol class="defaultList" type="a"><li data-name="a." value="1"><article class="listArticle" id="kapittel-5-paragraf-1-ledd-1-punkt-1"><article class="legalP" id="kapittel-5-paragraf-1-ledd-1-punkt-1-ledd-1">har kunnskap om ortopediingeniørfagets historie, utvikling, egenart og profesjonens samfunnsoppdrag</article></article></li><li data-name="b." value="2"><article class="listArticle" id="kapittel-5-paragraf-1-ledd-1-punkt-2"><article class="legalP" id="kapittel-5-paragraf-1-ledd-1-punkt-2-ledd-1">kjenner til ulike typer av assisterende teknologi og bruk av disse, både tverrfaglig, tverrprofesjonelt og tverrsektorielt</article></article></li><li data-name="c." value="3"><article class="listArticle" id="kapittel-5-paragraf-1-ledd-1-punkt-3"><article class="legalP" id="kapittel-5-paragraf-1-ledd-1-punkt-3-ledd-1">har kunnskap om begrepet helsekompetanse og hvordan variasjoner i helsekompetanse påvirker ulike pasient- og brukergruppers sykdomshåndtering, mestring og egenomsorg.</article></article></li></ol></article></article><article class="legalArticle" data-lovdata-URL="SF/forskrift/2025-07-04-1469/§13" data-name="§13" id="kapittel-5-paragraf-2"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Profesjon, psykologi, og kommunikasjon – Ferdigheter</span></h3><article class="legalP" id="kapittel-5-paragraf-2-ledd-1">Kandidaten<ol class="defaultList" type="a"><li data-name="a." value="1"><article class="listArticle" id="kapittel-5-paragraf-2-ledd-1-punkt-1"><article class="legalP" id="kapittel-5-paragraf-2-ledd-1-punkt-1-ledd-1">kan beherske skriftlig og muntlig kommunikasjon på en profesjonell måte i møte med pasienter og andre samarbeidspartnere</article></article></li><li data-name="b." value="2"><article class="listArticle" id="kapittel-5-paragraf-2-ledd-1-punkt-2"><article class="legalP" id="kapittel-5-paragraf-2-ledd-1-punkt-2-ledd-1">kan anvende digital kompetanse og bistå i utviklingen og bruken av egnet teknologi på både individ- og systemnivå. Videre skal kandidaten kjenne til krav og utfordringer rundt digital sikkerhet</article></article></li><li data-name="c." value="3"><article class="listArticle" id="kapittel-5-paragraf-2-ledd-1-punkt-3"><article class="legalP" id="kapittel-5-paragraf-2-ledd-1-punkt-3-ledd-1">kan reflektere over egen praksis, samt lærings- og kompetansebehov for å holde seg oppdatert og treffe begrunnede valg</article></article></li><li data-name="d." value="4"><article class="listArticle" id="kapittel-5-paragraf-2-ledd-1-punkt-4"><article class="legalP" id="kapittel-5-paragraf-2-ledd-1-punkt-4-ledd-1">kan vurdere og beskrive egne læringsbehov, tilegne seg ny kunnskap og foreta faglige vurderinger, avgjørelser og handlinger i tråd med kunnskapsbasert praksis.</article></article></li></ol></article></article><article class="legalArticle" data-lovdata-URL="SF/forskrift/2025-07-04-1469/§14" data-name="§14" id="kapittel-5-paragraf-3"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Profesjon, psykologi, og kommunikasjon – Generell kompetanse</span></h3><article class="legalP" id="kapittel-5-paragraf-3-ledd-1">Kandidaten<ol class="defaultList" type="a"><li data-name="a." value="1"><article class="listArticle" id="kapittel-5-paragraf-3-ledd-1-punkt-1"><article class="legalP" id="kapittel-5-paragraf-3-ledd-1-punkt-1-ledd-1">har innsikt i helhetlig tilnærming i møte med pasienten</article></article></li><li data-name="b." value="2"><article class="listArticle" id="kapittel-5-paragraf-3-ledd-1-punkt-2"><article class="legalP" id="kapittel-5-paragraf-3-ledd-1-punkt-2-ledd-1">kan utveksle synspunkter og erfaringer med pasienter, pårørende og fagpersoner, og ha forståelse for andres perspektiver og ståsteder.</article></article></li></ol></article></article></section><section class="section" data-name="kap6" id="kapittel-6" data-lovdata-URL="SF/forskrift/2025-07-04-1469/KAPITTEL_6"><h2>Kapittel 6. Læringsutbytte for kompetanseområdet samfunn, folkehelse og etikk</h2><article class="legalArticle" data-lovdata-URL="SF/forskrift/2025-07-04-1469/§15" data-name="§15" id="kapittel-6-paragraf-1"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Samfunn, folkehelse og etikk – Kunnskaper</span></h3><article class="legalP" id="kapittel-6-paragraf-1-ledd-1">Kandidaten<ol class="defaultList" type="a"><li data-name="a." value="1"><article class="listArticle" id="kapittel-6-paragraf-1-ledd-1-punkt-1"><article class="legalP" id="kapittel-6-paragraf-1-ledd-1-punkt-1-ledd-1">har kunnskap om og forholder seg til helse- og sosialpolitikk</article></article></li><li data-name="b." value="2"><article class="listArticle" id="kapittel-6-paragraf-1-ledd-1-punkt-2"><article class="legalP" id="kapittel-6-paragraf-1-ledd-1-punkt-2-ledd-1">kjenner til helsevesenets organisering</article></article></li><li data-name="c." value="3"><article class="listArticle" id="kapittel-6-paragraf-1-ledd-1-punkt-3"><article class="legalP" id="kapittel-6-paragraf-1-ledd-1-punkt-3-ledd-1">har kunnskap om sosiale og helsemessige problemer inkludert omsorgssvikt, vold, overgrep, samt rus- og sosioøkonomiske problemer og kan identifisere og følge opp mennesker med slike utfordringer</article></article></li><li data-name="d." value="4"><article class="listArticle" id="kapittel-6-paragraf-1-ledd-1-punkt-4"><article class="legalP" id="kapittel-6-paragraf-1-ledd-1-punkt-4-ledd-1">har kunnskap om samenes status som urfolk og om samenes rettigheter, særlig innenfor helse- og sosialfeltet.</article></article></li></ol></article></article><article class="legalArticle" data-lovdata-URL="SF/forskrift/2025-07-04-1469/§16" data-name="§16" id="kapittel-6-paragraf-2"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Samfunn, folkehelse og etikk – Ferdigheter</span></h3><article class="legalP" id="kapittel-6-paragraf-2-ledd-1">Kandidaten<ol class="defaultList" type="a"><li data-name="a." value="1"><article class="listArticle" id="kapittel-6-paragraf-2-ledd-1-punkt-1"><article class="legalP" id="kapittel-6-paragraf-2-ledd-1-punkt-1-ledd-1">kan anvende oppdatert kunnskap om helse- og velferdssystemet, lover, regelverk, veiledere og retningslinjer i sin tjenesteutøvelse</article></article></li><li data-name="b." value="2"><article class="listArticle" id="kapittel-6-paragraf-2-ledd-1-punkt-2"><article class="legalP" id="kapittel-6-paragraf-2-ledd-1-punkt-2-ledd-1">kan anvende kunnskap om menneskerettigheter, inkludering, likestilling og ikke-diskriminering, uavhengig av kjønn, etnisitet, språk, religion og livssyn, funksjonsnedsettelse, sosial bakgrunn, seksuell orientering, kjønnsidentitet, kjønnsuttrykk og alder, slik at kandidaten bidrar til å sikre likeverdige tjenester for alle grupper i samfunnet</article></article></li><li data-name="c." value="3"><article class="listArticle" id="kapittel-6-paragraf-2-ledd-1-punkt-3"><article class="legalP" id="kapittel-6-paragraf-2-ledd-1-punkt-3-ledd-1">kan reflektere over sammenhenger mellom helse, utdanning og arbeids- og levekår, og kan bidra til god folkehelse, sosial inkludering og arbeidsinkludering i møte med enkeltpersoner og grupper i samfunnet</article></article></li><li data-name="d." value="4"><article class="listArticle" id="kapittel-6-paragraf-2-ledd-1-punkt-4"><article class="legalP" id="kapittel-6-paragraf-2-ledd-1-punkt-4-ledd-1">kan reflektere over og følge opp pasientens behov for koordinerte tjenester</article></article></li><li data-name="e." value="5"><article class="listArticle" id="kapittel-6-paragraf-2-ledd-1-punkt-5"><article class="legalP" id="kapittel-6-paragraf-2-ledd-1-punkt-5-ledd-1">kan reflektere over egne ferdigheter og begrensninger for å ivareta den enkelte pasientens helse og sikkerhet på en etisk og forsvarlig måte</article></article></li><li data-name="f." value="6"><article class="listArticle" id="kapittel-6-paragraf-2-ledd-1-punkt-6"><article class="legalP" id="kapittel-6-paragraf-2-ledd-1-punkt-6-ledd-1">kan identifisere, reflektere over, vurdere og håndtere etiske problemstillinger i sin yrkesutøvelse.</article></article></li></ol></article></article></section><section class="section" data-name="kap7" id="kapittel-7" data-lovdata-URL="SF/forskrift/2025-07-04-1469/KAPITTEL_7"><h2>Kapittel 7. Læringsutbytte for kompetanseområdet habilitering, rehabilitering og samhandling</h2><article class="legalArticle" data-lovdata-URL="SF/forskrift/2025-07-04-1469/§17" data-name="§17" id="kapittel-7-paragraf-1"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Habilitering, rehabilitering og samhandling – Kunnskaper</span></h3><article class="legalP" id="kapittel-7-paragraf-1-ledd-1">Kandidaten<ol class="defaultList" type="a"><li data-name="a." value="1"><article class="listArticle" id="kapittel-7-paragraf-1-ledd-1-punkt-1"><article class="legalP" id="kapittel-7-paragraf-1-ledd-1-punkt-1-ledd-1">har bred kunnskap om ortopediingeniørens rolle og funksjon innen forebyggende, behandlende, habiliterende og rehabiliterende virksomhet</article></article></li><li data-name="b." value="2"><article class="listArticle" id="kapittel-7-paragraf-1-ledd-1-punkt-2"><article class="legalP" id="kapittel-7-paragraf-1-ledd-1-punkt-2-ledd-1">har kunnskap om andre profesjoners kompetanseområde som grunnlag for samarbeid.</article></article></li></ol></article></article><article class="legalArticle" data-lovdata-URL="SF/forskrift/2025-07-04-1469/§18" data-name="§18" id="kapittel-7-paragraf-2"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Habilitering, rehabilitering og samhandling – Ferdigheter</span></h3><article class="legalP" id="kapittel-7-paragraf-2-ledd-1">Kandidaten<ol class="defaultList" type="a"><li data-name="a." value="1"><article class="listArticle" id="kapittel-7-paragraf-2-ledd-1-punkt-1"><article class="legalP" id="kapittel-7-paragraf-2-ledd-1-punkt-1-ledd-1">kan anvende relevant kunnskap for å ivareta barn, unge og eldres behov for behandling og/eller tjenester og kan sikre deres medvirkning og rettigheter</article></article></li><li data-name="b." value="2"><article class="listArticle" id="kapittel-7-paragraf-2-ledd-1-punkt-2"><article class="legalP" id="kapittel-7-paragraf-2-ledd-1-punkt-2-ledd-1">kan anvende relasjons-, kommunikasjons- og veiledningskompetanse for å forstå, veilede og samhandle med pasient, pårørende og andre som er i lærings-, mestrings- og endringsprosesser.</article></article></li></ol></article></article><article class="legalArticle" data-lovdata-URL="SF/forskrift/2025-07-04-1469/§19" data-name="§19" id="kapittel-7-paragraf-3"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Habilitering, rehabilitering og samhandling – Generell kompetanse</span></h3><article class="legalP" id="kapittel-7-paragraf-3-ledd-1">Kandidaten<ol class="defaultList" type="a"><li data-name="a." value="1"><article class="listArticle" id="kapittel-7-paragraf-3-ledd-1-punkt-1"><article class="legalP" id="kapittel-7-paragraf-3-ledd-1-punkt-1-ledd-1">kan planlegge og gjennomføre tverrfaglig, tverrprofesjonelt og tverrsektorielt samarbeid på tvers av virksomheter og nivåer</article></article></li><li data-name="b." value="2"><article class="listArticle" id="kapittel-7-paragraf-3-ledd-1-punkt-2"><article class="legalP" id="kapittel-7-paragraf-3-ledd-1-punkt-2-ledd-1">kan formidle og dokumentere sin faglige kunnskap.</article></article></li></ol></article></article></section><section class="section" data-name="kap8" id="kapittel-8" data-lovdata-URL="SF/forskrift/2025-07-04-1469/KAPITTEL_8"><h2>Kapittel 8. Læringsutbytte for kompetanseområdet innovasjon, produksjon- og kvalitetsforbedring</h2><article class="legalArticle" data-lovdata-URL="SF/forskrift/2025-07-04-1469/§20" data-name="§20" id="kapittel-8-paragraf-1"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Innovasjon, produksjon- og kvalitetsforbedring – Kunnskaper</span></h3><article class="legalP" id="kapittel-8-paragraf-1-ledd-1">Kandidaten<ol class="defaultList" type="a"><li data-name="a." value="1"><article class="listArticle" id="kapittel-8-paragraf-1-ledd-1-punkt-1"><article class="legalP" id="kapittel-8-paragraf-1-ledd-1-punkt-1-ledd-1">kjenner til pasientsikkerhetsarbeid og systematisk kvalitetsforbedring</article></article></li><li data-name="b." value="2"><article class="listArticle" id="kapittel-8-paragraf-1-ledd-1-punkt-2"><article class="legalP" id="kapittel-8-paragraf-1-ledd-1-punkt-2-ledd-1">kjenner til hvordan ortopediingeniørfaget påvirker og påvirkes av globale utfordringer innenfor assisterende teknologi og folkehelse, samt til bærekraft og miljø i et samfunn i endring.</article></article></li></ol></article></article><article class="legalArticle" data-lovdata-URL="SF/forskrift/2025-07-04-1469/§21" data-name="§21" id="kapittel-8-paragraf-2"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Innovasjon, produksjon- og kvalitetsforbedring – Ferdigheter</span></h3><article class="legalP" id="kapittel-8-paragraf-2-ledd-1">Kandidaten<ol class="defaultList" type="a"><li data-name="a." value="1"><article class="listArticle" id="kapittel-8-paragraf-2-ledd-1-punkt-1"><article class="legalP" id="kapittel-8-paragraf-2-ledd-1-punkt-1-ledd-1">kan vurdere risiko for uønskede hendelser og kjenner til metoder for å følge opp dette systematisk samt bidra til en kultur som bærer preg av åpenhet rundt slike hendelser.</article></article></li></ol></article></article><article class="legalArticle" data-lovdata-URL="SF/forskrift/2025-07-04-1469/§22" data-name="§22" id="kapittel-8-paragraf-3"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Innovasjon, produksjon- og kvalitetsforbedring – Generell kompetanse</span></h3><article class="legalP" id="kapittel-8-paragraf-3-ledd-1">Kandidaten<ol class="defaultList" type="a"><li data-name="a." value="1"><article class="listArticle" id="kapittel-8-paragraf-3-ledd-1-punkt-1"><article class="legalP" id="kapittel-8-paragraf-3-ledd-1-punkt-1-ledd-1">kjenner til nytenkning og innovasjonsprosesser for produkt- og tjenesteutvikling innen ortopediingeniørfaget.</article></article></li></ol></article></article></section><section class="section" data-name="kap9" id="kapittel-9" data-lovdata-URL="SF/forskrift/2025-07-04-1469/KAPITTEL_9"><h2>Kapittel 9. Læringsutbytte for kompetanseområdet vitenskapsteori og forskningsmetode</h2><article class="legalArticle" data-lovdata-URL="SF/forskrift/2025-07-04-1469/§23" data-name="§23" id="kapittel-9-paragraf-1"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Vitenskapsteori og forskningsmetode – Kunnskaper</span></h3><article class="legalP" id="kapittel-9-paragraf-1-ledd-1">Kandidaten<ol class="defaultList" type="a"><li data-name="a." value="1"><article class="listArticle" id="kapittel-9-paragraf-1-ledd-1-punkt-1"><article class="legalP" id="kapittel-9-paragraf-1-ledd-1-punkt-1-ledd-1">kjenner til ulike typer forsknings- og utviklingsarbeid som er relevant for ortopediingeniørfaget og er bevisst på sammenhengen mellom dette og praktisk erfaring.</article></article></li></ol></article></article><article class="legalArticle" data-lovdata-URL="SF/forskrift/2025-07-04-1469/§24" data-name="§24" id="kapittel-9-paragraf-2"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Vitenskapsteori og forskningsmetode – Ferdigheter</span></h3><article class="legalP" id="kapittel-9-paragraf-2-ledd-1">Kandidaten<ol class="defaultList" type="a"><li data-name="a." value="1"><article class="listArticle" id="kapittel-9-paragraf-2-ledd-1-punkt-1"><article class="legalP" id="kapittel-9-paragraf-2-ledd-1-punkt-1-ledd-1">kan finne, vurdere og henvise til informasjon og fagstoff, og formidle dette slik at det belyser en faglig relevant problemstilling.</article></article></li></ol></article></article></section><section class="section" data-name="kap10" id="kapittel-10" data-lovdata-URL="SF/forskrift/2025-07-04-1469/KAPITTEL_10"><h2>Kapittel 10. Studiets oppbygning og praksisstudier</h2><article class="legalArticle" data-lovdata-URL="SF/forskrift/2025-07-04-1469/§25" data-name="§25" id="kapittel-10-paragraf-1"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Studiets oppbygning</span></h3><article class="legalP" id="kapittel-10-paragraf-1-ledd-1">Utdanningen skal organiseres på en måte som fremmer integrering av teori og praksis. Emnene skal bygge på hverandre og det skal stilles gradvis økende krav til studentenes kunnskap, ferdigheter og generell kompetanse. Utdanningen skal fremstå som helhetlig ved at faglig innhold, pedagogiske virkemidler og praksisstudier kobles sammen.</article><article class="legalP" id="kapittel-10-paragraf-1-ledd-2">Det skal være sammenheng mellom læringsutbyttebeskrivelser, læringsaktiviteter og vurderingsformer. Veiledet ferdighetstrening på utdanningsinstitusjonen er viktig for studentenes kliniske og tekniske handlingskompetanse og personlige og praktiske ferdigheter, og skal derfor ha en sentral plass i utdanningen.</article></article><article class="legalArticle" data-lovdata-URL="SF/forskrift/2025-07-04-1469/§26" data-name="§26" id="kapittel-10-paragraf-2"><h3 class="legalArticleHeader"><span class="legalArticleValue">§ 26</span>. <span class="legalArticleTitle">Praksisstudier</span></h3><article class="legalP" id="kapittel-10-paragraf-2-ledd-1">Praksisstudiene skal utformes slik at de sikrer at læringsutbyttene oppnås. Praksisstudiene bør ha et omfang på minst 18 uker og skal foregå hovedsakelig i ortopeditekniske bedrifter. Hvis praksisperiodene utgjør mindre enn 18 uker, må utdanningsinstitusjonen sikre at studentene har likeverdige muligheter til å oppnå læringsutbyttene.</article><article class="legalP" id="kapittel-10-paragraf-2-ledd-2">Utdanningsinstitusjonene skal tilrettelegge for at studenten i løpet av praksisstudiene får erfaring med et bredt spekter av pasientgrupper og fagområder som inkluderer proteser, ortoser og ortopedisk fottøy.</article></article></section><section class="section" data-name="kap11" id="kapittel-11" data-lovdata-URL="SF/forskrift/2025-07-04-1469/KAPITTEL_11"><h2>Kapittel 11. Ikrafttredelse</h2><article class="legalArticle" data-lovdata-URL="SF/forskrift/2025-07-04-1469/§27" data-name="§27" id="kapittel-11-paragraf-1"><h3 class="legalArticleHeader"><span class="legalArticleValue">§ 27</span>. <span class="legalArticleTitle">Ikrafttredelse og oppheving av forskrift</span></h3><article class="legalP" id="kapittel-11-paragraf-1-ledd-1">Forskriften trer i kraft 1. august 2025.</article><article class="legalP" id="kapittel-11-paragraf-1-ledd-2">Fra samme tidspunkt oppheves <a href="forskrift/2020-01-03-22">forskrift 3. januar 2020 nr. 22 om nasjonal retningslinje for ortopediingeniørutdanning</a>.</article></article></section></main></body></html>