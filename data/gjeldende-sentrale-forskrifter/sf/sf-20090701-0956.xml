<!DOCTYPE html><html lang="no"><head><title>Forskrift om samtykke til overdragelse av tillatelse og interesseoverføring etter petroleumsskatteloven § 10</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2009-07-01-956</dd><dt class="dokid">DokumentID</dt><dd class="dokid">SF/forskrift/2009-07-01-956</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="subunit">Etat</dt><dd class="subunit"><ul><li>Skattelovavd.</li></ul></dd><dt class="publishedIn">Publisert i</dt><dd class="publishedIn">I 2009 hefte 8</dd><dt class="dateInForce">I kraft fra</dt><dd class="dateInForce">2009-07-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2024-01-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2023-12-18-2278">forskrift/2023-12-18-2278</a> fra 2024-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1975-06-13-35/§10">lov/1975-06-13-35/§10</a></li></ul></dd><dt class="dateOfPublication">Kunngjort</dt><dd class="dateOfPublication">2009-07-03 13:00</dd><dt class="lastupdated">Rettet</dt><dd class="lastupdated">2022-10-19 (tegnsetting i lister tilpasset universell utforming)</dd><dt class="titleShort">Korttittel</dt><dd class="titleShort">Forskrift om interesseoverføring etter petrsktl</dd><dt class="title">Tittel</dt><dd class="title">Forskrift om samtykke til overdragelse av tillatelse og interesseoverføring etter petroleumsskatteloven § 10</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Finansdepartementet 1. juli 2009 med hjemmel i <a href="lov/1975-06-13-35">lov 13. juni 1975 nr. 35</a> om skattlegging av undersjøiske petroleumsforekomster m.v. <a href="lov/1975-06-13-35/§10">§ 10</a> tredje ledd. <br /><strong>Endret</strong> ved <a href="forskrift/2011-07-01-754">forskrifter 1 juli 2011 nr. 754</a>, <a href="forskrift/2012-02-15-150">15 feb 2012 nr. 150</a>, <a href="forskrift/2012-12-20-1384">20 des 2012 nr. 1384</a>, <a href="forskrift/2016-12-09-1549">9 des 2016 nr. 1549</a>, <a href="forskrift/2022-10-17-1753">17 okt 2022 nr. 1753</a>, <a href="forskrift/2023-12-18-2278">18 des 2023 nr. 2278</a> (i kraft 1 jan 2024). <br /> <strong>Rettet</strong> 16.02.2022 (struktur § 1 og § 8), 19.10.2022 (tegnsetting i lister tilpasset universell utforming).</dd><dt class="refid">RefID</dt><dd class="refid">forskrift/2009-07-01-956</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om samtykke til overdragelse av tillatelse og interesseoverføring etter petroleumsskatteloven § 10</a><ul class="tocSubUl"><li><a href="#kapittel-1" data-child-interval="§§ 1 – 10">I</a><ul class="tocSubUl"><li><a href="#kapittel-1-paragraf-1">§ 1. Anvendelsesområde</a></li><li><a href="#kapittel-1-paragraf-2">§ 2. Definisjoner</a></li><li><a href="#kapittel-1-paragraf-3">§ 3. Overdragelse av andel i utvinningstillatelse mot kontantvederlag</a></li><li><a href="#kapittel-1-paragraf-4">§ 4. Overdragelse av andel i utvinningstillatelse mot dekning av framtidige undersøkelseskostnader</a></li><li><a href="#kapittel-1-paragraf-5">§ 5. Overdragelse av andel i utvinningstillatelse mot at selger dekker framtidige avslutningskostnader for kjøper</a></li><li><a href="#kapittel-1-paragraf-6">§ 6. Bytte av andeler i utvinningstillatelser</a></li><li><a href="#kapittel-1-paragraf-7">§ 7. Samlet overdragelse av virksomhet skattepliktig etter petroleumsskatteloven § 5</a></li><li><a href="#kapittel-1-paragraf-8">§ 8. Interesseoverføring i selskap som er rettighetshaver i utvinningstillatelse på kontinentalsokkelen, eller i selskap som er eier i slikt selskap</a></li><li><a href="#kapittel-1-paragraf-9">§ 9. Innlemming av transportanlegg i interessentskapet Gassled</a></li><li><a href="#kapittel-1-paragraf-10">§ 10. Opplysningsplikt ved skattefastsettingen</a></li></ul></li><li><a href="#kapittel-2">II</a></li></ul></li></ul></dd></dl></header><main class="documentBody" data-lovdata-URL="SF/forskrift/2009-07-01-956" id="dokument"><h1>Forskrift om samtykke til overdragelse av tillatelse og interesseoverføring etter petroleumsskatteloven § 10</h1><section class="section" data-name="kapI" id="kapittel-1" data-lovdata-URL="SF/forskrift/2009-07-01-956/KAPITTEL_1"><h2 data-text-align="center">I</h2><article class="legalArticle" data-lovdata-URL="SF/forskrift/2009-07-01-956/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Anvendelsesområde</span></h3><article class="numberedLegalP" data-numerator="1" id="kapittel-1-paragraf-1-nummer-1">(1) Ved overdragelse eller interesseoverføring som Energidepartementet gir samtykke til etter <a href="lov/1996-11-29-72/§10-12">petroleumsloven § 10-12</a> første ledd, gir Finansdepartementet samtykke til de skattemessige virkningene av overdragelsen etter <a href="lov/1975-06-13-35/§10">petroleumsskatteloven § 10</a> og denne forskrift uten søknad og enkeltvedtak dersom:<ol class="defaultList" type="a"><li data-name="a." value="1"><article class="listArticle" id="kapittel-1-paragraf-1-nummer-1-punkt-1"><article class="legalP" id="kapittel-1-paragraf-1-nummer-1-punkt-1-ledd-1">partenes avtale om overdragelse eller interesseoverføring er i samsvar med forskriftens bestemmelser for den aktuelle transaksjonstypen, og</article></article></li><li data-name="b." value="2"><article class="listArticle" id="kapittel-1-paragraf-1-nummer-1-punkt-2"><article class="legalP" id="kapittel-1-paragraf-1-nummer-1-punkt-2-ledd-1">følgende dokumentasjon er sendt Finansdepartementet med kopi til Oljeskattekontoret: <ul class="defaultList"><li data-name="-" value="0"><article class="listArticle" id="kapittel-1-paragraf-1-nummer-1-punkt-2-ledd-1-punkt-1"><article class="legalP" id="kapittel-1-paragraf-1-nummer-1-punkt-2-ledd-1-punkt-1-ledd-1">en redegjørelse for de vesentlige elementene i transaksjonen</article></article></li><li data-name="-" value="0"><article class="listArticle" id="kapittel-1-paragraf-1-nummer-1-punkt-2-ledd-1-punkt-2"><article class="legalP" id="kapittel-1-paragraf-1-nummer-1-punkt-2-ledd-1-punkt-2-ledd-1">en redegjørelse for hvordan transaksjonen oppfyller kravene i den enkelte forskriftsbestemmelse</article></article></li><li data-name="-" value="0"><article class="listArticle" id="kapittel-1-paragraf-1-nummer-1-punkt-2-ledd-1-punkt-3"><article class="legalP" id="kapittel-1-paragraf-1-nummer-1-punkt-2-ledd-1-punkt-3-ledd-1">kopi av endelig, signert overdragelsesavtale.</article></article></li></ul></article></article></li></ol><p class="leddfortsettelse">Forskriften gjelder for transaksjon som nevnt i <a href="forskrift/2009-07-01-956/§3">§ 3</a> – <a href="forskrift/2009-07-01-956/§9">§ 9</a>, og vilkårene fastsatt i den aktuelle bestemmelsen legges til grunn ved skattefastsettingen for de berørte selskaper.</p></article><article class="numberedLegalP" data-numerator="2" id="kapittel-1-paragraf-1-nummer-2">(2) Søknad om samtykke kan likevel ikke unnlates dersom ett eller flere av selskapene som er part i transaksjonen er stiftet på et senere tidspunkt enn effektiv dato.</article><article class="changesToParent">Endret ved <a href="forskrift/2011-07-01-754">forskrifter 1 juli 2011 nr. 754</a>, <a href="forskrift/2016-12-09-1549">9 des 2016 nr. 1549</a> (i kraft 1 jan 2017), <a href="forskrift/2023-12-18-2278">18 des 2023 nr. 2278</a> (i kraft 1 jan 2024).</article></article><article class="legalArticle" data-lovdata-URL="SF/forskrift/2009-07-01-956/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-2-ledd-1">I denne forskriften har følgende uttrykk denne betydning:<ol class="defaultList" type="a"><li data-name="a." value="1"><article class="listArticle" id="kapittel-1-paragraf-2-ledd-1-punkt-1"><article class="legalP" id="kapittel-1-paragraf-2-ledd-1-punkt-1-ledd-1"><i>Effektiv dato:</i> Datoen transaksjonen får skattemessig virkning.</article></article></li><li data-name="b." value="2"><article class="listArticle" id="kapittel-1-paragraf-2-ledd-1-punkt-2"><article class="legalP" id="kapittel-1-paragraf-2-ledd-1-punkt-2-ledd-1"><i>Gjennomføringsdato:</i> Datoen transaksjonen faktisk gjennomføres.</article></article></li><li data-name="c." value="3"><article class="listArticle" id="kapittel-1-paragraf-2-ledd-1-punkt-3"><article class="legalP" id="kapittel-1-paragraf-2-ledd-1-punkt-3-ledd-1"><i>Samtykkeår:</i> Året for samtykke etter <a href="lov/1996-11-29-72/§10-12">petroleumsloven § 10-12</a>.</article></article></li></ol></article></article><article class="legalArticle" data-lovdata-URL="SF/forskrift/2009-07-01-956/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Overdragelse av andel i utvinningstillatelse mot kontantvederlag</span></h3><article class="legalP" id="kapittel-1-paragraf-3-ledd-1">Ved overdragelse av andel i utvinningstillatelse mot kontantvederlag gjelder følgende:<ol class="defaultList" type="1"><li data-name="1." value="1"><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1">Effektiv dato skal være 1. januar i samtykkeåret eller påfølgende år. Effektiv dato kan likevel settes til annen dato enn 1. januar dersom det ikke foreligger grunnlag for skattemessige avskrivninger og friinntekt knyttet til overdratt andel på effektiv dato.</article></article></li><li data-name="2." value="2"><article class="listArticle" id="kapittel-1-paragraf-3-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1">Vederlaget skal være et endelig fastsatt kontantvederlag, eventuelt inflasjonsjustert etter en offentlig tilgjengelig indeks. Ved vederlagsfrie overdragelser anses vederlaget fastsatt til kroner null.</article></article></li><li data-name="3." value="3"><article class="listArticle" id="kapittel-1-paragraf-3-ledd-1-punkt-3"><article class="legalP" id="kapittel-1-paragraf-3-ledd-1-punkt-3-ledd-1">Vederlaget skal være ubetinget, med mindre betingelsen knytter seg til dato for oversendelse eller godkjennelse av plan for utbygging og drift av et funn som omfattes av overdratt utvinningstillatelse.</article></article></li><li data-name="4." value="4"><article class="listArticle" id="kapittel-1-paragraf-3-ledd-1-punkt-4"><article class="legalP" id="kapittel-1-paragraf-3-ledd-1-punkt-4-ledd-1">Vederlaget skal ikke være skattepliktig inntekt for selger og ikke skattemessig fradragsberettiget kostnad for kjøper.</article></article></li><li data-name="5." value="5"><article class="listArticle" id="kapittel-1-paragraf-3-ledd-1-punkt-5"><article class="legalP" id="kapittel-1-paragraf-3-ledd-1-punkt-5-ledd-1">Vederlag i utenlandsk valuta skal for skatteformål omregnes til norske kroner etter betalingsdagens markedskurs.</article></article></li><li data-name="6." value="6"><article class="listArticle" id="kapittel-1-paragraf-3-ledd-1-punkt-6"><article class="legalP" id="kapittel-1-paragraf-3-ledd-1-punkt-6-ledd-1">Kjøper skal overta selgers eventuelle grunnlag for skattemessige avskrivninger og friinntekt knyttet til investeringer på overdratt andel foretatt før effektiv dato. Øvrige skatteposisjoner, som skattemessig underskudd til framføring eller gevinst- og tapskonto, skal beholdes av selger.</article></article></li><li data-name="7." value="7"><article class="listArticle" id="kapittel-1-paragraf-3-ledd-1-punkt-7"><article class="legalP" id="kapittel-1-paragraf-3-ledd-1-punkt-7-ledd-1">Selgers eventuelle skattemessig fradragsførte avsetninger til framtidig nedstengning av felt som omfattes av overdragelsen, skal videreføres hos kjøper for avregning mot framtidige faktiske kostnader. Ved skattefastsettingen for inntektsåret for effektiv dato skal selger øke sin særskattepliktige inntekt med et beløp tilsvarende skattemessig fradragsførte nedstengningsavsetninger og kjøper redusere sin særskattepliktige inntekt tilsvarende.</article></article></li><li data-name="8." value="8"><article class="listArticle" id="kapittel-1-paragraf-3-ledd-1-punkt-8"><article class="legalP" id="kapittel-1-paragraf-3-ledd-1-punkt-8-ledd-1">Refusjoner mellom partene for inntekter og kostnader knyttet til virksomhet i utvinningstillatelsen mellom effektiv dato og gjennomføringsdato skal behandles etter petroleumsskattelovgivningens alminnelige bestemmelser av den part inntekten endelig tilkommer eller av den part som endelig skal bære kostnaden.</article><article class="legalP" id="kapittel-1-paragraf-3-ledd-1-punkt-8-ledd-2">Ved refusjon knyttet til salg av normprisregulert petroleum skal prisen på petroleum solgt av selger på vegne av kjøper settes til normpris i norske kroner. Ved skattefastsettingen for selger skal det ses bort fra en eventuell differanse mellom bokført salgsinntekt og refundert beløp. Ved skattefastsettingen for kjøper benyttes normpris i norske kroner.</article></article></li><li data-name="9." value="9"><article class="listArticle" id="kapittel-1-paragraf-3-ledd-1-punkt-9"><article class="legalP" id="kapittel-1-paragraf-3-ledd-1-punkt-9-ledd-1">Renter som beregnes mellom partene i forbindelse med overdragelsen skal behandles som ordinære finanselementer.</article></article></li><li data-name="10." value="10"><article class="listArticle" id="kapittel-1-paragraf-3-ledd-1-punkt-10"><article class="legalP" id="kapittel-1-paragraf-3-ledd-1-punkt-10-ledd-1">Øvrige elementer i transaksjonen skal behandles etter petroleumsskattelovgivningens alminnelige bestemmelser.</article></article></li></ol></article><article class="changesToParent">Endret ved <a href="forskrift/2011-07-01-754">forskrifter 1 juli 2011 nr. 754</a>, <a href="forskrift/2016-12-09-1549">9 des 2016 nr. 1549</a> (i kraft 1 jan 2017).</article></article><article class="legalArticle" data-lovdata-URL="SF/forskrift/2009-07-01-956/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Overdragelse av andel i utvinningstillatelse mot dekning av framtidige undersøkelseskostnader</span></h3><article class="legalP" id="kapittel-1-paragraf-4-ledd-1">Ved overdragelse av andel i utvinningstillatelse mot at en part dekker framtidige undersøkelseskostnader for den annen part gjelder følgende:<ol class="defaultList" type="1"><li data-name="1." value="1"><article class="listArticle" id="kapittel-1-paragraf-4-ledd-1-punkt-1"><article class="legalP" id="kapittel-1-paragraf-4-ledd-1-punkt-1-ledd-1">Vederlaget skal bestå i at en part dekker en endelig fastsatt andel av den annen parts undersøkelseskostnader knyttet til overdratt andel etter effektiv dato, eventuelt begrenset oppad til et endelig fastsatt beløp.</article></article></li><li data-name="2." value="2"><article class="listArticle" id="kapittel-1-paragraf-4-ledd-1-punkt-2"><article class="legalP" id="kapittel-1-paragraf-4-ledd-1-punkt-2-ledd-1">Kostnadene skal være skattemessig fradragsberettigede for det selskapet som endelig dekker kostnadene, og behandles som undersøkelseskostnader etter petroleumsskattelovgivningens alminnelige bestemmelser.</article></article></li><li data-name="3." value="3"><article class="listArticle" id="kapittel-1-paragraf-4-ledd-1-punkt-3"><article class="legalP" id="kapittel-1-paragraf-4-ledd-1-punkt-3-ledd-1">Et eventuelt tilleggsvederlag i kontanter skal behandles etter <a href="forskrift/2009-07-01-956/§3">§ 3</a> andre til femte ledd.</article></article></li><li data-name="4." value="4"><article class="listArticle" id="kapittel-1-paragraf-4-ledd-1-punkt-4"><article class="legalP" id="kapittel-1-paragraf-4-ledd-1-punkt-4-ledd-1">Bestemmelsene i <a href="forskrift/2009-07-01-956/§3">§ 3</a> første og sjette til tiende ledd gjelder tilsvarende.</article></article></li></ol></article><article class="changesToParent">Endret ved <a href="forskrift/2011-07-01-754">forskrift 1 juli 2011 nr. 754</a>.</article></article><article class="legalArticle" data-lovdata-URL="SF/forskrift/2009-07-01-956/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Overdragelse av andel i utvinningstillatelse mot at selger dekker framtidige avslutningskostnader for kjøper</span></h3><article class="legalP" id="kapittel-1-paragraf-5-ledd-1">Ved overdragelse av andel i utvinningstillatelse mot at selger dekker framtidige avslutningskostnader for kjøper gjelder følgende:<ol class="defaultList" type="1"><li data-name="1." value="1"><article class="listArticle" id="kapittel-1-paragraf-5-ledd-1-punkt-1"><article class="legalP" id="kapittel-1-paragraf-5-ledd-1-punkt-1-ledd-1">Vederlaget skal bestå i at selger dekker kjøpers kostnader til nedstengning og/eller fjerning av innretninger knyttet til overdratt andel etter effektiv dato, eventuelt begrenset oppad til et endelig fastsatt beløp.</article></article></li><li data-name="2." value="2"><article class="listArticle" id="kapittel-1-paragraf-5-ledd-1-punkt-2"><article class="legalP" id="kapittel-1-paragraf-5-ledd-1-punkt-2-ledd-1">Kostnadene skal være skattemessig fradragsberettigede etter petroleumsskattelovgivningens alminnelige bestemmelser for det selskapet som endelig dekker kostnadene.</article></article></li><li data-name="3." value="3"><article class="listArticle" id="kapittel-1-paragraf-5-ledd-1-punkt-3"><article class="legalP" id="kapittel-1-paragraf-5-ledd-1-punkt-3-ledd-1">Et eventuelt tilleggsvederlag i kontanter skal behandles etter <a href="forskrift/2009-07-01-956/§3">§ 3</a> andre til femte ledd.</article></article></li><li data-name="4." value="4"><article class="listArticle" id="kapittel-1-paragraf-5-ledd-1-punkt-4"><article class="legalP" id="kapittel-1-paragraf-5-ledd-1-punkt-4-ledd-1">Bestemmelsene i <a href="forskrift/2009-07-01-956/§3">§ 3</a> første og sjette til tiende ledd gjelder tilsvarende.</article></article></li></ol></article><article class="changesToParent">Endret ved <a href="forskrift/2011-07-01-754">forskrift 1 juli 2011 nr. 754</a>.</article></article><article class="legalArticle" data-lovdata-URL="SF/forskrift/2009-07-01-956/§6" data-name="§6" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Bytte av andeler i utvinningstillatelser</span></h3><article class="legalP" id="kapittel-1-paragraf-6-ledd-1">Ved bytte av andeler i utvinningstillatelser gjelder følgende:<ol class="defaultList" type="1"><li data-name="1." value="1"><article class="listArticle" id="kapittel-1-paragraf-6-ledd-1-punkt-1"><article class="legalP" id="kapittel-1-paragraf-6-ledd-1-punkt-1-ledd-1">Bestemmelsene i <a href="forskrift/2009-07-01-956/§3">§ 3</a> første ledd og sjette til tiende ledd gjelder tilsvarende.</article></article></li><li data-name="2." value="2"><article class="listArticle" id="kapittel-1-paragraf-6-ledd-1-punkt-2"><article class="legalP" id="kapittel-1-paragraf-6-ledd-1-punkt-2-ledd-1">Et eventuelt tilleggsvederlag i kontanter skal behandles etter <a href="forskrift/2009-07-01-956/§3">§ 3</a> andre til femte ledd. Tilleggsvederlag i form av dekning av framtidige undersøkelseskostnader eller avslutningskostnader skal behandles etter henholdsvis <a href="forskrift/2009-07-01-956/§4">§ 4</a> og <a href="forskrift/2009-07-01-956/§5">§ 5</a>.</article></article></li></ol></article><article class="changesToParent">Tilføyd ved <a href="forskrift/2011-07-01-754">forskrift 1 juli 2011 nr. 754</a>.</article></article><article class="legalArticle" data-lovdata-URL="SF/forskrift/2009-07-01-956/§7" data-name="§7" id="kapittel-1-paragraf-7"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Samlet overdragelse av virksomhet skattepliktig etter <a href="lov/1975-06-13-35/§5">petroleumsskatteloven § 5</a></span></h3><article class="legalP" id="kapittel-1-paragraf-7-ledd-1">Ved samlet overdragelse av et selskaps utvinningstillatelser med tilhørende virksomhet som er skattepliktig etter <a href="lov/1975-06-13-35/§5">petroleumsskatteloven § 5</a>, skal følgende gjelde:<ol class="defaultList" type="1"><li data-name="1." value="1"><article class="listArticle" id="kapittel-1-paragraf-7-ledd-1-punkt-1"><article class="legalP" id="kapittel-1-paragraf-7-ledd-1-punkt-1-ledd-1">Overtakende selskap skal overta skattemessige verdier og øvrige skatteposisjoner knyttet til den overførte virksomheten. For øvrig gjelder bestemmelsen i <a href="forskrift/2009-07-01-956/§3">§ 3</a> tilsvarende så langt den passer.</article></article></li><li data-name="2." value="2"><article class="listArticle" id="kapittel-1-paragraf-7-ledd-1-punkt-2"><article class="legalP" id="kapittel-1-paragraf-7-ledd-1-punkt-2-ledd-1">Det overdragende selskap skal ikke drive særskattepliktig virksomhet etter effektiv dato.</article></article></li><li data-name="3." value="3"><article class="listArticle" id="kapittel-1-paragraf-7-ledd-1-punkt-3"><article class="legalP" id="kapittel-1-paragraf-7-ledd-1-punkt-3-ledd-1">Overdragelsen får ikke betydning for uavklarte skattespørsmål i det overdragende selskap før overdragelsen, og skattemyndighetenes endringsadgang for tidligere år påvirkes ikke. Det overtakende selskap trer fullt ut inn i det overdragende selskaps partsstilling, og hefter for alle skattekrav for inntektsår før overdragelsen.</article></article></li><li data-name="4." value="4"><article class="listArticle" id="kapittel-1-paragraf-7-ledd-1-punkt-4"><article class="legalP" id="kapittel-1-paragraf-7-ledd-1-punkt-4-ledd-1"><a href="lov/1999-03-26-14/§13-3">Skatteloven § 13-3</a> gjelder tilsvarende ved skattefastsettingen av alminnelig inntekt i sokkeldistriktet selv om det er gitt samtykke til transaksjonen etter denne paragrafen.</article></article></li></ol></article><article class="changesToParent">Tilføyd ved <a href="forskrift/2011-07-01-754">forskrift 1 juli 2011 nr. 754</a>, endret ved <a href="forskrift/2012-12-20-1384">forskrifter 20 des 2012 nr. 1384</a> (i kraft 1 jan 2013, se endringsforskriften for overgangsbestemmelser), <a href="forskrift/2016-12-09-1549">9 des 2016 nr. 1549</a> (i kraft 1 jan 2017), <a href="forskrift/2022-10-17-1753">17 okt 2022 nr. 1753</a> (med virkning fra inntektsåret 2022), <a href="forskrift/2022-10-17-1753">17 okt 2022 nr. 1753</a> (med virkning fra 8 april 2022, se endringsforskriften for overgangsbestemmelser).</article></article><article class="legalArticle" data-lovdata-URL="SF/forskrift/2009-07-01-956/§8" data-name="§8" id="kapittel-1-paragraf-8"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Interesseoverføring i selskap som er rettighetshaver i utvinningstillatelse på kontinentalsokkelen, eller i selskap som er eier i slikt selskap</span></h3><article class="numberedLegalP" data-numerator="1" id="kapittel-1-paragraf-8-nummer-1">(1) Gevinst ved realisasjon av aksjer i et selskap som er rettighetshaver i utvinningstillatelse på kontinentalsokkelen, og realisasjon av aksjer i et selskap som direkte eller indirekte eier aksjer i slikt selskap, behandles etter skattelovgivningens alminnelige bestemmelser.</article><article class="numberedLegalP" data-numerator="2" id="kapittel-1-paragraf-8-nummer-2">(2) Fusjon av selskap som er rettighetshaver i utvinningstillatelse på kontinentalsokkelen behandles etter skattelovgivningens alminnelige bestemmelser når fusjonen er skattefri etter <a href="lov/1999-03-26-14/§11-2">skatteloven § 11-2</a>. Fusjonen får ikke betydning for uavklarte skattespørsmål i det overdragende selskap før fusjonstidspunktet, og skattemyndighetenes endringsadgang for tidligere år påvirkes ikke. Det overtakende selskap trer fullt ut inn i det overdragende selskaps partsstilling, og hefter for alle skattekrav for inntektsår før fusjonen.</article><article class="numberedLegalP" data-numerator="3" id="kapittel-1-paragraf-8-nummer-3">(3) Ved fisjon av selskap som er rettighetshaver i utvinningstillatelse på kontinentalsokkelen, får bestemmelsene om fusjon i annet ledd anvendelse så langt de passer.</article><article class="numberedLegalP" data-numerator="4" id="kapittel-1-paragraf-8-nummer-4">(4) <a href="lov/1999-03-26-14/§13-3">Skatteloven § 13-3</a> gjelder tilsvarende ved skattefastsettingen av alminnelig inntekt i sokkeldistriktet selv om det er gitt samtykke til transaksjonen etter denne paragrafen.</article><article class="changesToParent">Endret ved <a href="forskrift/2011-07-01-754">forskrifter 1 juli 2011 nr. 754</a> (tidligere § 6), <a href="forskrift/2012-02-15-150">15 feb 2012 nr. 150</a>, <a href="forskrift/2016-12-09-1549">9 des 2016 nr. 1549</a> (i kraft 1 jan 2017), <a href="forskrift/2022-10-17-1753">17 okt 2022 nr. 1753</a> (med virkning fra 8 april 2022, se endringsforskriften for overgangsbestemmelser).</article></article><article class="legalArticle" data-lovdata-URL="SF/forskrift/2009-07-01-956/§9" data-name="§9" id="kapittel-1-paragraf-9"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Innlemming av transportanlegg i interessentskapet Gassled</span></h3><article class="legalP" id="kapittel-1-paragraf-9-ledd-1">Ved transaksjoner som medfører at driftsmidlene i et gasstransportanlegg utenfor Gassled innlemmes i Gassled gjelder følgende:<ol class="defaultList" type="1"><li data-name="1." value="1"><article class="listArticle" id="kapittel-1-paragraf-9-ledd-1-punkt-1"><article class="legalP" id="kapittel-1-paragraf-9-ledd-1-punkt-1-ledd-1">Vederlaget skal bestå i omfordeling av eierandelene i Gassled mellom rettighetshaverne i Gassled og rettighetshaverne i det innlemmede transportanlegget.</article></article></li><li data-name="2." value="2"><article class="listArticle" id="kapittel-1-paragraf-9-ledd-1-punkt-2"><article class="legalP" id="kapittel-1-paragraf-9-ledd-1-punkt-2-ledd-1">Grunnlag for skattemessige avskrivninger og friinntekt knyttet til investeringer i det innlemmede transportanlegget beholdes av selskapene som har foretatt investeringene.</article></article></li><li data-name="3." value="3"><article class="listArticle" id="kapittel-1-paragraf-9-ledd-1-punkt-3"><article class="legalP" id="kapittel-1-paragraf-9-ledd-1-punkt-3-ledd-1">Eventuelle gevinster eller tap som følge av transaksjonen skal ikke gis skattemessig virkning ved skattefastsettingen.</article></article></li><li data-name="4." value="4"><article class="listArticle" id="kapittel-1-paragraf-9-ledd-1-punkt-4"><article class="legalP" id="kapittel-1-paragraf-9-ledd-1-punkt-4-ledd-1">Bestemmelsene i <a href="forskrift/2009-07-01-956/§3">§ 3</a> åttende til tiende ledd gjelder tilsvarende.</article></article></li></ol></article><article class="changesToParent">Endret ved <a href="forskrift/2011-07-01-754">forskrifter 1 juli 2011 nr. 754</a> (tidligere § 7), <a href="forskrift/2016-12-09-1549">9 des 2016 nr. 1549</a> (i kraft 1 jan 2017).</article></article><article class="legalArticle" data-lovdata-URL="SF/forskrift/2009-07-01-956/§10" data-name="§10" id="kapittel-1-paragraf-10"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Opplysningsplikt ved skattefastsettingen</span></h3><article class="legalP" id="kapittel-1-paragraf-10-ledd-1">Selskapene skal for inntektsåret for effektiv dato og etterfølgende år der transaksjonen medfører oppgjør mellom partene, vedlegge sine skattemeldinger en oppstilling som viser elementene i oppgjøret. Oppstillingen skal være avstemt selskapene imellom, og skal være fordelt på balanseposter, inntekter, kostnader, renter og valutaelementer, samt vise hvordan beløpene framkommer og hvordan de skattemessig er behandlet. Det skal videre redegjøres for hvordan overdragelsene regnskapsmessig er behandlet og hvordan eventuelle skattemessige korreksjoner er ført.</article><article class="changesToParent">Endret ved <a href="forskrift/2011-07-01-754">forskrifter 1 juli 2011 nr. 754</a> (tidligere § 8), <a href="forskrift/2016-12-09-1549">9 des 2016 nr. 1549</a> (i kraft 1 jan 2017).</article></article></section><section class="section" data-name="kapII" id="kapittel-2" data-lovdata-URL="SF/forskrift/2009-07-01-956/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften trer i kraft straks.</article></section></main></body></html>