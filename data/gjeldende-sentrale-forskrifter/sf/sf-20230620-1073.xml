<!DOCTYPE html><html lang="nb"><head><title>Forskrift om oppfølgingstiltak i Arbeids- og velferdsetatens egenregi</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2023-06-20-1073</dd><dt class="dokid">DokumentID</dt><dd class="dokid">SF/forskrift/2023-06-20-1073</dd><dt class="ministry">Departement</dt><dd class="ministry"><ul><li>Arbeids- og inkluderingsdepartementet</li></ul></dd><dt class="subunit">Etat</dt><dd class="subunit"><ul><li>Arbeidsmarkedsavdelingen</li></ul></dd><dt class="dateInForce">I kraft fra</dt><dd class="dateInForce">2023-06-20, 2023-07-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2025-08-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2025-07-30-1576">forskrift/2025-07-30-1576</a> fra 2025-08-01</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/2019-02-04-65">forskrift/2019-02-04-65</a></li></ul></dd><dt class="basedOn">Hjemmel</dt><dd class="basedOn"><ul><li><a href="lov/2004-12-10-76/§12">lov/2004-12-10-76/§12</a></li></ul></dd><dt class="dateOfPublication">Kunngjort</dt><dd class="dateOfPublication">2023-06-23 14:50</dd><dt class="title">Tittel</dt><dd class="title">Forskrift om oppfølgingstiltak i Arbeids- og velferdsetatens egenregi</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Arbeids- og inkluderingsdepartementet 20. juni 2023 med hjemmel i <a href="lov/2004-12-10-76/§12">lov 10. desember 2004 nr. 76 om arbeidsmarkedstjenester (arbeidsmarkedsloven) § 12</a>. <br /> <strong>Endret</strong> ved forskrifter <a href="forskrift/2025-01-31-117">31 jan 2025 nr. 117</a> (i kraft 1 juli 2025), <a href="forskrift/2025-07-30-1576">30 juli 2025 nr. 1576</a> (i kraft 1 aug 2025).</dd><dt class="refid">RefID</dt><dd class="refid">forskrift/2023-06-20-1073</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om oppfølgingstiltak i Arbeids- og velferdsetatens egenregi</a><ul class="tocSubUl"><li><a href="#kapittel-1" data-child-interval="§§ 1-1 – 1-4">Kapittel 1. Fellesbestemmelser</a><ul class="tocSubUl"><li><a href="#kapittel-1-paragraf-1">§ 1-1. Formål</a></li><li><a href="#kapittel-1-paragraf-2">§ 1-2. Definisjoner</a></li><li><a href="#kapittel-1-paragraf-3">§ 1-3. Vilkårene for deltakelse</a></li><li><a href="#kapittel-1-paragraf-4">§ 1-4. Avgjørelsesmyndighet</a></li></ul></li><li><a href="#kapittel-2" data-child-interval="§§ 2-1 – 2-4">Kapittel 2. Arbeid med støtte</a><ul class="tocSubUl"><li><a href="#kapittel-2-paragraf-1">§ 2-1. Personkrets</a></li><li><a href="#kapittel-2-paragraf-2">§ 2-2. Innhold</a></li><li><a href="#kapittel-2-paragraf-3">§ 2-3. Planlegging, gjennomføring og brukermedvirkning</a></li><li><a href="#kapittel-2-paragraf-4">§ 2-4. Varighet</a></li></ul></li><li><a href="#kapittel-3" data-child-interval="§§ 3-1 – 3-6">Kapittel 3. Individuell jobbstøtte</a><ul class="tocSubUl"><li><a href="#kapittel-3-paragraf-1">§ 3-1. Personkrets</a></li><li><a href="#kapittel-3-paragraf-2">§ 3-2. Innhold</a></li><li><a href="#kapittel-3-paragraf-3">§ 3-3. Planlegging, gjennomføring og brukermedvirkning</a></li><li><a href="#kapittel-3-paragraf-4">§ 3-4. Samarbeid med helse- og omsorgstjenesten mv.</a></li><li><a href="#kapittel-3-paragraf-5">§ 3-5. Varighet</a></li><li><a href="#kapittel-3-paragraf-6">§ 3-6. Forsøk med individuell jobbstøtte til unge under 30 år</a></li></ul></li><li><a href="#kapittel-4" data-child-interval="§§ 4-1 – 4-4">Kapittel 4. Ungdomsgaranti</a><ul class="tocSubUl"><li><a href="#kapittel-4-paragraf-1">§ 4-1. Personkrets</a></li><li><a href="#kapittel-4-paragraf-2">§ 4-2. Innhold</a></li><li><a href="#kapittel-4-paragraf-3">§ 4-3. Planlegging, gjennomføring og brukermedvirkning</a></li><li><a href="#kapittel-4-paragraf-4">§ 4-4. Varighet</a></li></ul></li><li><a href="#kapittel-5" data-child-interval="§ 5-1">Kapittel 5. Ikrafttredelse</a><ul class="tocSubUl"><li><a href="#kapittel-5-paragraf-1">§ 5-1. Ikrafttredelse</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/2023-06-20-1073" id="dokument"><h1>Forskrift om oppfølgingstiltak i Arbeids- og velferdsetatens egenregi</h1><section class="section" data-name="kap1" id="kapittel-1" data-lovdata-URL="SF/forskrift/2023-06-20-1073/KAPITTEL_1"><h2>Kapittel 1. Fellesbestemmelser</h2><article class="legalArticle" data-lovdata-URL="SF/forskrift/2023-06-20-1073/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Oppfølgingstiltak i Arbeids- og velferdsetatens egenregi skal styrke deltakerens muligheter for å få eller beholde ordinært arbeid og skal bidra til en varig tilknytning til arbeidsmarkedet.</article></article><article class="legalArticle" data-lovdata-URL="SF/forskrift/2023-06-20-1073/§1-2" data-name="§1-2" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-2-ledd-1">I denne forskrift menes med<ol class="defaultList" type="a"><li data-name="a." value="1"><article class="listArticle" id="kapittel-1-paragraf-2-ledd-1-punkt-1"><article class="legalP" id="kapittel-1-paragraf-2-ledd-1-punkt-1-ledd-1">«arbeid med støtte» tilpasset oppfølging som følger metoden Supported Employment (SE)</article></article></li><li data-name="b." value="2"><article class="listArticle" id="kapittel-1-paragraf-2-ledd-1-punkt-2"><article class="legalP" id="kapittel-1-paragraf-2-ledd-1-punkt-2-ledd-1">«individuell jobbstøtte» tilpasset oppfølging som følger metoden Individual Placement and Support (IPS)</article></article></li><li data-name="c." value="3"><article class="listArticle" id="kapittel-1-paragraf-2-ledd-1-punkt-3"><article class="legalP" id="kapittel-1-paragraf-2-ledd-1-punkt-3-ledd-1">«jobbspesialist» en veileder som gir oppfølging i samsvar med metoden SE eller IPS.</article></article></li></ol></article></article><article class="legalArticle" data-lovdata-URL="SF/forskrift/2023-06-20-1073/§1-3" data-name="§1-3" id="kapittel-1-paragraf-3"><h3 class="legalArticleHeader"><span class="legalArticleValue">§ 1-3</span>. <span class="legalArticleTitle">Vilkårene for deltakelse</span></h3><article class="legalP" id="kapittel-1-paragraf-3-ledd-1">Oppfølgingstiltak skal være nødvendig og hensiktsmessig for at deltakeren kan få eller beholde lønnet arbeid. Arbeids- og velferdsetaten kan kreve at deltakeren gjennomgår en behovs- eller arbeidsevnevurdering, jf. <a href="lov/2006-06-16-20/§14a">arbeids- og velferdsforvaltningsloven § 14a</a>.</article><article class="legalP" id="kapittel-1-paragraf-3-ledd-2">Oppfølgingstiltak opphører når vilkårene for deltakelse ikke lenger er oppfylt, eller deltakeren ikke lenger ønsker å delta.</article></article><article class="legalArticle" data-lovdata-URL="SF/forskrift/2023-06-20-1073/§1-4" data-name="§1-4" id="kapittel-1-paragraf-4"><h3 class="legalArticleHeader"><span class="legalArticleValue">§ 1-4</span>. <span class="legalArticleTitle">Avgjørelsesmyndighet</span></h3><article class="legalP" id="kapittel-1-paragraf-4-ledd-1">Arbeids- og velferdsetaten gir tilbud om oppfølgingstiltak etter denne forskriften.</article></article></section><section class="section" data-name="kap2" id="kapittel-2" data-lovdata-URL="SF/forskrift/2023-06-20-1073/KAPITTEL_2"><h2>Kapittel 2. Arbeid med støtte</h2><article class="legalArticle" data-lovdata-URL="SF/forskrift/2023-06-20-1073/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Personkrets</span></h3><article class="legalP" id="kapittel-2-paragraf-1-ledd-1">Arbeid med støtte kan tilbys personer som har fylt 16 år, og som har behov for en mer omfattende formidlings- og oppfølgingsbistand enn den som tilbys etter <a href="lov/2006-06-16-20/§4">arbeids- og velferdsforvaltningsloven § 4</a> tredje ledd.</article></article><article class="legalArticle" data-lovdata-URL="SF/forskrift/2023-06-20-1073/§2-2" data-name="§2-2" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Innhold</span></h3><article class="legalP" id="kapittel-2-paragraf-2-ledd-1">Deltakere i arbeid med støtte kan få tilbud om<ol class="defaultList" type="a"><li data-name="a." value="1"><article class="listArticle" id="kapittel-2-paragraf-2-ledd-1-punkt-1"><article class="legalP" id="kapittel-2-paragraf-2-ledd-1-punkt-1-ledd-1">regelmessig og tilpasset oppfølging fra en jobbspesialist,</article></article></li><li data-name="b." value="2"><article class="listArticle" id="kapittel-2-paragraf-2-ledd-1-punkt-2"><article class="legalP" id="kapittel-2-paragraf-2-ledd-1-punkt-2-ledd-1">karriereveiledning og yrkesplanlegging,</article></article></li><li data-name="c." value="3"><article class="listArticle" id="kapittel-2-paragraf-2-ledd-1-punkt-3"><article class="legalP" id="kapittel-2-paragraf-2-ledd-1-punkt-3-ledd-1">bistand til å komme i arbeid i en ordinær virksomhet,</article></article></li><li data-name="d." value="4"><article class="listArticle" id="kapittel-2-paragraf-2-ledd-1-punkt-4"><article class="legalP" id="kapittel-2-paragraf-2-ledd-1-punkt-4-ledd-1">tilrettelegging på arbeidsplassen tilpasset den enkeltes behov og i samarbeid med arbeidsgiver, og</article></article></li><li data-name="e." value="5"><article class="listArticle" id="kapittel-2-paragraf-2-ledd-1-punkt-5"><article class="legalP" id="kapittel-2-paragraf-2-ledd-1-punkt-5-ledd-1">nødvendig hjelp til å samhandle med andre relevante instanser som kan bistå deltakeren.</article></article></li></ol></article><article class="legalP" id="kapittel-2-paragraf-2-ledd-2">Jobbspesialisten kan også tilby nødvendig oppfølging til arbeidsgivere som ansetter deltakere gjennom arbeid med støtte. Det er en forutsetning at behovet for bistand går utover arbeidsgivers tilretteleggingsplikt etter <a href="lov/2005-06-17-62/§4-2">arbeidsmiljøloven § 4-2</a>.</article><article class="legalP" id="kapittel-2-paragraf-2-ledd-3">Deltakere i arbeid med støtte som får fag- og yrkesopplæring etter <a href="forskrift/2015-12-11-1598/§7-2/ledd/1/bokstav/d">tiltaksforskriften § 7-2 første ledd bokstav d</a>, kan få bistand til å gjennomføre opplæringen.</article><article class="changesToParent">Endret ved forskrift <a href="forskrift/2025-01-31-117">31 jan 2025 nr. 117</a> (i kraft 1 juli 2025).</article></article><article class="legalArticle" data-lovdata-URL="SF/forskrift/2023-06-20-1073/§2-3" data-name="§2-3" id="kapittel-2-paragraf-3"><h3 class="legalArticleHeader"><span class="legalArticleValue">§ 2-3</span>. <span class="legalArticleTitle">Planlegging, gjennomføring og brukermedvirkning</span></h3><article class="legalP" id="kapittel-2-paragraf-3-ledd-1">Det skal utarbeides en plan for oppfølgingen i samarbeid med deltakeren, jf. <a href="lov/2006-06-16-20/§14a">arbeids- og velferdsforvaltningsloven § 14a</a> tredje ledd. Planen skal angi formålet og innholdet for tiltaket og oppfølgingsaktiviteter. Planen skal holdes oppdatert.</article><article class="legalP" id="kapittel-2-paragraf-3-ledd-2">Arbeids- og velferdsetaten skal sørge for at deltakeren får medvirket under planleggingen og gjennomføringen av aktiviteter gjennom hele oppfølgingsperioden.</article></article><article class="legalArticle" data-lovdata-URL="SF/forskrift/2023-06-20-1073/§2-4" data-name="§2-4" id="kapittel-2-paragraf-4"><h3 class="legalArticleHeader"><span class="legalArticleValue">§ 2-4</span>. <span class="legalArticleTitle">Varighet</span></h3><article class="legalP" id="kapittel-2-paragraf-4-ledd-1">Varigheten på tiltaket skal tilpasses deltakerens individuelle behov og muligheter på arbeidsmarkedet.</article><article class="legalP" id="kapittel-2-paragraf-4-ledd-2">Tiltaket kan ha en varighet på inntil ett år. For personer med nedsatt arbeidsevne kan tiltaket ha en varighet på inntil tre år. For personer som deltar i opplæring etter <a href="forskrift/2015-12-11-1598/§7-2/ledd/1/bokstav/d">tiltaksforskriften § 7-2 første ledd bokstav d</a>, kan tiltaket forlenges med inntil ett år, slik at samlet varighet kan være inntil to år, eller fire år for personer med nedsatt arbeidsevne.</article><article class="changesToParent">Endret ved forskrift <a href="forskrift/2025-07-30-1576">30 juli 2025 nr. 1576</a> (i kraft 1 aug 2025).</article></article></section><section class="section" data-name="kap3" id="kapittel-3" data-lovdata-URL="SF/forskrift/2023-06-20-1073/KAPITTEL_3"><h2>Kapittel 3. Individuell jobbstøtte</h2><article class="legalArticle" data-lovdata-URL="SF/forskrift/2023-06-20-1073/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Personkrets</span></h3><article class="legalP" id="kapittel-3-paragraf-1-ledd-1">Individuell jobbstøtte kan tilbys personer med moderate til alvorlige psykiske lidelser og/eller rusproblemer som får behandling i helse- og omsorgstjenesten og som har behov for en mer omfattende formidlings- og oppfølgingsbistand enn den som tilbys etter <a href="lov/2006-06-16-20/§4">arbeids- og velferdsforvaltningsloven § 4</a> tredje ledd. Det er en forutsetning at personen har fylt 16 år.</article><article class="legalP" id="kapittel-3-paragraf-1-ledd-2">Etter nærmere retningslinjer fra Arbeids- og velferdsdirektoratet kan tiltaket også tilbys andre personer som får oppfølging av helse- og omsorgstjenesten eller som har sammensatte utfordringer og behov for en mer omfattende formidlings- og oppfølgingsbistand.</article></article><article class="legalArticle" data-lovdata-URL="SF/forskrift/2023-06-20-1073/§3-2" data-name="§3-2" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">Innhold</span></h3><article class="legalP" id="kapittel-3-paragraf-2-ledd-1">Deltakere i individuell jobbstøtte kan få tilbud om<ol class="defaultList" type="a"><li data-name="a." value="1"><article class="listArticle" id="kapittel-3-paragraf-2-ledd-1-punkt-1"><article class="legalP" id="kapittel-3-paragraf-2-ledd-1-punkt-1-ledd-1">regelmessig og tilpasset oppfølging av en jobbspesialist</article></article></li><li data-name="b." value="2"><article class="listArticle" id="kapittel-3-paragraf-2-ledd-1-punkt-2"><article class="legalP" id="kapittel-3-paragraf-2-ledd-1-punkt-2-ledd-1">bistand til aktiv jobbsøking tidlig i oppfølgingen</article></article></li><li data-name="c." value="3"><article class="listArticle" id="kapittel-3-paragraf-2-ledd-1-punkt-3"><article class="legalP" id="kapittel-3-paragraf-2-ledd-1-punkt-3-ledd-1">støtte fra jobbspesialisten til å mestre arbeidsrelaterte forhold i samarbeid med behandlingsteam i helse- og omsorgstjenesten</article></article></li><li data-name="d." value="4"><article class="listArticle" id="kapittel-3-paragraf-2-ledd-1-punkt-4"><article class="legalP" id="kapittel-3-paragraf-2-ledd-1-punkt-4-ledd-1">tilrettelegging på arbeidsplassen tilpasset den enkeltes behov og i samarbeid med arbeidsgiver og behandlingsteam</article></article></li><li data-name="e." value="5"><article class="listArticle" id="kapittel-3-paragraf-2-ledd-1-punkt-5"><article class="legalP" id="kapittel-3-paragraf-2-ledd-1-punkt-5-ledd-1">nødvendig hjelp til å samhandle med andre relevante instanser, blant annet om økonomiske, sosiale og utdanningsrelaterte forhold.</article></article></li></ol></article><article class="legalP" id="kapittel-3-paragraf-2-ledd-2">Individuell jobbstøtte inngår som en integrert del av behandlings- og rehabiliteringstilbudet i helse- og omsorgstjenesten. Det er en forutsetning at personen samtykker til å delta i individuell jobbstøtte.</article><article class="legalP" id="kapittel-3-paragraf-2-ledd-3">Jobbspesialisten følger deltakeren fra arbeidssøking til formidling, og underveis i arbeidsforholdet. Deltakeren kan også få oppfølging under opplæring og utdanning.</article><article class="legalP" id="kapittel-3-paragraf-2-ledd-4">Jobbspesialisten kan også tilby nødvendig oppfølging til arbeidsgivere som tilsetter deltakere gjennom individuell jobbstøtte. Det er en forutsetning at behovet for bistand går utover arbeidsgivers tilretteleggingsplikt etter <a href="lov/2005-06-17-62/§4-2">arbeidsmiljøloven § 4-2</a>.</article></article><article class="legalArticle" data-lovdata-URL="SF/forskrift/2023-06-20-1073/§3-3" data-name="§3-3" id="kapittel-3-paragraf-3"><h3 class="legalArticleHeader"><span class="legalArticleValue">§ 3-3</span>. <span class="legalArticleTitle">Planlegging, gjennomføring og brukermedvirkning</span></h3><article class="legalP" id="kapittel-3-paragraf-3-ledd-1">Det utarbeides en plan for oppfølgingen i samarbeid med deltakeren og helse- og omsorgstjenesten. Planen skal angi formålet og innholdet for tiltaket og oppfølgingsaktiviteter. Planen skal holdes oppdatert.</article><article class="legalP" id="kapittel-3-paragraf-3-ledd-2">Arbeids- og velferdsetaten skal sørge for at deltakeren får medvirket under planleggingen og gjennomføringen av aktiviteter gjennom hele oppfølgingsperioden.</article></article><article class="legalArticle" data-lovdata-URL="SF/forskrift/2023-06-20-1073/§3-4" data-name="§3-4" id="kapittel-3-paragraf-4"><h3 class="legalArticleHeader"><span class="legalArticleValue">§ 3-4</span>. <span class="legalArticleTitle">Samarbeid med helse- og omsorgstjenesten mv.</span></h3><article class="legalP" id="kapittel-3-paragraf-4-ledd-1">Jobbspesialisten skal samhandle med behandlingsteamet i helse- og omsorgstjenesten og kan i henhold til <a href="lov/2006-06-16-20/§4a">arbeids- og velferdsforvaltningsloven § 4a</a> og <a href="lov/2006-06-16-20/§7">§ 7</a> behandle, herunder innhente og utlevere, personopplysninger som er nødvendige for å gi arbeidsrettet bistand. Det er en forutsetning at deltakeren samtykker til utlevering av egne helseopplysninger, jf. <a href="lov/1999-07-02-64/§22">helsepersonelloven § 22</a>.</article><article class="legalP" id="kapittel-3-paragraf-4-ledd-2">Dersom deltakere skal gjennomføre opplæring eller utdanning, kan jobbspesialisten i henhold til <a href="lov/2006-06-16-20/§7">arbeids- og velferdsforvaltningsloven § 7</a> utlevere personopplysninger til utdanningsmyndighetene dersom det er nødvendig for å gi arbeidsrettet bistand.</article></article><article class="legalArticle" data-lovdata-URL="SF/forskrift/2023-06-20-1073/§3-5" data-name="§3-5" id="kapittel-3-paragraf-5"><h3 class="legalArticleHeader"><span class="legalArticleValue">§ 3-5</span>. <span class="legalArticleTitle">Varighet</span></h3><article class="legalP" id="kapittel-3-paragraf-5-ledd-1">Varigheten på individuell jobbstøtte tilpasses deltakerens individuelle behov og muligheter på arbeidsmarkedet.</article><article class="legalP" id="kapittel-3-paragraf-5-ledd-2">Tiltaket kan ha en varighet på inntil ett år. For personer med nedsatt arbeidsevne kan tiltaket ha en varighet på inntil tre år.</article></article><article class="legalArticle" data-lovdata-URL="SF/forskrift/2023-06-20-1073/§3-6" data-name="§3-6" id="kapittel-3-paragraf-6"><h3 class="legalArticleHeader"><span class="legalArticleValue">§ 3-6</span>. <span class="legalArticleTitle">Forsøk med individuell jobbstøtte til unge under 30 år</span></h3><article class="legalP" id="kapittel-3-paragraf-6-ledd-1">Individuell jobbstøtte til unge (IPS ung) kan tilbys personer mellom 16 år og 30 år.</article><article class="legalP" id="kapittel-3-paragraf-6-ledd-2">Bestemmelsene i <a href="forskrift/2023-06-20-1073/§3-1">§ 3-1</a> til <a href="forskrift/2023-06-20-1073/§3-5">§ 3-5</a> gjelder med de presiseringer som følger av denne bestemmelsen.</article><article class="legalP" id="kapittel-3-paragraf-6-ledd-3">IPS ung kan også tilbys unge med sammensatte psykiske problemer eller rusutfordringer. Oppfølgingen gis i henhold til <a href="forskrift/2023-06-20-1073/§3-2">§ 3-2</a>.</article><article class="legalP" id="kapittel-3-paragraf-6-ledd-4">For personer som deltar i opplæring eller utdanning, kan tiltaket forlenges med inntil ett år, slik at samlet varighet kan være inntil to år, eller fire år for personer med nedsatt arbeidsevne.</article></article></section><section class="section" data-name="kap4" id="kapittel-4" data-lovdata-URL="SF/forskrift/2023-06-20-1073/KAPITTEL_4"><h2>Kapittel 4. Ungdomsgaranti</h2><article class="legalArticle" data-lovdata-URL="SF/forskrift/2023-06-20-1073/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Personkrets</span></h3><article class="legalP" id="kapittel-4-paragraf-1-ledd-1">Ungdomsgarantien gjelder for personer fra fylte 16 år og fram til fylte 30 år som har fått fastslått at de har et behov for bistand fra Arbeids- og velferdsetaten for å komme i ordinært arbeid, jf. arbeids- og <a href="lov/2006-06-16-20/§14a">velferdsforvaltningsloven § 14a</a>. For personer som skal gjennomføre tilrettelagt fag- og yrkesopplæring etter <a href="forskrift/2015-12-11-1598/§7-3/ledd/3">tiltaksforskriften § 7-3 tredje ledd</a>, gjelder ungdomsgarantien fra det året personen fyller 16 år.</article><article class="changesToParent">Endret ved forskrift <a href="forskrift/2025-07-30-1576">30 juli 2025 nr. 1576</a> (i kraft 1 aug 2025).</article></article><article class="legalArticle" data-lovdata-URL="SF/forskrift/2023-06-20-1073/§4-2" data-name="§4-2" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">Innhold</span></h3><article class="legalP" id="kapittel-4-paragraf-2-ledd-1">Ungdomsgarantien skal sikre individuelt tilpasset oppfølging i hele garantiperioden slik at flere unge får mulighet til å komme i ordinært arbeid.</article><article class="legalP" id="kapittel-4-paragraf-2-ledd-2">Unge med behov for arbeidsrettet bistand skal få tilbud om en fast kontaktperson. I tillegg kan de få tilbud om<ol class="defaultList" type="a"><li data-name="a." value="1"><article class="listArticle" id="kapittel-4-paragraf-2-ledd-2-punkt-1"><article class="legalP" id="kapittel-4-paragraf-2-ledd-2-punkt-1-ledd-1">regelmessige oppfølgingssamtaler,</article></article></li><li data-name="b." value="2"><article class="listArticle" id="kapittel-4-paragraf-2-ledd-2-punkt-2"><article class="legalP" id="kapittel-4-paragraf-2-ledd-2-punkt-2-ledd-1">veiledning om hvilke muligheter som finnes i arbeidsmarkedet med utgangspunkt i den enkeltes jobbønsker og forutsetninger,</article></article></li><li data-name="c." value="3"><article class="listArticle" id="kapittel-4-paragraf-2-ledd-2-punkt-3"><article class="legalP" id="kapittel-4-paragraf-2-ledd-2-punkt-3-ledd-1">vurdering av utdanningsmuligheter og kvalifiserende tiltak basert på den enkeltes forutsetninger, behov, jobbønsker og situasjonen i arbeidsmarkedet,</article></article></li><li data-name="d." value="4"><article class="listArticle" id="kapittel-4-paragraf-2-ledd-2-punkt-4"><article class="legalP" id="kapittel-4-paragraf-2-ledd-2-punkt-4-ledd-1">hjelp til og veiledning om arbeidsrelaterte, sosiale og økonomiske forhold,</article></article></li><li data-name="e." value="5"><article class="listArticle" id="kapittel-4-paragraf-2-ledd-2-punkt-5"><article class="legalP" id="kapittel-4-paragraf-2-ledd-2-punkt-5-ledd-1">bistand til å samhandle med andre relevante instanser, blant annet utdanningsmyndighetene, barneverntjenesten og helsetjenesten, og</article></article></li><li data-name="f." value="6"><article class="listArticle" id="kapittel-4-paragraf-2-ledd-2-punkt-6"><article class="legalP" id="kapittel-4-paragraf-2-ledd-2-punkt-6-ledd-1">tilrettelegging og hjelpemidler på arbeidsplassen tilpasset den enkeltes behov og i samarbeid med arbeidsgiver.</article></article></li></ol></article><article class="legalP" id="kapittel-4-paragraf-2-ledd-3">Oppfølgingen gis sammenhengende i hele garantiperioden, blant annet under deltakelse i arbeidsmarkedstiltak, arbeidsrettede aktiviteter, opplæring og utdanning, medisinsk behandling, og på arbeidsplassen. Deler av oppfølgingen kan gis i grupper med andre dersom det er hensiktsmessig og i samsvar med den enkeltes ønsker og behov.</article><article class="legalP" id="kapittel-4-paragraf-2-ledd-4">Arbeidsgivere som ansetter deltakere i ungdomsgarantien, kan få tilbud om nødvendig oppfølging og veiledning. Det er en forutsetning at behovet for bistand går utover arbeidsgivers tilretteleggingsplikt etter <a href="lov/2005-06-17-62/§4-2">arbeidsmiljøloven § 4-2</a>.</article></article><article class="legalArticle" data-lovdata-URL="SF/forskrift/2023-06-20-1073/§4-3" data-name="§4-3" id="kapittel-4-paragraf-3"><h3 class="legalArticleHeader"><span class="legalArticleValue">§ 4-3</span>. <span class="legalArticleTitle">Planlegging, gjennomføring og brukermedvirkning</span></h3><article class="legalP" id="kapittel-4-paragraf-3-ledd-1">Det skal utarbeides en aktivitetsplan i samarbeid med deltakeren, jf. <a href="lov/2006-06-16-20/§14a">arbeids- og velferdsforvaltningsloven § 14a</a> tredje ledd, som angir ungdomsgarantiens innhold, formål og plan for oppfølging og fast kontaktperson i Arbeids- og velferdsetaten. Aktivitetsplanen skal holdes oppdatert.</article><article class="legalP" id="kapittel-4-paragraf-3-ledd-2">Arbeids- og velferdsetaten skal sørge for at deltakeren får medvirket under planleggingen og gjennomføringen av aktiviteter gjennom hele garantiperioden.</article></article><article class="legalArticle" data-lovdata-URL="SF/forskrift/2023-06-20-1073/§4-4" data-name="§4-4" id="kapittel-4-paragraf-4"><h3 class="legalArticleHeader"><span class="legalArticleValue">§ 4-4</span>. <span class="legalArticleTitle">Varighet</span></h3><article class="legalP" id="kapittel-4-paragraf-4-ledd-1">Ungdomsgarantien inntrer innen åtte uker etter at den unge er registrert hos Arbeids- og velferdsetaten og gjelder så lenge den unge har behov for arbeidsrettet bistand. Garantien opphører ved fylte 30 år.</article></article></section><section class="section" data-name="kap5" id="kapittel-5" data-lovdata-URL="SF/forskrift/2023-06-20-1073/KAPITTEL_5"><h2>Kapittel 5. Ikrafttredelse</h2><article class="legalArticle" data-lovdata-URL="SF/forskrift/2023-06-20-1073/§5-1" data-name="§5-1" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">Ikrafttredelse</span></h3><article class="legalP" id="kapittel-5-paragraf-1-ledd-1">Forskriften <a href="forskrift/2023-06-20-1073/kap1">kapittel 1</a> til <a href="forskrift/2023-06-20-1073/kap3">3</a> og <a href="forskrift/2023-06-20-1073/kap5">5</a> trer i kraft straks. Fra samme tidspunkt oppheves <a href="forskrift/2019-02-04-65">forskrift 4. februar 2019 nr. 65 om oppfølgingstjenester i Arbeids- og velferdsetatens egen regi</a>.</article><article class="legalP" id="kapittel-5-paragraf-1-ledd-2">Forskriften <a href="forskrift/2023-06-20-1073/kap4">kapittel 4</a> trer i kraft 1. juli 2023.</article></article></section></main></body></html>