<!DOCTYPE html><html lang="nb"><head><title>Forskrift om regnskapsplikt mv. for private barnehager (økonomiforskrift til barnehageloven)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2022-12-16-2322</dd><dt class="dokid">DokumentID</dt><dd class="dokid">SF/forskrift/2022-12-16-2322</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="subunit">Etat</dt><dd class="subunit"><ul><li>Juridisk avdeling</li></ul></dd><dt class="dateInForce">I kraft fra</dt><dd class="dateInForce">2023-01-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2025-07-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2025-07-01-1378">forskrift/2025-07-01-1378</a></dd><dt class="changesToDocuments">Endrer</dt><dd class="changesToDocuments"><ul><li><a href="forskrift/2012-11-30-1108">forskrift/2012-11-30-1108</a></li></ul></dd><dt class="basedOn">Hjemmel</dt><dd class="basedOn"><ul><li><a href="lov/2005-06-17-64/§7a">lov/2005-06-17-64/§7a</a></li><li><a href="lov/2005-06-17-64/§23">lov/2005-06-17-64/§23</a></li><li><a href="lov/2005-06-17-64/§23a">lov/2005-06-17-64/§23a</a></li><li><a href="lov/2005-06-17-64/§23c">lov/2005-06-17-64/§23c</a></li></ul></dd><dt class="dateOfPublication">Kunngjort</dt><dd class="dateOfPublication">2022-12-20 17:20</dd><dt class="titleShort">Korttittel</dt><dd class="titleShort">Økonomiforskrift til barnehageloven</dd><dt class="title">Tittel</dt><dd class="title">Forskrift om regnskapsplikt mv. for private barnehager (økonomiforskrift til barnehageloven)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kunnskapsdepartementet 16. desember 2022 med hjemmel i <a href="lov/2005-06-17-64/§7A">lov 17. juni 2005 nr. 64 om barnehager (barnehageloven) § 7a</a>, <a href="lov/2005-06-17-64/§23">§ 23</a> femte ledd, <a href="lov/2005-06-17-64/§23a">§ 23a</a> andre ledd andre punktum og <a href="lov/2005-06-17-64/§23c">§ 23c</a> første ledd andre punktum. <br /> <strong>Endret</strong> ved forskrifter <a href="forskrift/2024-06-14-1006">14 juni 2024 nr. 1006</a>, <a href="forskrift/2024-12-16-3179">16 des 2024 nr. 3179</a> (i kraft 1 jan 2025), <a href="forskrift/2025-07-01-1378">1 juli 2025 nr. 1378</a>.</dd><dt class="refid">RefID</dt><dd class="refid">forskrift/2022-12-16-2322</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om regnskapsplikt mv. for private barnehager (økonomiforskrift til barnehageloven)</a><ul class="tocSubUl"><li><a href="#paragraf-1">§ 1. Formål</a></li><li><a href="#paragraf-2">§ 2. Virkeområde</a></li><li><a href="#paragraf-3">§ 3. Tilleggsvirksomhet</a></li><li><a href="#paragraf-4">§ 3a. Unntak fra kravet om selvstendig rettssubjekt</a></li><li><a href="#paragraf-5">§ 4. Krav til regnskap og bokføring for barnehager som er pålagt å være et selvstendig rettssubjekt</a></li><li><a href="#paragraf-6">§ 5. Krav til regnskap og bokføring for barnehager som er unntatt fra kravet om å være et selvstendig rettssubjekt</a></li><li><a href="#paragraf-7">§ 6. Avtaler med nærstående</a></li><li><a href="#paragraf-8">§ 7. Revisjon</a></li><li><a href="#paragraf-9">§ 8. Rapportering</a></li><li><a href="#paragraf-10">§ 9. Oppbevaring av dokumentasjon</a></li><li><a href="#paragraf-11">§ 10. Meldeplikt</a></li><li><a href="#paragraf-12">§ 11. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2022-12-16-2322" id="dokument"><h1>Forskrift om regnskapsplikt mv. for private barnehager (økonomiforskrift til barnehageloven)</h1><article class="legalArticle" data-lovdata-URL="SF/forskrift/2022-12-16-2322/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med forskriften er å sørge for at offentlige tilskudd og foreldrebetaling kommer barna i barnehagen til gode.</article><article class="legalP" id="paragraf-1-ledd-2">Formålet er også å gi innsyn i de private barnehagenes bruk av offentlig tilskudd og foreldrebetaling.</article></article><article class="legalArticle" data-lovdata-URL="SF/forskrift/2022-12-16-2322/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften gjelder godkjente private barnehager som driver virksomhet etter <a href="lov/2005-06-17-64">barnehageloven</a> og som får tilskudd etter <a href="lov/2005-06-17-64/§19">barnehageloven § 19</a>.</article></article><article class="legalArticle" data-lovdata-URL="SF/forskrift/2022-12-16-2322/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Tilleggsvirksomhet</span></h2><article class="legalP" id="paragraf-3-ledd-1">Når vilkårene i <a href="lov/2005-06-17-64/§23a">barnehageloven § 23a</a> andre ledd er oppfylt, kan barnehagen drive følgende tilleggsvirksomhet:<ol class="defaultList" type="a"><li data-name="a." value="1"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">utleie av barnehagelokalene og barnehagens uteområde utenfor barnehagens åpningstid</article></article></li><li data-name="b." value="2"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">utleie av barnehagens driftsmidler utenfor barnehagens åpningstid eller utenfor barnehagens område</article></article></li><li data-name="c." value="3"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">kurs og veiledning.</article></article></li></ol></article><article class="legalP" id="paragraf-3-ledd-2">Når vilkårene i <a href="lov/2005-06-17-64/§23a/ledd/2">barnehageloven § 23a andre ledd</a> er oppfylt, kan barnehagene til studentsamskipnadene, jf. <a href="lov/2007-12-14-116">studentsamskipnadsloven</a>, drive studentvelferdstjenester etter <a href="forskrift/2008-07-22-828/§8/ledd/1">forskrift om studentsamskipnader § 8 første ledd</a>.</article><article class="changesToParent">Endret ved forskrift <a href="forskrift/2024-12-16-3179">16 des 2024 nr. 3179</a> (i kraft 1 jan 2025).</article></article><article class="legalArticle" data-lovdata-URL="SF/forskrift/2022-12-16-2322/§3a" data-name="§3a" id="paragraf-4"><h2 class="legalArticleHeader"><span class="legalArticleValue">§ 3a</span>. <span class="legalArticleTitle">Unntak fra kravet om selvstendig rettssubjekt</span></h2><article class="legalP" id="paragraf-4-ledd-1">Kravet i <a href="lov/2005-06-17-64/§7a/ledd/1">barnehageloven § 7a første ledd</a> om at hver private barnehage skal være et selvstendig rettssubjekt gjelder ikke for<ol class="defaultList" type="a"><li data-name="a." value="1"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">barnehager som er en del av virksomheten til sokn i Den norske kirke</article></article></li><li data-name="b." value="2"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">barnehager som er en del av virksomheten til Den franske skolen i Oslo, Den tysk-norske skolen i Oslo, International School of Bergen, International School of Stavanger eller Oslo International School og barnehager som er en del av private grunnskoler godkjent etter <a href="lov/2023-06-09-30/§22-1">opplæringslova 2023 § 22-1</a></article></article></li><li data-name="c." value="3"><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">barnehager som sammen med en eller flere andre barnehager var organisert i samme stiftelse før kravet i <a href="lov/2005-06-17-64/§7a/ledd/1">barnehageloven § 7a første ledd</a> ble vedtatt, og som ikke driver annen virksomhet enn barnehagevirksomhet eller tilleggsvirksomhet som er tillatt etter <a href="lov/2005-06-17-64/§23a/ledd/2">barnehageloven § 23a andre ledd</a> og som ikke gjør utdelinger.</article></article></li></ol></article><article class="changesToParent">Tilføyd ved forskrift <a href="forskrift/2024-06-14-1006">14 juni 2024 nr. 1006</a>, endret ved forskrift <a href="forskrift/2025-07-01-1378">1 juli 2025 nr. 1378</a>.</article></article><article class="legalArticle" data-lovdata-URL="SF/forskrift/2022-12-16-2322/§4" data-name="§4" id="paragraf-5"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Krav til regnskap og bokføring for barnehager som er pålagt å være et selvstendig rettssubjekt</span></h2><article class="legalP" id="paragraf-5-ledd-1">Barnehager som er pålagt å være et selvstendig rettssubjekt etter <a href="lov/2005-06-17-64/§7a">barnehageloven § 7a</a> første ledd, skal følge <a href="lov/2004-11-19-73">bokføringsloven</a> og utarbeide årsregnskap i samsvar med kravene i <a href="lov/1998-07-17-56">regnskapsloven</a>.</article><article class="legalP" id="paragraf-5-ledd-2">Tilleggsvirksomhet etter <a href="forskrift/2022-12-16-2322/§3/ledd/1">§ 3 første ledd</a> skal føres på en egen avdeling. Avdelingsregnskap skal oppgis i note til årsregnskapet. Transaksjoner som ikke kan føres direkte på barnehage- eller tilleggsvirksomhet, skal fordeles etter fordelingsnøkler anvendt i tråd med de underliggende aktivitetene som forårsaker inntektene eller kostnadene (årsaksprinsippet). Interne transaksjoner mellom avdelingene og hvordan felleskostnadene er fordelt skal oppgis i note til årsregnskapet. Fordelingsnøklene skal være tilfredsstillende dokumentert.</article><article class="legalP" id="paragraf-5-ledd-3">Ved handel med eieren, eierens nærstående eller selskap i samme konsern skal barnehagen i note til årsregnskapet spesifisere hvem barnehagen har handlet med, hvilke varer og tjenester som er kjøpt og totalbeløpene for de ulike varene og tjenestene. Barnehager som ikke har hatt handel med eieren, eierens nærstående eller selskap i samme konsern, skal oppgi dette.</article><article class="changesToParent">Endret ved forskrift <a href="forskrift/2024-12-16-3179">16 des 2024 nr. 3179</a> (i kraft 1 jan 2025).</article></article><article class="legalArticle" data-lovdata-URL="SF/forskrift/2022-12-16-2322/§5" data-name="§5" id="paragraf-6"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Krav til regnskap og bokføring for barnehager som er unntatt fra kravet om å være et selvstendig rettssubjekt</span></h2><article class="legalP" id="paragraf-6-ledd-1">Barnehager som er omfattet av et av unntakene i <a href="lov/2005-06-17-64/§7a/ledd/3">barnehageloven § 7a tredje ledd</a> eller forskriften <a href="forskrift/2022-12-16-2322/§3a">§ 3a</a> og som ikke utarbeider årsregnskap for barnehagene etter kravene i <a href="lov/1998-07-17-56">regnskapsloven</a>, skal utarbeide et eget regnskap for hver barnehage som er godkjent etter <a href="lov/2005-06-17-64">barnehageloven</a>. Regnskapet skal vise alle inntekter og kostnader som gjelder godkjent barnehagedrift og relevante balanseposter. Inntekter og kostnader skal periodiseres i samsvar med <a href="lov/1998-07-17-56/§4-1">regnskapsloven § 4-1</a>.</article><article class="legalP" id="paragraf-6-ledd-2">Barnehager som er omfattet av et av unntakene i <a href="lov/2005-06-17-64/§7a">barnehageloven § 7a</a> tredje ledd eller forskriften <a href="forskrift/2022-12-16-2322/§3a">§ 3a</a> og som ikke utarbeider årsregnskap for barnehagene etter kravene i <a href="lov/1998-07-17-56">regnskapsloven</a>, skal følge <a href="lov/2004-11-19-73">bokføringsloven</a>.</article><article class="legalP" id="paragraf-6-ledd-3">Barnehager med andre barnehager eller annen virksomhet i samme rettssubjekt, skal i årsregnskapet dokumentere sammenhengen mellom regnskapene for de enkelte barnehagene og regnskapet for rettssubjektet.</article><article class="legalP" id="paragraf-6-ledd-4">Transaksjoner som ikke kan føres direkte på barnehagevirksomhet eller annen virksomhet, skal fordeles etter fordelingsnøkler anvendt i tråd med de underliggende aktivitetene som forårsaker inntektene eller kostnadene (årsaksprinsippet). Fordelingsnøklene skal være tilfredsstillende dokumentert.</article><article class="legalP" id="paragraf-6-ledd-5">Ved handel med eieren, eierens nærstående eller selskap i samme konsern skal barnehagen ha dokumentasjon som viser hvem barnehagen har handlet med, hvilke varer og tjenester som er kjøpt og totalbeløpene for de ulike varene og tjenestene. Dersom barnehagen ikke har hatt handel med eieren, eierens nærstående eller selskap i samme konsern, skal dette framgå av dokumentasjonen.</article><article class="changesToParent">Endret ved forskrift <a href="forskrift/2024-12-16-3179">16 des 2024 nr. 3179</a> (i kraft 1 jan 2025).</article></article><article class="legalArticle" data-lovdata-URL="SF/forskrift/2022-12-16-2322/§6" data-name="§6" id="paragraf-7"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Avtaler med nærstående</span></h2><article class="legalP" id="paragraf-7-ledd-1">Barnehagen skal behandle avtaler med eieren, eierens nærstående eller selskap i samme konsern i samsvar med <a href="lov/1997-06-13-44/§3-8">aksjeloven § 3-8</a> første, andre, tredje og femte ledd dersom handelen med den nærstående samlet overstiger 50&#xa0;000 kroner per år.</article><article class="legalP" id="paragraf-7-ledd-2">Løpende avtaler skal oppdateres og godkjennes årlig av eier.</article></article><article class="legalArticle" data-lovdata-URL="SF/forskrift/2022-12-16-2322/§7" data-name="§7" id="paragraf-8"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Revisjon</span></h2><article class="legalP" id="paragraf-8-ledd-1">Barnehagen skal få regnskapet revidert av en statsautorisert revisor. Rapporteringen etter denne forskriften <a href="forskrift/2022-12-16-2322/§8">§ 8</a> skal attesteres av en statsautorisert revisor.</article><article class="changesToParent">Endret ved forskrift <a href="forskrift/2024-12-16-3179">16 des 2024 nr. 3179</a> (i kraft 1 jan 2025).</article></article><article class="legalArticle" data-lovdata-URL="SF/forskrift/2022-12-16-2322/§8" data-name="§8" id="paragraf-9"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Rapportering</span></h2><article class="legalP" id="paragraf-9-ledd-1">Barnehagen skal hvert år innen en frist fastsatt av departementet, gi regnskapsopplysninger om bruk av offentlige tilskudd og foreldrebetaling og opplysninger som underbygger barnehagens regnskap til departementet. Rapporteringen skal skje på standardisert skjema fastsatt av departementet.</article><article class="legalP" id="paragraf-9-ledd-2">Barnehager som er pålagt å være et selvstendig rettssubjekt etter <a href="lov/2005-06-17-64/§7a">barnehageloven § 7a</a> første ledd, skal rapportere årsregnskap og revisjonsberetning til departementet.</article></article><article class="legalArticle" data-lovdata-URL="SF/forskrift/2022-12-16-2322/§9" data-name="§9" id="paragraf-10"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Oppbevaring av dokumentasjon</span></h2><article class="legalP" id="paragraf-10-ledd-1">Barnehagen skal oppbevare regnskapsmateriale og annen dokumentasjon etter denne forskriften i tråd med <a href="lov/2004-11-19-73/§13">bokføringsloven § 13</a>, men oppbevaringsplikten gjelder i ti år etter regnskapsårets slutt.</article></article><article class="legalArticle" data-lovdata-URL="SF/forskrift/2022-12-16-2322/§10" data-name="§10" id="paragraf-11"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Meldeplikt</span></h2><article class="legalP" id="paragraf-11-ledd-1">Barnehagen skal melde fra til kommunen og Utdanningsdirektoratet om<ol class="defaultList" type="a"><li data-name="a." value="1"><article class="listArticle" id="paragraf-11-ledd-1-punkt-1"><article class="legalP" id="paragraf-11-ledd-1-punkt-1-ledd-1">endring av foretaksnavn, forretningsadresse, formål/aktivitet/bransje, organisasjonsform, innehaver av enkeltpersonforetak, deltaker i ansvarlig selskap og selskap med delt ansvar og vedtekter etter <a href="lov/2005-06-17-64">barnehageloven</a></article></article></li><li data-name="b." value="2"><article class="listArticle" id="paragraf-11-ledd-1-punkt-2"><article class="legalP" id="paragraf-11-ledd-1-punkt-2-ledd-1">fisjon, fusjon, varsel om tvangsavvikling, sletting, nyregistrering eller overdragelse eller overtakelse eller sletting av underenhet</article></article></li></ol></article><article class="legalP" id="paragraf-11-ledd-2">Barnehagen skal melde fra på standardisert skjema fastsatt av Utdanningsdirektoratet før endringene finner sted.</article></article><article class="legalArticle" data-lovdata-URL="SF/forskrift/2022-12-16-2322/§11" data-name="§11" id="paragraf-12"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse</span></h2><article class="legalP" id="paragraf-12-ledd-1">Forskriften trer i kraft 1. januar 2023. Fra samme tidspunkt oppheves <a href="forskrift/2012-11-30-1108">forskrift 30. november 2012 nr. 1108 om regnskapsplikt for godkjente ikke-kommunale barnehager (økonomiforskrift til barnehageloven)</a>.</article></article></main></body></html>