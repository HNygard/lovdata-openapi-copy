<!DOCTYPE html><html lang="no"><head><title>Instruks om prøvetakingsmetoder og analysemetoder for offentlig temperaturkontroll av dypfryste næringsmidler.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-1995-04-06-355</dd><dt class="dokid">DokumentID</dt><dd class="dokid">SF/forskrift/1995-04-06-355</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="subunit">Etat</dt><dd class="subunit"><ul><li>Forebyggings- og utviklingsavd.</li></ul></dd><dt class="publishedIn">Publisert i</dt><dd class="publishedIn">Avd I 1995 419</dd><dt class="dateInForce">I kraft fra</dt><dd class="dateInForce">1995-04-06</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1933-05-19-3/§5">lov/1933-05-19-3/§5</a></li></ul></dd><dt class="titleShort">Korttittel</dt><dd class="titleShort">Temperaturkontrollinstruks</dd><dt class="title">Tittel</dt><dd class="title">Instruks om prøvetakingsmetoder og analysemetoder for offentlig temperaturkontroll av dypfryste næringsmidler.</dd><dt class="miscInformation">Annet om dokumentet</dt><dd class="miscInformation">Fastsatt av Sosial- og helsedepartementet 6. april 1995 med hjemmel i <a href="lov/1933-05-19-3">lov 19. mai 1933 nr. 3</a> om tilsyn med næringsmidler m.v. <a href="lov/1933-05-19-3/§5">§ 5</a>, jfr. EØS-avtalens vedlegg II del XII nr. 54 d (Kdir <a href="eu/31992l0002">92/2/EØF</a>).</dd><dt class="refid">RefID</dt><dd class="refid">forskrift/1995-04-06-355</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Instruks om prøvetakingsmetoder og analysemetoder for offentlig temperaturkontroll av dypfryste næringsmidler.</a><ul class="tocSubUl"><li><a href="#kapittel-1">Kapittel I. Generelt</a></li><li><a href="#kapittel-2">Kapittel II. Prøvetakingsmetode for temperaturkontroll av dypfryste næringsmidler</a></li><li><a href="#kapittel-3">Kapittel III. Metode for måling av temperaturen i dypfryste næringsmidler</a></li></ul></li></ul></dd></dl></header><main class="documentBody" data-lovdata-URL="SF/forskrift/1995-04-06-355" id="dokument"><h1>Instruks om prøvetakingsmetoder og analysemetoder for offentlig temperaturkontroll av dypfryste næringsmidler.</h1><section class="section" data-name="kapI" id="kapittel-1" data-lovdata-URL="SF/forskrift/1995-04-06-355/KAPITTEL_1"><h2>Kapittel I. Generelt</h2><article class="legalP" id="kapittel-1-ledd-1">Instruksen omfatter prøvetakingsmetoder og analysemetoder for offentlig temperaturkontroll av dypfryste næringsmidler. Prøvetaking og analyser i forbindelse med offentlig temperaturkontroll av dypfryste næringsmidler skal utføres i samsvar med <a href="forskrift/1995-04-06-355/kapii">kapittel II</a> og III i instruksen.</article><article class="legalP" id="kapittel-1-ledd-2">Etter å ha kontrollert resultatene av registreringer av lufttemperaturen foretatt i samsvar med hygieneforskrift 8. juli 1983 nr. 1253 for produksjon og frambud m.v. av næringsmidler § 21, kan tilsynsmyndigheten benytte analysemetode beskrevet i <a href="forskrift/1995-04-06-355/kapiii">kapittel III</a> dersom kontrollen gir grunn til mistanke om at temperaturkrav for dypfryste næringsmidler i hygieneforskrift 8. juli 1983 nr. 1253 for produksjon og frambud m.v. av næringsmidler §§ 46 og 48 ikke er oppfylt.</article><article class="legalP" id="kapittel-1-ledd-3">Andre vitenskapelig anerkjente analysemetoder kan benyttes, forutsatt at dette ikke hindrer fritt varebytte av dypfryste næringsmidler som påviselig er i samsvar med temperaturkravene for dypfryste næringsmidler i henhold til analysemetoden beskrevet i <a href="forskrift/1995-04-06-355/kapiii">kapittel III</a>.</article><article class="legalP" id="kapittel-1-ledd-4">Dersom resultater oppnådd ved bruk av ulike analysemetoder avviker fra hverandre, skal resultater oppnådd etter bruk av analysemetoden beskrevet i <a href="forskrift/1995-04-06-355/kapiii">kapittel III</a> være gjeldende.</article><article class="legalP" id="kapittel-1-ledd-5">Denne instruksen trer i kraft straks.</article></section><section class="section" data-name="kapII" id="kapittel-2" data-lovdata-URL="SF/forskrift/1995-04-06-355/KAPITTEL_2"><h2>Kapittel II. Prøvetakingsmetode for temperaturkontroll av dypfryste næringsmidler</h2><article class="marginIdArticle" id="kapittel-2-punkt-1"><span class="data-marginOriginalId">1.</span><span class="miscHeadline"><i>Utvelging av pakker som skal kontrolleres</i></span><article class="legalP" id="kapittel-2-punkt-1-ledd-1">Pakkene som tas ut for kontroll, skal være av en slik art og en slik mengde at temperaturen er representativ for de varmeste punktene i det kontrollerte partiet.</article></article><article class="marginIdArticle" id="kapittel-2-punkt-2"><span class="data-marginOriginalId">1.1.</span><span class="miscHeadline"><i>Fryselager</i></span><article class="legalP" id="kapittel-2-punkt-2-ledd-1">Prøvene velges ut fra flere kritiske punkter i fryselageret, f.eks. like ved dørene (øverst og nederst), omkring midt i lageret (øverst og nederst) og like ved returluften til fryse-enheten.</article><article class="legalP" id="kapittel-2-punkt-2-ledd-2">Produktenes lagringstid skal tas i betraktning (av hensyn til temperaturstabiliteten).</article></article><article class="marginIdArticle" id="kapittel-2-punkt-3"><span class="data-marginOriginalId">1.2.</span><span class="miscHeadline"><i>Transport</i></span></article><article class="marginIdArticle" id="kapittel-2-punkt-4"><span class="data-marginOriginalId">1.2.1.</span><article class="legalP" id="kapittel-2-punkt-4-ledd-1">Dersom det er nødvendig å ta ut prøver under transport, velges det ut prøver øverst og nederst i nærheten av dørens eller dobbeltdørens åpning.</article></article><article class="marginIdArticle" id="kapittel-2-punkt-5"><span class="data-marginOriginalId">1.2.2.</span><article class="legalP" id="kapittel-2-punkt-5-ledd-1">Ved prøvetaking under lossing, velges det ut fire prøver blant følgende kritiske punkter:<ol class="defaultList" type="a"><li data-name="a." value="1"><article class="listArticle" id="kapittel-2-punkt-5-ledd-1-punkt-1"><article class="legalP" id="kapittel-2-punkt-5-ledd-1-punkt-1-ledd-1">øverst og nederst i partiet i nærheten av døråpningene</article></article></li><li data-name="b." value="2"><article class="listArticle" id="kapittel-2-punkt-5-ledd-1-punkt-2"><article class="legalP" id="kapittel-2-punkt-5-ledd-1-punkt-2-ledd-1">øverst i de bakerste hjørnene i partiet (så langt fra fryse-enheten som mulig)</article></article></li><li data-name="c." value="3"><article class="listArticle" id="kapittel-2-punkt-5-ledd-1-punkt-3"><article class="legalP" id="kapittel-2-punkt-5-ledd-1-punkt-3-ledd-1">i midten av partiet</article></article></li><li data-name="d." value="4"><article class="listArticle" id="kapittel-2-punkt-5-ledd-1-punkt-4"><article class="legalP" id="kapittel-2-punkt-5-ledd-1-punkt-4-ledd-1">midt i partiets fremre overflate (så nær fryse-enheten som mulig)</article></article></li><li data-name="e." value="5"><article class="listArticle" id="kapittel-2-punkt-5-ledd-1-punkt-5"><article class="legalP" id="kapittel-2-punkt-5-ledd-1-punkt-5-ledd-1">de øverste og nederste hjørnene i partiets fremre overflate (så nær fryse-enheten som mulig)</article></article></li></ol></article></article><article class="marginIdArticle" id="kapittel-2-punkt-6"><span class="data-marginOriginalId">1.3.</span><span class="miscHeadline"><i>Salgsdisker</i></span><article class="legalP" id="kapittel-2-punkt-6-ledd-1">Det velges ut en prøve fra salgsdiskens tre varmeste punkter.</article></article></section><section class="section" data-name="kapIII" id="kapittel-3" data-lovdata-URL="SF/forskrift/1995-04-06-355/KAPITTEL_3"><h2>Kapittel III. Metode for måling av temperaturen i dypfryste næringsmidler</h2><article class="marginIdArticle" id="kapittel-3-punkt-1"><span class="data-marginOriginalId">1.</span><span class="miscHeadline"><i>Prinsipp</i></span><article class="legalP" id="kapittel-3-punkt-1-ledd-1">Måling av temperaturen i dypfryste næringsmidler består i å måle den nøyaktige temperatur i en prøve som velges ut i samsvar med <a href="forskrift/1995-04-06-355/kapii">kapittel II</a>, med egnet utstyr.</article></article><article class="marginIdArticle" id="kapittel-3-punkt-2"><span class="data-marginOriginalId">2.</span><span class="miscHeadline"><i>Definisjon av temperatur</i></span><article class="legalP" id="kapittel-3-punkt-2-ledd-1">Med «temperatur» menes den temperatur som måles på et bestemt sted av måleinstrumentets eller måleanordningens temperaturfølsomme del.</article></article><article class="marginIdArticle" id="kapittel-3-punkt-3"><span class="data-marginOriginalId">3.</span><span class="miscHeadline"><i>Utstyr</i></span></article><article class="marginIdArticle" id="kapittel-3-punkt-4"><span class="data-marginOriginalId">3.1.</span><span class="miscHeadline"><i>Temperaturmåleinstrument</i></span></article><article class="marginIdArticle" id="kapittel-3-punkt-5"><span class="data-marginOriginalId">3.2.</span><span class="miscHeadline"><i>Produktgjennomtrengningsinstrument</i></span><article class="legalP" id="kapittel-3-punkt-5-ledd-1">Det benyttes et spisst metallinstrument, f.eks. en issyl, en hånddrill eller et bor som er lett å rengjøre.</article></article><article class="marginIdArticle" id="kapittel-3-punkt-6"><span class="data-marginOriginalId">4.</span><span class="miscHeadline"><i>Alminnelige krav til temperaturmåleinstrumenter</i></span><article class="legalP" id="kapittel-3-punkt-6-ledd-1">Temperaturmåleinstrumentene skal oppfylle følgende krav:</article></article><article class="marginIdArticle" id="kapittel-3-punkt-7"><span class="data-marginOriginalId">4.1.</span><article class="legalP" id="kapittel-3-punkt-7-ledd-1">Instrumentets responstid skal være slik at 90% av forskjellen mellom første og siste avlesning nås i løpet av tre minutter.</article></article><article class="marginIdArticle" id="kapittel-3-punkt-8"><span class="data-marginOriginalId">4.2.</span><article class="legalP" id="kapittel-3-punkt-8-ledd-1">Instrumentet skal ha en nøyaktighet på +/-0,5°C i forhold til faktisk temperatur innenfor et temperaturintervall fra -20°C til +30°C.</article></article><article class="marginIdArticle" id="kapittel-3-punkt-9"><span class="data-marginOriginalId">4.3.</span><article class="legalP" id="kapittel-3-punkt-9-ledd-1">Målingens nøyaktighet må ikke endres med mer enn 0,3°C ved en omgivelsestemperatur på mellom -20°C og +30°C.</article></article><article class="marginIdArticle" id="kapittel-3-punkt-10"><span class="data-marginOriginalId">4.4.</span><article class="legalP" id="kapittel-3-punkt-10-ledd-1">Instrumentet skal kunne registrere og vise temperaturforskjeller på minst 0,1°C.</article></article><article class="marginIdArticle" id="kapittel-3-punkt-11"><span class="data-marginOriginalId">4.5.</span><article class="legalP" id="kapittel-3-punkt-11-ledd-1">Instrumentets nøyaktighet skal kontrolleres med jevne mellomrom.</article></article><article class="marginIdArticle" id="kapittel-3-punkt-12"><span class="data-marginOriginalId">4.6.</span><article class="legalP" id="kapittel-3-punkt-12-ledd-1">Instrumentet skal ha gyldig kalibreringssertifikat.</article></article><article class="marginIdArticle" id="kapittel-3-punkt-13"><span class="data-marginOriginalId">4.7.</span><article class="legalP" id="kapittel-3-punkt-13-ledd-1">Instrumentet skal være lett å rengjøre.</article></article><article class="marginIdArticle" id="kapittel-3-punkt-14"><span class="data-marginOriginalId">4.8.</span><article class="legalP" id="kapittel-3-punkt-14-ledd-1">Måleanordningens temperaturfølsomme del skal være slik konstruert at det sikres god termisk kontakt med produktet.</article></article><article class="marginIdArticle" id="kapittel-3-punkt-15"><span class="data-marginOriginalId">4.9.</span><article class="legalP" id="kapittel-3-punkt-15-ledd-1">Det elektriske utstyret må beskyttes mot uønskede virkninger som skyldes kondensering av fuktighet.</article></article><article class="marginIdArticle" id="kapittel-3-punkt-16"><span class="data-marginOriginalId">5.</span><span class="miscHeadline"><i>Fremgangsmåte</i></span></article><article class="marginIdArticle" id="kapittel-3-punkt-17"><span class="data-marginOriginalId">5.1.</span><span class="miscHeadline"><i>Forhåndskjøling av instrumentene</i></span><article class="legalP" id="kapittel-3-punkt-17-ledd-1">Temperaturmålesonden og produktgjennomtrengningsinstrumentet kjøles før produktets temperatur måles. Forhåndskjølingen skal sikre at temperaturen på utstyret stabiliseres og kommer så nær opp til produktets temperatur som mulig.</article></article><article class="marginIdArticle" id="kapittel-3-punkt-18"><span class="data-marginOriginalId">5.2.</span><span class="miscHeadline"><i>Preparering av prøven</i></span><article class="legalP" id="kapittel-3-punkt-18-ledd-1">Temperaturmålesondene er som regel ikke konstruert til å trenge gjennom et dypfryst produkt. Det er derfor nødvendig på forhånd å lage et hull med det forhåndskjølte gjennomtrengningsinstrumentet slik at målesonden kan plasseres der. Hullets diameter skal være nøye tilpasset målesondens diameter. Dybden avhenger av produkttypen (se nr. 5.3).</article></article><article class="marginIdArticle" id="kapittel-3-punkt-19"><span class="data-marginOriginalId">5.3.</span><span class="miscHeadline"><i>Måling av produktets kjernetemperatur</i></span><article class="legalP" id="kapittel-3-punkt-19-ledd-1">Prøven og utstyret skal holdes i fryselageret som er valgt ut for kontrollen.</article><article class="legalP" id="kapittel-3-punkt-19-ledd-2">Målingen foretas slik:</article></article><article class="marginIdArticle" id="kapittel-3-punkt-20"><span class="data-marginOriginalId">5.3.1.</span><article class="legalP" id="kapittel-3-punkt-20-ledd-1">Dersom produktets dimensjoner gjør det mulig, føres den forhåndsavkjølte målesonden 2,5 cm inn i produktet.</article></article><article class="marginIdArticle" id="kapittel-3-punkt-21"><span class="data-marginOriginalId">5.3.2.</span><article class="legalP" id="kapittel-3-punkt-21-ledd-1">Dersom produktets dimensjoner ikke gjør måling som beskrevet i nr. 5.3.1 mulig, føres den forhåndsavkjølte målesonden inn til en dybde som tilsvarer tre til fire ganger sondens diameter.</article></article><article class="marginIdArticle" id="kapittel-3-punkt-22"><span class="data-marginOriginalId">5.3.3.</span><article class="legalP" id="kapittel-3-punkt-22-ledd-1">Visse produkter (f.eks. erter) kan på grunn av sin størrelse eller art ikke gjennombores for å måle kjernetemperaturen. I slike tilfeller måles kjernetemperaturen i pakken ved å føre en egnet, forhåndskjølt spiss målesonde inn til midten av pakken for å måle temperaturen som omgir det dypfryste produkt.</article></article><article class="marginIdArticle" id="kapittel-3-punkt-23"><span class="data-marginOriginalId">5.3.4.</span><article class="legalP" id="kapittel-3-punkt-23-ledd-1">Temperaturen avleses når den er blitt stabil.</article></article></section></main></body></html>