<!DOCTYPE html><html lang="nb"><head><title>Forskrift om innkvarteringsberedskap</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2025-06-06-1410</dd><dt class="dokid">DokumentID</dt><dd class="dokid">SF/forskrift/2025-06-06-1410</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="subunit">Etat</dt><dd class="subunit"><ul><li>Administrasjonsavdelingen</li></ul></dd><dt class="dateInForce">I kraft fra</dt><dd class="dateInForce">2025-08-01</dd><dt class="basedOn">Hjemmel</dt><dd class="basedOn"><ul><li><a href="lov/2011-12-16-65/§6">lov/2011-12-16-65/§6</a></li><li><a href="lov/2011-12-16-65/§8">lov/2011-12-16-65/§8</a></li><li><a href="lov/2011-12-16-65/§17">lov/2011-12-16-65/§17</a></li><li><a href="forskrift/2017-06-16-820">forskrift/2017-06-16-820</a></li></ul></dd><dt class="dateOfPublication">Kunngjort</dt><dd class="dateOfPublication">2025-07-03 14:25</dd><dt class="a11yStatus">Tilgjengelighetsstatus</dt><dd class="a11yStatus">Mangler vurdering.</dd><dt class="title">Tittel</dt><dd class="title">Forskrift om innkvarteringsberedskap</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Nærings- og fiskeridepartementet 6. juni 2025 med hjemmel i <a href="lov/2011-12-16-65/§6">lov 16. desember 2011 nr. 65 om næringsberedskap (næringsberedskapsloven) § 6</a>, <a href="lov/2011-12-16-65/§8">§ 8</a> og <a href="lov/2011-12-16-65/§17">§ 17</a>, jf. <a href="forskrift/2017-06-16-820">delegeringsvedtak 16. juni 2017 nr. 820</a>.</dd><dt class="refid">RefID</dt><dd class="refid">forskrift/2025-06-06-1410</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om innkvarteringsberedskap</a><ul class="tocSubUl"><li><a href="#paragraf-1">§ 1. Formål</a></li><li><a href="#paragraf-2">§ 2. Stedlig virkeområde</a></li><li><a href="#paragraf-3">§ 3. Rådet for innkvarteringsberedskap</a></li><li><a href="#paragraf-4">§ 4. Sammensetning og oppnevning av rådet</a></li><li><a href="#paragraf-5">§ 5. Rådets oppgaver</a></li><li><a href="#paragraf-6">§ 6. Sekretariat</a></li><li><a href="#paragraf-7">§ 7. Sikkerhetsklarering og taushetsplikt</a></li><li><a href="#paragraf-8">§ 8. Godtgjørelse</a></li><li><a href="#paragraf-9">§ 9. Kommersielle overnattingssteders plikter</a></li><li><a href="#paragraf-10">§ 10. Innkvarteringsstedets ansvar</a></li><li><a href="#paragraf-11">§ 11. Opplysningsplikt</a></li><li><a href="#paragraf-12">§ 12. Øvelser</a></li><li><a href="#paragraf-13">§ 13. Kompensasjon</a></li><li><a href="#paragraf-14">§ 14. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2025-06-06-1410" id="dokument"><h1>Forskrift om innkvarteringsberedskap</h1><article class="legalArticle" data-lovdata-URL="SF/forskrift/2025-06-06-1410/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med forskriften er å sikre tilgangen til innkvartering, midlertidig husly og innlosjering i kriser for å sørge for at befolkningens behov, det militære forsvarets behov, allierte militære styrkers behov i Norge eller internasjonale forpliktelser knyttet til tjenester dekkes. Forskriften skal gi grunnlag for iverksetting av nødvendige tiltak gjennom samarbeid mellom offentlige myndigheter og næringsdrivende.</article><article class="legalP" id="paragraf-1-ledd-2">Planleggingen og tiltakene skal være dimensjonert ut fra de til enhver tid gjeldende nasjonale trusselvurderinger, beredskapsmessige planleggingsforutsetninger og den aktuelle situasjonen.</article></article><article class="legalArticle" data-lovdata-URL="SF/forskrift/2025-06-06-1410/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Stedlig virkeområde</span></h2><article class="legalP" id="paragraf-2-ledd-1">Forskriften gjelder på norsk territorium og kontinentalsokkel.</article></article><article class="legalArticle" data-lovdata-URL="SF/forskrift/2025-06-06-1410/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Rådet for innkvarteringsberedskap</span></h2><article class="legalP" id="paragraf-3-ledd-1">Rådet for innkvarteringsberedskap er et rådgivende organ for departementet i spørsmål om innkvartering, midlertidig husly og innlosjering. Rådet inngår i departementets beredskapsorganisasjon.</article></article><article class="legalArticle" data-lovdata-URL="SF/forskrift/2025-06-06-1410/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Sammensetning og oppnevning av rådet</span></h2><article class="legalP" id="paragraf-4-ledd-1">Departementet oppnevner medlemmer til rådet. Rådet består av faste medlemmer med personlige varamedlemmer fra virksomheter som driver kommersiell overnattingsvirksomhet, og fra bransjeorganisasjoner etter forslag fra selskapene selv. Oppnevnte medlemmer har møteplikt i rådet. Rådets sammensetning bør være hensiktsmessig med hensyn til de oppgavene som skal løses både innenfor rådgivning og krisehåndtering. Departementet kan bestemme at det opprettes undergrupper eller at bare deler av rådet innkalles til særskilte møter.</article><article class="legalP" id="paragraf-4-ledd-2">Ved behov kan departementet utpeke medlemmer og varamedlemmer fra miljøer med spesialkompetanse eller med spesielle ressurser til tids- eller oppgavebegrenset deltagelse i rådet.</article><article class="legalP" id="paragraf-4-ledd-3">Rådet konstituerer seg selv. Leder- og nestlederfunksjonen i rådet går på omgang blant medlemmene etter nærmere kriterier fastsatt av rådet selv.</article><article class="legalP" id="paragraf-4-ledd-4">For personell som faller inn under forskriftens bestemmelser, søkes fritak etter gjeldende regler for fremmøte i Forsvaret ved mobilisering.</article></article><article class="legalArticle" data-lovdata-URL="SF/forskrift/2025-06-06-1410/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Rådets oppgaver</span></h2><article class="legalP" id="paragraf-5-ledd-1">Rådet skal bistå departementet med:<ol class="defaultList" type="a"><li data-name="a." value="1"><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">råd ved behov,</article></article></li><li data-name="b." value="2"><article class="listArticle" id="paragraf-5-ledd-1-punkt-2"><article class="legalP" id="paragraf-5-ledd-1-punkt-2-ledd-1">utpeking av konkrete områder som bør utredes nærmere med utgangspunkt i aktuelle trussel- og risikovurderinger og andre utfordringer,</article></article></li><li data-name="c." value="3"><article class="listArticle" id="paragraf-5-ledd-1-punkt-3"><article class="legalP" id="paragraf-5-ledd-1-punkt-3-ledd-1">utarbeidelse av analyser og utredninger,</article></article></li><li data-name="d." value="4"><article class="listArticle" id="paragraf-5-ledd-1-punkt-4"><article class="legalP" id="paragraf-5-ledd-1-punkt-4-ledd-1">å avgi høringsuttalelser om faglige spørsmål av betydning for innkvarteringsberedskap,</article></article></li><li data-name="e." value="5"><article class="listArticle" id="paragraf-5-ledd-1-punkt-5"><article class="legalP" id="paragraf-5-ledd-1-punkt-5-ledd-1">vurdering av kritiske situasjoner,</article></article></li><li data-name="f." value="6"><article class="listArticle" id="paragraf-5-ledd-1-punkt-6"><article class="legalP" id="paragraf-5-ledd-1-punkt-6-ledd-1">å finne frem til innkvarteringsressurser det er behov for, og</article></article></li><li data-name="g." value="7"><article class="listArticle" id="paragraf-5-ledd-1-punkt-7"><article class="legalP" id="paragraf-5-ledd-1-punkt-7-ledd-1">å samvirke med relevante aktører.</article></article></li></ol></article></article><article class="legalArticle" data-lovdata-URL="SF/forskrift/2025-06-06-1410/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Sekretariat</span></h2><article class="legalP" id="paragraf-6-ledd-1">Departementet holder sekretariat for rådet.</article></article><article class="legalArticle" data-lovdata-URL="SF/forskrift/2025-06-06-1410/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Sikkerhetsklarering og taushetsplikt</span></h2><article class="legalP" id="paragraf-7-ledd-1">Medlemmer, varamedlemmer og observatører i rådet for innkvarteringsberedskap skal være sikkerhetsklarert for minst nivå HEMMELIG etter <a href="lov/2018-06-01-24">sikkerhetsloven</a>. Tilsvarende gjelder enhver som deltar i konkrete utredningsoppgaver, planleggingsoppgaver eller lignende innenfor rådets oppgaver.</article><article class="legalP" id="paragraf-7-ledd-2">Rådets medlemmer, varamedlemmer og observatører er underlagt taushetsplikt etter <a href="lov/1967-02-10/§13">forvaltningsloven § 13</a>.</article></article><article class="legalArticle" data-lovdata-URL="SF/forskrift/2025-06-06-1410/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Godtgjørelse</span></h2><article class="legalP" id="paragraf-8-ledd-1">Rådets medlemmer og varamedlemmer godtgjøres etter ordinære regler for offentlig oppnevnte utvalg.</article></article><article class="legalArticle" data-lovdata-URL="SF/forskrift/2025-06-06-1410/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Kommersielle overnattingssteders plikter</span></h2><article class="legalP" id="paragraf-9-ledd-1">I situasjoner hvor det foreligger risiko for etterspørselssjokk, tilbudssvikt eller logistikkbrist, kan departementet i medhold av <a href="lov/2011-12-16-65/§6">næringsberedskapsloven § 6</a> eller <a href="lov/2011-12-16-65/§8">§ 8</a> pålegge kommersielle overnattingssteder og underleverandører til slike selskaper å stille nødvendige innkvarteringsressurser til rådighet.</article><article class="legalP" id="paragraf-9-ledd-2">Dersom det på forhånd er kartlagt at det kan bli behov for bestemte innkvarteringsressurser i krisesituasjoner, skal departementet varsle rådet når innkvarteringsressursene kreves stilt til rådighet. Rådets medlemmer videreformidler slike krav til sine respektive selskaper og andre berørte aktører. I den grad det er nødvendig, skal rådet samarbeide med andre kriseorganisasjoner.</article><article class="legalP" id="paragraf-9-ledd-3">Selskapene skal så langt som mulig oppfylle pliktene etter forskriften ved normal organisering og kontakt med offentlige myndigheter.</article></article><article class="legalArticle" data-lovdata-URL="SF/forskrift/2025-06-06-1410/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Innkvarteringsstedets ansvar</span></h2><article class="legalP" id="paragraf-10-ledd-1">Virksomheten skal sikre at innkvarteringen er forsvarlig, og sikre beboernes grunnleggende behov og den enkeltes behov for trygghet.</article></article><article class="legalArticle" data-lovdata-URL="SF/forskrift/2025-06-06-1410/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Opplysningsplikt</span></h2><article class="legalP" id="paragraf-11-ledd-1">Selskaper som har overnattingsvirksomhet som kan brukes til innkvartering, skal gi departementet alle opplysninger som er nødvendige for planlegging og gjennomføring av krisehåndtering. Dette gjelder også den informasjonen som departementet trenger for å etablere og vedlikeholde en oversikt over innkvarteringsressurser, samt deres organisering. Når departementet krever det, skal selskapene informere om egne og samarbeidende virksomheters ressurser etter kriterier og spesifikasjoner fastsatt av departementet.</article></article><article class="legalArticle" data-lovdata-URL="SF/forskrift/2025-06-06-1410/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Øvelser</span></h2><article class="legalP" id="paragraf-12-ledd-1">For å sikre at kompetansen innenfor innkvarteringsberedskapen opprettholdes kan departementet pålegge selskapene og deres representanter å delta i øvelser og opplæring.</article><article class="legalP" id="paragraf-12-ledd-2">Medlemmene av rådet må påregne opplæring og årlige øvelser.</article></article><article class="legalArticle" data-lovdata-URL="SF/forskrift/2025-06-06-1410/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Kompensasjon</span></h2><article class="legalP" id="paragraf-13-ledd-1">Når det fattes vedtak om pålegg etter forskriftens <a href="forskrift/2025-06-06-1410/§9">§ 9</a> eller <a href="forskrift/2025-06-06-1410/§12">§ 12</a>, skal selskapene kompenseres etter regning.</article><article class="legalP" id="paragraf-13-ledd-2">Myndigheten som krever de aktuelle ressursene, skal erstatte selskapets direkte tap (inklusive tapte inntekter) og merkostnader. Hver av partene kan alene kreve skjønnsmessig beregning ut fra bestemmelsene i <a href="lov/1917-06-01-1">lov 1. juni 1917 nr. 1 om skjønn og ekspropriasjonssaker</a>.</article></article><article class="legalArticle" data-lovdata-URL="SF/forskrift/2025-06-06-1410/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Ikrafttredelse</span></h2><article class="legalP" id="paragraf-14-ledd-1">Forskriften trer i kraft 1. august 2025.</article></article></main></body></html>