<!DOCTYPE html><html lang="no"><head><title>Forskrift om legemiddelassistert rehabilitering (LAR-forskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2009-12-18-1641</dd><dt class="dokid">DokumentID</dt><dd class="dokid">SF/forskrift/2009-12-18-1641</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="subunit">Etat</dt><dd class="subunit"><ul><li>Helserettsavd.</li></ul></dd><dt class="publishedIn">Publisert i</dt><dd class="publishedIn">I 2009 hefte 14 (Merknader)</dd><dt class="dateInForce">I kraft fra</dt><dd class="dateInForce">2010-01-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2013-01-17</dd><dt class="lastChangedBy">Sist endret ved</dt><dd class="lastChangedBy"><a href="forskrift/2013-01-17-61">forskrift/2013-01-17-61</a></dd><dt class="changesToDocuments">Endrer</dt><dd class="changesToDocuments"><ul><li><a href="forskrift/1998-04-27-455">forskrift/1998-04-27-455</a></li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1999-07-02-61/§3-16">lov/1999-07-02-61/§3-16</a></li><li><a href="lov/1999-07-02-64/§11">lov/1999-07-02-64/§11</a></li></ul></dd><dt class="dateOfPublication">Kunngjort</dt><dd class="dateOfPublication">2009-12-22 14:40</dd><dt class="lastupdated">Rettet</dt><dd class="lastupdated">2013-05-16 (Merknader)</dd><dt class="titleShort">Korttittel</dt><dd class="titleShort">LAR-forskriften</dd><dt class="title">Tittel</dt><dd class="title">Forskrift om legemiddelassistert rehabilitering (LAR-forskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 18. desember 2009 med hjemmel i <a href="lov/1999-07-02-61">lov 2. juli 1999 nr. 61</a> om spesialisthelsetjenesten m.m. § 3-16 og <a href="lov/1999-07-02-64">lov 2. juli 1999 nr. 64</a> om helsepersonell m.v. (helsepersonelloven) <a href="lov/1999-07-02-64/§11">§ 11</a> annet ledd. Fremmet av Helse- og omsorgsdepartementet. <br /><strong>Endret</strong> ved <a href="forskrift/2013-01-17-61">forskrift 17 jan 2013 nr. 61</a>.</dd><dt class="refid">RefID</dt><dd class="refid">forskrift/2009-12-18-1641</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om legemiddelassistert rehabilitering (LAR-forskriften)</a><ul class="tocSubUl"><li><a href="#paragraf-1">§ 1. Formålet med forskriften</a></li><li><a href="#paragraf-2">§ 2. Formålet med legemiddelassistert rehabilitering</a></li><li><a href="#paragraf-3">§ 3. Definisjon</a></li><li><a href="#paragraf-4">§ 4. Vilkår for innskriving</a></li><li><a href="#paragraf-5">§ 5. Beslutning om innskrivning og utskrivning</a></li><li><a href="#paragraf-6">§ 6. Individuell plan</a></li><li><a href="#paragraf-7">§ 7. Utlevering og inntak av legemidler</a></li><li><a href="#paragraf-8">§ 8. Urinprøver, blodprøver og prøver av annet biologisk materiale</a></li><li><a href="#paragraf-9">§ 9. Endringer i andre forskrifter</a></li><li><a href="#paragraf-10">§ 10. Ikrafttredelse</a></li><li><a href="#kapittel-1">Merknader til forskrift om legemiddelassistert rehabilitering (LAR-forskriften)</a><ul class="tocSubUl"><li><a href="#kapittel-1-kapittel-1">Til § 2</a></li><li><a href="#kapittel-1-kapittel-2">Til § 3</a></li><li><a href="#kapittel-1-kapittel-3">Til § 4</a></li><li><a href="#kapittel-1-kapittel-4">Til § 5</a></li><li><a href="#kapittel-1-kapittel-5">Til § 6</a></li><li><a href="#kapittel-1-kapittel-6">Til § 7</a></li><li><a href="#kapittel-1-kapittel-7">Til § 8</a></li><li><a href="#kapittel-1-kapittel-8">Til endringene i forskrift 27. april 1998 nr. 455 om rekvirering og utlevering av legemidler fra apotek:</a><ul class="tocSubUl"><li><a href="#kapittel-1-kapittel-8-kapittel-1">Til § 2-1 tredje ledd bokstav d</a></li><li><a href="#kapittel-1-kapittel-8-kapittel-2">Til § 8-4 annet ledd</a></li></ul></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/2009-12-18-1641" id="dokument"><h1>Forskrift om legemiddelassistert rehabilitering (LAR-forskriften)</h1><article class="legalArticle" data-lovdata-URL="SF/forskrift/2009-12-18-1641/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formålet med forskriften</span></h2><article class="legalP" id="paragraf-1-ledd-1">Formålet med forskriften er å foreta nødvendig og proporsjonal særregulering for at legemiddelassistert rehabilitering skal kunne tilbys pasienter som et tiltak mot opioidavhengighet.</article><article class="legalP" id="paragraf-1-ledd-2">Særreguleringen er nødvendig på grunn av bruken av sterkt vanedannende legemidler i forbindelse med legemiddelassistert rehabilitering og skal motvirke misbruk av legemidlene og forebygge skade på pasienter og tredjemann gjennom kontrolltiltak.</article></article><article class="legalArticle" data-lovdata-URL="SF/forskrift/2009-12-18-1641/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Formålet med legemiddelassistert rehabilitering</span></h2><article class="legalP" id="paragraf-2-ledd-1">Formålet med legemiddelassistert rehabilitering er at personer med opioidavhengighet skal få økt livskvalitet og at den enkelte får bistand til å endre sin livssituasjon gjennom bedring av vedkommendes optimale mestrings- og funksjonsnivå. Formålet er også å redusere skadene av opioidavhengighet og faren for overdosedødsfall.</article></article><article class="legalArticle" data-lovdata-URL="SF/forskrift/2009-12-18-1641/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjon</span></h2><article class="legalP" id="paragraf-3-ledd-1">Legemiddelassistert rehabilitering er tverrfaglig spesialisert behandling for opioidavhengighet der rekvirering av vanedannende legemidler i en bestemt dose (substitusjonsbehandling) inngår som et deltiltak i et helhetlig rehabiliteringsforløp.</article></article><article class="legalArticle" data-lovdata-URL="SF/forskrift/2009-12-18-1641/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Vilkår for innskriving</span></h2><article class="legalP" id="paragraf-4-ledd-1">Når pasienter er henvist til legemiddelassistert rehabilitering skal det foretas en konkret og samlet tverrfaglig spesialisert vurdering av pasientens helsetilstand.</article><article class="legalP" id="paragraf-4-ledd-2">Legemiddelassistert rehabilitering skal som hovedregel ikke være det første behandlingsalternativet som velges ved behandling av opioidavhengighet med mindre det etter den faglige vurderingen anses som det mest egnede og forsvarlige behandlingsalternativet. Det skal alltid foretas en konkret vurdering av andre tiltak enn legemiddelassistert rehabilitering.</article><article class="legalP" id="paragraf-4-ledd-3">Pasientens alder og lengde på opioidavhengighet skal alltid tillegges særskilt vekt ved vurderingen av om legemiddelassistert rehabilitering skal tilbys.</article></article><article class="legalArticle" data-lovdata-URL="SF/forskrift/2009-12-18-1641/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Beslutning om innskrivning og utskrivning</span></h2><article class="legalP" id="paragraf-5-ledd-1">Beslutning om innskrivning og utskrivning av legemiddelassistert rehabilitering treffes av lege i spesialisthelsetjenesten.</article><article class="legalP" id="paragraf-5-ledd-2">Gjennomføring av behandlingen, herunder rekvirering av legemidler til bruk i legemiddelassistert rehabilitering, kan overlates til allmennlege i primærhelsetjenesten.</article><article class="legalP" id="paragraf-5-ledd-3">Allmennlegens oppfølgning av pasienter i legemiddelassistert rehabilitering skal alltid skje i nært samarbeid med spesialisthelsetjenesten.</article></article><article class="legalArticle" data-lovdata-URL="SF/forskrift/2009-12-18-1641/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Individuell plan</span></h2><article class="legalP" id="paragraf-6-ledd-1">Når en pasient har startet legemiddelassistert rehabilitering, har spesialisthelsetjenesten ansvar for så snart som mulig å utarbeide individuell plan i samsvar med pasientens rett etter pasient- og <a href="lov/1999-07-02-63/§2-5">brukerrettighetsloven § 2-5</a> og forskrift om individuell plan.</article><article class="legalP" id="paragraf-6-ledd-2">Utarbeidelsen av individuell plan skal skje i nært samarbeid med den kommunale helse- og omsorgstjenesten, allmennlege i primærhelsetjenesten, barneverntjenesten og andre aktuelle instanser. Spesialisthelsetjenesten skal ta initiativ til samarbeidet.</article><article class="changesToParent">Endret ved <a href="forskrift/2013-01-17-61">forskrift 17 jan 2013 nr. 61</a>.</article></article><article class="legalArticle" data-lovdata-URL="SF/forskrift/2009-12-18-1641/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Utlevering og inntak av legemidler</span></h2><article class="legalP" id="paragraf-7-ledd-1">Lege i spesialisthelsetjenesten beslutter individuelle utleveringsordninger for legemidler til bruk i legemiddelassistert rehabilitering. Ved valg av utleveringsordning kan det legges vekt på behovet for å sikre en forsvarlig behandling av pasienten, forhindre at legemidlene inntas i strid med legens rekvirering eller at legemidlene blir gjort tilgjengelige for andre enn pasienten selv.</article><article class="legalP" id="paragraf-7-ledd-2">Lege i spesialisthelsetjenesten kan videre beslutte at legemidlet skal inntas under påsyn av helsepersonell når dette er nødvendig for å sikre en forsvarlig behandling av pasienten, eller det er nødvendig for å forhindre at legemidlene inntas i strid med legens rekvirering eller at legemidlene blir gjort tilgjengelige for andre enn pasienten selv.</article><article class="legalP" id="paragraf-7-ledd-3">Beslutninger som nevnt i første og annet ledd kan overlates til allmennlege i primærhelsetjenesten.</article></article><article class="legalArticle" data-lovdata-URL="SF/forskrift/2009-12-18-1641/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Urinprøver, blodprøver og prøver av annet biologisk materiale</span></h2><article class="legalP" id="paragraf-8-ledd-1">Lege i spesialisthelsetjenesten kan beslutte at pasienten skal avlegge urinprøve, blodprøve og prøver av annet biologisk materiale. Formålet med prøvene skal være å få oversikt over pasientens legemiddelinntak og rusmiddelbruk mens pasienten er i legemiddelassistert rehabilitering. Hyppigheten av prøvetakingen skal begrenses til det som er nødvendig for å sikre en faglig forsvarlig oppfølging av pasienten. Det kan besluttes at prøvene skal avlegges under påsyn.</article><article class="legalP" id="paragraf-8-ledd-2">Beslutninger som nevnt i første ledd kan overlates til allmennlege i primærhelsetjenesten.</article></article><article class="legalArticle" data-lovdata-URL="SF/forskrift/2009-12-18-1641/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Endringer i andre forskrifter</span></h2><article class="legalP" id="paragraf-9-ledd-1">I <a href="forskrift/1998-04-27-455">forskrift 27. april 1998 nr. 455</a> om rekvirering og utlevering av legemidler fra apotek gjøres følgende endringer: ---</article></article><article class="legalArticle" data-lovdata-URL="SF/forskrift/2009-12-18-1641/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse</span></h2><article class="legalP" id="paragraf-10-ledd-1">Forskriften trer i kraft 1. januar 2010.</article></article><section class="section" id="kapittel-1" data-lovdata-URL="SF/forskrift/2009-12-18-1641/KAPITTEL_1"><h2>Merknader til forskrift om legemiddelassistert rehabilitering (LAR-forskriften)</h2><section class="section" id="kapittel-1-kapittel-1" data-lovdata-URL="SF/forskrift/2009-12-18-1641/KAPITTEL_1-1"><h3>Til § 2</h3><article class="legalP" id="kapittel-1-kapittel-1-ledd-1">Legemiddelassistert rehabilitering har rehabilitering som mål. Pasienten skal sammen med den medikamentelle behandlingen få nødvendig hjelp til å endre sin livssituasjon gjennom en gradvis bedring av vedkommendes optimale fysiske, psykiske, sosiale og yrkesmessige mestrings- og funksjonsnivå. Rehabiliteringsmålsettingen omfatter rusmestring. Det er likevel ikke en forutsetning for LAR at pasienten faktisk oppnår rusfrihet eller medikamentfrihet. I rehabiliteringsforløpet vil skadereduserende tiltak kunne være nødvendig på veien mot rehabilitering. I samråd med pasienten settes mål om rusfrihet, eventuelt også medikamentfrihet. Manglende rusmestring vil imidlertid i seg selv ikke kunne danne grunnlag for opphør av behandlingen.</article><article class="legalP" id="kapittel-1-kapittel-1-ledd-2">Rehabiliteringspotensialet er individuelt, og rehabiliteringen må planlegges ut fra pasientens forutsetninger og muligheter. Nytten av behandlingen må vurderes opp mot realistiske rehabiliteringsmål på ethvert trinn i rehabiliteringsprosessen hvor det hensyntas at behandlingsprogresjonen skjer gradvis og er langsiktig. Formålet med bruk av legemidler som ett av flere tiltak i et helhetlig rehabiliteringsopplegg, er å bistå den enkelte med å nyttiggjøre seg andre behandlings-, rehabiliterings- og omsorgstiltak.</article></section><section class="section" id="kapittel-1-kapittel-2" data-lovdata-URL="SF/forskrift/2009-12-18-1641/KAPITTEL_1-2"><h3>Til § 3</h3><article class="legalP" id="kapittel-1-kapittel-2-ledd-1">Bestemmelsen har til hensikt å tydeliggjøre at legemiddelassistert rehabilitering er spesialisthelsetjeneste og en del av tverrfaglig spesialisert behandling for rusmiddelmisbruk, jf. <a href="lov/1999-07-02-61/§2-1">spesialisthelsetjenesteloven § 2-1</a>a første ledd nr. 5. Se nærmere forskriften § 5.</article></section><section class="section" id="kapittel-1-kapittel-3" data-lovdata-URL="SF/forskrift/2009-12-18-1641/KAPITTEL_1-3"><h3>Til § 4</h3><article class="legalP" id="kapittel-1-kapittel-3-ledd-1">I bestemmelsens tredje ledd gis spesialisthelsetjenesten en plikt til å vurdere pasientens alder og lengde på opiatavhengighet ved spørsmål om legemiddelassistert rehabilitering skal tilbys.</article><article class="legalP" id="kapittel-1-kapittel-3-ledd-2">Bestemmelsen er ment å sikre en varsomhet med hensyn til å igangsette langvarig substitusjonsbehandling til unge mennesker dersom det er mulighet for at de kan behandles på en annen måte. Pasientens alder er derfor forskriftsfestet som et sentralt vurderingstema som skal veie tungt, jf. ordet «særskilt». Jo yngre pasienten er, jo mer tilbakeholden må helse- og omsorgstjenesten være med å starte opp substitusjonsbehandling.</article></section><section class="section" id="kapittel-1-kapittel-4" data-lovdata-URL="SF/forskrift/2009-12-18-1641/KAPITTEL_1-4"><h3>Til § 5</h3><article class="legalP" id="kapittel-1-kapittel-4-ledd-1">Bestemmelsen har til hensikt å tydeliggjøre at vedvarende substitusjonsbehandling med vanedannende legemidler er å anse som en spesialistoppgave. Beslutningsmyndigheten med hensyn til oppstart og eventuelt avvikling av LAR ligger således hos spesialisthelsetjenesten. Allmennlegers rekvireringsrett er tilsvarende begrenset i <a href="forskrift/1998-04-27-455">forskrift 27. april 1998 nr. 455</a> om rekvirering og utlevering av legemidler fra apotek <a href="forskrift/1998-04-27-455/§2-1">§ 2-1</a> tredje ledd bokstav d.</article><article class="legalP" id="kapittel-1-kapittel-4-ledd-2">Lege i spesialisthelsetjenesten kan imidlertid overlate gjennomføringen av behandlingen, herunder rekvirering av substitusjonslegemiddel, til allmennlege i primærhelsetjenesten innenfor rammene av faglig forsvarlighet, jf. <a href="lov/1999-07-02-64/§4">helsepersonelloven § 4</a> og <a href="lov/1999-07-02-64/§5">§ 5</a>. Det forutsettes at oppfølgningen av pasienten skjer i nært samarbeid med spesialisthelsetjenesten.</article></section><section class="section" id="kapittel-1-kapittel-5" data-lovdata-URL="SF/forskrift/2009-12-18-1641/KAPITTEL_1-5"><h3>Til § 6</h3><article class="legalP" id="kapittel-1-kapittel-5-ledd-1">Bestemmelsen gir spesialisthelsetjenesten plikt til så snart som mulig når pasienten har startet i LAR å utarbeide individuell plan i samsvar med pasientens rett etter pasient- og brukerrettighetsloven. Individuell plan er et viktig virkemiddel for å gi pasientene en god rehabilitering. Spørsmålet om individuell plan skal utarbeides er valgfritt for rusmiddelavhengige i likhet med for andre pasienter.</article><article class="legalP" id="kapittel-1-kapittel-5-ledd-2">Videre gir bestemmelsen spesialisthelsetjenesten en plikt til å initiere et samarbeid om utarbeidelsen av individuell plan med den kommunale helse- og omsorgstjenesten, oppfølgende allmennlege, barneverntjenesten og andre aktuelle instanser.</article></section><section class="section" id="kapittel-1-kapittel-6" data-lovdata-URL="SF/forskrift/2009-12-18-1641/KAPITTEL_1-6"><h3>Til § 7</h3><article class="legalP" id="kapittel-1-kapittel-6-ledd-1">Valg av individuelle utleveringsordninger for legemidler skal i utgangspunktet besluttes ut fra hva som vil være forsvarlig av hensyn til pasientens behandling. Av hensyn til samfunnet for øvrig, er det adgang til å vektlegge behovet for å hindre lekkasje av legemidlene til det illegale markedet og hindre at legemidlene inntas av andre enn pasienten selv. Tilsvarende adgang er gitt i annet ledd ved beslutning om overvåket inntak av legemidlene.</article><article class="legalP" id="kapittel-1-kapittel-6-ledd-2">Myndigheten til å beslutte særskilte utleveringsordninger og at legemidlene skal inntas under påsyn av helsepersonell er lagt til lege i spesialisthelsetjenesten. I henhold til tredje ledd er det adgang til å overlate beslutningene til allmennlege i primærhelsetjenesten.</article></section><section class="section" id="kapittel-1-kapittel-7" data-lovdata-URL="SF/forskrift/2009-12-18-1641/KAPITTEL_1-7"><h3>Til § 8</h3><article class="legalP" id="kapittel-1-kapittel-7-ledd-1">Etter første ledd har lege i spesialisthelsetjenesten adgang til å kreve at pasienten skal avlegge urinprøve, blodprøve eller prøver av annet biologisk materiale. Slike prøver kan bare avkreves pasienten dersom formålet med prøvetakingen er å få oversikt over pasientens legemiddelinntak og rusmiddelbruk. Prøvene kan ikke avkreves for andre formål. Ettersom urinprøver, blodprøver og eventuelt prøver av annet biologisk materiale er såpass inngripende tiltak i pasientens fysiske integritetssfære, er det bare anledning til å avkreve prøver i den utstrekning det er nødvendig for å sikre en faglig forsvarlig oppfølging av pasienten. For å forhindre fusk med prøvetakingen, er det gitt adgang til å beslutte at prøvene skal tas under påsyn.</article><article class="legalP" id="kapittel-1-kapittel-7-ledd-2">Myndigheten til å beslutte prøvetaking og om prøvene skal inntas under påsyn er lagt til lege i spesialisthelsetjenesten. Etter annet ledd kan beslutningsmyndigheten overføres til allmennlege i primærhelsetjenesten.</article><article class="legalP" id="kapittel-1-kapittel-7-ledd-3">Ved eventuelle positive prøver må det vurderes om det vil være faglig forsvarlig å fortsette substitusjonsbehandlingen.</article></section><section class="section" id="kapittel-1-kapittel-8" data-lovdata-URL="SF/forskrift/2009-12-18-1641/KAPITTEL_1-8"><h3>Til endringene i forskrift 27. april 1998 nr. 455 om rekvirering og utlevering av legemidler fra apotek:</h3><section class="section" id="kapittel-1-kapittel-8-kapittel-1" data-lovdata-URL="SF/forskrift/2009-12-18-1641/KAPITTEL_1-8-1"><h4>Til § 2-1 tredje ledd bokstav d</h4><article class="legalP" id="kapittel-1-kapittel-8-kapittel-1-ledd-1">Bestemmelsen er endret slik at det tydeligere fremgår når legemidler til bruk for substitusjonsbehandling ved narkotikaavhengighet kan rekvireres. Nr. 1 stadfester hovedregelen om at substitusjonsbehandling ved narkotikaavhengighet skal skje i legemiddelassistert rehabiliteringstiltak når dette er innvilget i spesialisthelsetjenesten.</article><article class="legalP" id="kapittel-1-kapittel-8-kapittel-1-ledd-2">I nr. 2 er det åpnet for at substitusjonsbehandling likevel unntaksvis kan inngå som et deltiltak i en kortvarig, klart definert og tverrfaglig nedtrappingsplan etter beslutning fra allmennlege. Det stilles imidlertid som vilkår for rekvireringen at nedtrappingsplanen er utarbeidet i samarbeid med spesialisthelsetjenesten før planen iverksettes og substitusjonsbehandlingen starter opp. Kontakten med spesialisthelsetjenesten bør nedtegnes i pasientens journal. Nedtrappingsplanen knytter seg til nedtrapping av pasientens narkotikabruk med sikte på rusfrihet og eventuelt medikamentfrihet dersom substitusjonsbehandling inngår som et deltiltak i nedtrappingsplanen. Et nedtrappingsopplegg bør ikke gå utover 12 måneder.</article><article class="legalP" id="kapittel-1-kapittel-8-kapittel-1-ledd-3">Bestemmelsen skiller således mellom langvarig og kortvarig substitusjonsbehandling ved narkotikaavhengighet i kombinasjon med psykososiale behandlings-, rehabiliterings- og omsorgstiltak.</article><article class="legalP" id="kapittel-1-kapittel-8-kapittel-1-ledd-4">Med forskriftsendringen skal departementet ikke lenger godkjenne LAR-sentre.</article></section><section class="section" id="kapittel-1-kapittel-8-kapittel-2" data-lovdata-URL="SF/forskrift/2009-12-18-1641/KAPITTEL_1-8-2"><h4>Til § 8-4 annet ledd</h4><article class="legalP" id="kapittel-1-kapittel-8-kapittel-2-ledd-1">Bestemmelsen er av harmoniseringshensyn endret i tråd med endringen i <a href="forskrift/1998-04-27-455/§2-1">§ 2-1</a> tredje ledd bokstav d.</article><article class="changesToParent">Merknadene endret i forbindelse med <a href="forskrift/2013-01-17-61">endringsforskrift 17. januar 2013 nr. 61</a>.</article></section></section></section></main></body></html>