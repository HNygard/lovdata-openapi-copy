<!DOCTYPE html><html lang="nb"><head><title>Forskrift om regulering av fangst av snøkrabbe i 2025</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2024-12-19-3396</dd><dt class="dokid">DokumentID</dt><dd class="dokid">SF/forskrift/2024-12-19-3396</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="subunit">Etat</dt><dd class="subunit"><ul><li>Fiskeriavdelingen</li></ul></dd><dt class="dateInForce">I kraft fra</dt><dd class="dateInForce">2025-01-01 – 2025-12-31</dd><dt class="lastChangeInForce">Ikrafttredelse av siste endring</dt><dd class="lastChangeInForce">2025-10-10</dd><dt class="lastChangedBy">Sist endret ved</dt><dd class="lastChangedBy"><a href="forskrift/2025-10-10-2020">forskrift/2025-10-10-2020</a></dd><dt class="changesToDocuments">Endrer</dt><dd class="changesToDocuments"><ul><li><a href="forskrift/2014-12-19-1836">forskrift/2014-12-19-1836</a></li></ul></dd><dt class="basedOn">Hjemmel</dt><dd class="basedOn"><ul><li><a href="lov/2008-06-06-37/§11">lov/2008-06-06-37/§11</a></li><li><a href="lov/2008-06-06-37/§12">lov/2008-06-06-37/§12</a></li><li><a href="lov/2008-06-06-37/§13">lov/2008-06-06-37/§13</a></li><li><a href="lov/2008-06-06-37/§16">lov/2008-06-06-37/§16</a></li><li><a href="lov/2008-06-06-37/§36">lov/2008-06-06-37/§36</a></li><li><a href="lov/2008-06-06-37/§59">lov/2008-06-06-37/§59</a></li><li><a href="lov/1999-03-26-15/§20">lov/1999-03-26-15/§20</a></li><li><a href="lov/1999-03-26-15/§21">lov/1999-03-26-15/§21</a></li><li><a href="lov/1925-07-17-11/§4">lov/1925-07-17-11/§4</a></li></ul></dd><dt class="dateOfPublication">Kunngjort</dt><dd class="dateOfPublication">2024-12-23 15:15</dd><dt class="title">Tittel</dt><dd class="title">Forskrift om regulering av fangst av snøkrabbe i 2025</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Nærings- og fiskeridepartementet 19. desember 2024 med hjemmel i <a href="lov/2008-06-06-37/§11">lov 6. juni 2008 nr. 37 om forvaltning av viltlevande marine ressursar (havressurslova) §§ 11</a>, <a href="lov/2008-06-06-37/§12">12</a>, <a href="lov/2008-06-06-37/§13">13</a>, <a href="lov/2008-06-06-37/§16">16</a>, <a href="lov/2008-06-06-37/§36">36</a> og <a href="lov/2008-06-06-37/§59">59</a>, <a href="lov/1999-03-26-15/§20">lov 26. mars 1999 nr. 15 om retten til å delta i fiske og fangst (deltakerloven) §§ 20</a> og <a href="lov/1999-03-26-15/§21">21</a> og <a href="lov/1925-07-17-11/§4">lov 17. juli 1925 nr. 11 om Svalbard § 4</a>. <br /> <strong>Endret</strong> ved forskrifter <a href="forskrift/2025-01-07-16">7 jan 2025 nr. 16</a>, <a href="forskrift/2025-02-24-286">24 feb 2025 nr. 286</a>, <a href="forskrift/2025-03-04-366">4 mars 2025 nr. 366</a>, <a href="forskrift/2025-10-10-2020">10 okt 2025 nr. 2020</a>.</dd><dt class="refid">RefID</dt><dd class="refid">forskrift/2024-12-19-3396</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om regulering av fangst av snøkrabbe i 2025</a><ul class="tocSubUl"><li><a href="#paragraf-1">§ 1. Generelt forbud</a></li><li><a href="#paragraf-2">§ 2. Totalkvote</a></li><li><a href="#paragraf-3">§ 3. Kvoter på fartøynivå</a></li><li><a href="#paragraf-4">§ 4. Utseilingsfrist</a></li><li><a href="#paragraf-5">§ 5. Refordelingsdato</a></li><li><a href="#paragraf-6">§ 6. Ordning for levering av levende snøkrabbe</a></li><li><a href="#paragraf-7">§ 7. Forbud mot fangst i visse perioder og innblanding av bløtkrabbe</a></li><li><a href="#paragraf-8">§ 8. Kvoteutnyttelse</a></li><li><a href="#paragraf-9">§ 9. Overføring av fangst</a></li><li><a href="#paragraf-10">§ 10. Bemyndigelse</a></li><li><a href="#paragraf-11">§ 11. Overtredelsesgebyr</a></li><li><a href="#paragraf-12">§ 12. Straff</a></li><li><a href="#paragraf-13">§ 13. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2024-12-19-3396" id="dokument"><h1>Forskrift om regulering av fangst av snøkrabbe i 2025</h1><article class="legalArticle" data-lovdata-URL="SF/forskrift/2024-12-19-3396/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Generelt forbud</span></h2><article class="legalP" id="paragraf-1-ledd-1">Det er forbudt for norske og utenlandske fartøy å fangste snøkrabbe i norsk sjøterritorium og indre farvann, og på den norske kontinentalsokkelen i 2025. For norske fartøy gjelder forbudet også på andre lands kontinentalsokkel.</article></article><article class="legalArticle" data-lovdata-URL="SF/forskrift/2024-12-19-3396/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Totalkvote</span></h2><article class="legalP" id="paragraf-2-ledd-1">Uten hinder av forbudet i <a href="forskrift/2024-12-19-3396/§1">§ 1</a> kan fartøy med snøkrabbetillatelse etter <a href="forskrift/2006-10-13-1157">konsesjonsforskriften</a> fangste og lande inntil 12&#xa0;019 tonn snøkrabbe utenfor territorialfarvannet i 2025.</article><article class="legalP" id="paragraf-2-ledd-2">Av kvantum i første ledd avsettes 1&#xa0;202 tonn til ordning for levering av levende snøkrabbe og 362 tonn til forsknings- og forvaltningsmål.</article><article class="changesToParent">Endret ved forskrift <a href="forskrift/2025-10-10-2020">10 okt 2025 nr. 2020</a>.</article></article><article class="legalArticle" data-lovdata-URL="SF/forskrift/2024-12-19-3396/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Kvoter på fartøynivå</span></h2><article class="legalP" id="paragraf-3-ledd-1">Fartøy med snøkrabbetillatelse kan fangste og lande en maksimalkvote på 650 tonn snøkrabbe, hvorav 250 tonn er garantert.</article></article><article class="legalArticle" data-lovdata-URL="SF/forskrift/2024-12-19-3396/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Utseilingsfrist</span></h2><article class="legalP" id="paragraf-4-ledd-1">Siste frist for utseiling er 15. mars. Fartøy som ikke overholder fristen, mister adgangen til å delta i fangsten. Utseilingsfristen gjelder ikke fangst på tilleggskvote til levering av levende snøkrabbe.</article><article class="legalP" id="paragraf-4-ledd-2">Utseilingsfristen gjelder ikke for fartøy som har blitt tildelt snøkrabbetillatelse etter 1. januar 2025.</article><article class="changesToParent">Endret ved forskrift <a href="forskrift/2025-03-04-366">4 mars 2025 nr. 366</a>.</article></article><article class="legalArticle" data-lovdata-URL="SF/forskrift/2024-12-19-3396/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Refordelingsdato</span></h2><article class="legalP" id="paragraf-5-ledd-1">Fiskeridirektoratet kan endre eller oppheve maksimalkvoten og den garanterte kvoten i <a href="forskrift/2024-12-19-3396/§3">§ 3</a> etter 1. april.</article><article class="legalP" id="paragraf-5-ledd-2">Stopp i fiske på garanterte kvoter gjelder ikke for fartøy som har blitt tildelt snøkrabbetillatelse etter 1. januar 2025.</article><article class="changesToParent">Endret ved forskrift <a href="forskrift/2025-10-10-2020">10 okt 2025 nr. 2020</a>.</article></article><article class="legalArticle" data-lovdata-URL="SF/forskrift/2024-12-19-3396/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Ordning for levering av levende snøkrabbe</span></h2><article class="legalP" id="paragraf-6-ledd-1">Fartøy med snøkrabbetillatelse som skal delta i ordning for levering av levende snøkrabbe, jf. <a href="forskrift/2024-12-19-3396/§2/ledd/2">§ 2 annet ledd</a>, må sende påmelding til Fiskeridirektoratet før fartøyet starter fangst på ordningen. Påmeldingen sendes til <a data-link-type="external" href="mailto:postmottak@fiskeridir.no">postmottak@fiskeridir.no</a>.</article><article class="legalP" id="paragraf-6-ledd-2">Fartøy som skal delta i ordningen må være egnet og utrustet for håndtering av levende snøkrabbe og ha en leveringsavtale med et mottak.</article><article class="legalP" id="paragraf-6-ledd-3">Fartøy med snøkrabbetillatelse som oppfyller vilkårene i første og annet ledd ledd kan, i tillegg til kvoten i <a href="forskrift/2024-12-19-3396/§3">§ 3</a>, fangste og lande en garantert kvote på 60 tonn til levering av levende snøkrabbe. Ved fangst på ordningen skal kvotetype 15 «Tilleggskvote» benyttes på landings- og sluttsedler.</article><article class="changesToParent">Endret ved forskrifter <a href="forskrift/2025-01-07-16">7 jan 2025 nr. 16</a>, <a href="forskrift/2025-02-24-286">24 feb 2025 nr. 286</a>.</article></article><article class="legalArticle" data-lovdata-URL="SF/forskrift/2024-12-19-3396/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Forbud mot fangst i visse perioder og innblanding av bløtkrabbe</span></h2><article class="legalP" id="paragraf-7-ledd-1">Det er forbudt å drive fangst av snøkrabbe og å ha snøkrabbeteiner i sjøen i perioden fra og med 1. juli til og med 30. november.</article><article class="legalP" id="paragraf-7-ledd-2">Det er ikke tillatt å ha mer enn 20&#xa0;% innblanding av bløtkrabbe i fangst etter snøkrabbe. Ved mer enn 20&#xa0;% innblanding av bløtkrabbe i de enkelte fangster, skal fangstingen stoppes og fartøyet skal skifte fangstfelt.</article><article class="legalP" id="paragraf-7-ledd-3">Fartøy som fangster snøkrabbe skal rapportere om innblanding av bløtkrabbe i fangstene på e-post til <a data-link-type="external" href="mailto:fmc@fiskeridir.no">fmc@fiskeridir.no</a> i henhold til gjeldende retningslinjer for rapportering om innblanding av bløtkrabbe fastsatt av Fiskeridirektoratet.</article><article class="legalP" id="paragraf-7-ledd-4">Fiskeridirektoratet kan forby fangst av snøkrabbe i perioder og områder dersom biologiske hensyn tilsier det.</article></article><article class="legalArticle" data-lovdata-URL="SF/forskrift/2024-12-19-3396/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Kvoteutnyttelse</span></h2><article class="legalP" id="paragraf-8-ledd-1">Hvert fartøy kan bare fiske og lande én kvote av de enkelte fiskeslag innenfor kvoteåret. Dersom fartøyet har startet fiske på en kvote, kan det ikke starte fiske på en annen kvote av samme fiskeslag i løpet av kvoteåret. Uten hinder av dette kan hvert fartøy fiske og lande kvote utvekslet eller tildelt i medhold av bestemmelser om spesielle kvoteordninger.</article><article class="legalP" id="paragraf-8-ledd-2">Dersom fartøyeier skifter ut sitt fartøy, skal det gjøres fradrag i kvoten som tildeles det ervervede fartøyet for det kvantum fartøyeier har fisket og landet innenfor kvoteåret med fartøyet som skiftes ut. Uten hinder av første ledd kan fartøyeier fiske med det ervervede fartøyet selv om tidligere eier har fisket og landet fangst med samme fartøy innenfor kvoteåret, men det skal da gjøres fradrag i kvoten for det kvantum selger av utskiftingsfartøyet har fisket og landet i reguleringsåret med fartøyet. Første og annet ledd gjelder tilsvarende ved utskifting av fartøy i åpen gruppe. Når det kan gjøres fradrag både etter første og annet punktum, skal bare det kvantumet som er størst trekkes fra.</article><article class="legalP" id="paragraf-8-ledd-3">Ved kjøp av fartøyet for fortsatt drift kan ny fartøyeier uten hinder av første ledd fiske med det ervervede fartøyet selv om tidligere eier har fisket og landet fangst med samme fartøy innenfor kvoteåret, men det skal gjøres fradrag i kvoten for det selger av fartøyet har fisket og landet med dette fartøyet i løpet av reguleringsåret. Tilsvarende gjelder ved kjøp av fartøy som skal delta i åpen gruppe.</article><article class="legalP" id="paragraf-8-ledd-4">Ved tildeling av fisketillatelse til erstatning for tilsvarende fisketillatelse som oppgis fra et annet fartøy skal det gjøres fradrag i kvoten for det kvantum som innenfor kvoteåret er fisket i henhold til tillatelsen som oppgis fra det andre fartøyet. Fartøyet som tildeles fisketillatelse kan uten hinder av første ledd fiske på den tildelte fisketillatelsen, men det skal gjøres fradrag i kvoten for det kvantum fartøyet har fisket i løpet av kvoteåret. Når det kan gjøres fradrag både etter første og annet punktum, skal bare det kvantum som er størst trekkes fra.</article><article class="legalP" id="paragraf-8-ledd-5">Dersom det er foretatt utskifting eller salg for fortsatt drift flere ganger i løpet av kvoteåret, eller både utskifting og salg for fortsatt drift, skal det så langt det passer tas høyde for dette ved fradrag i kvoten etter annet til fjerde ledd. Tilsvarende gjelder dersom en fisketillatelse tildeles til erstatning for tilsvarende fisketillatelse som oppgis fra annet fartøy, og den oppgitte tillatelsen tidligere i kvoteåret er tildelt til erstatning for fisketillatelse som oppgis fra et annet fartøy. Tilsvarende gjelder også så langt det passer dersom det i løpet av kvoteåret er gjennomført både utskifting eller salg for fortsatt drift, og tildeling av fisketillatelse til erstatning for tilsvarende tillatelse.</article><article class="legalP" id="paragraf-8-ledd-6">Det kan gjøres unntak fra bestemmelsene i første ledd, annet ledd annet punktum og tredje ledd dersom fartøyet har deltatt i lukket gruppe i de enkelte fiskeri og ikke har skiftet eier de siste to årene. Det kan gjøres unntak fra bestemmelsen i fjerde ledd dersom fisketillatelsen som oppgis har vært tildelt samme fartøy sammenhengende i de siste to årene.</article><article class="legalP" id="paragraf-8-ledd-7">Fiskeridirektoratet kan gjøre unntak fra første ledd, annet ledd annet punktum og tredje ledd for fartøy som erverves til erstatning for fartøy som på grunn av havari eller forlis har vesentlig driftsavbrudd. Det er en forutsetning at vilkårene for bruk av leiefartøy ellers er oppfylt.</article></article><article class="legalArticle" data-lovdata-URL="SF/forskrift/2024-12-19-3396/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Overføring av fangst</span></h2><article class="legalP" id="paragraf-9-ledd-1">Kvantumet som kan fangstes av det enkelte fartøy kan ikke overføres til annet fartøy. Det er også forbudt å motta og å lande fangst som er fangstet av et annet fartøy.</article><article class="legalP" id="paragraf-9-ledd-2">Det er ikke tillatt å overføre fangst som er tatt om bord.</article></article><article class="legalArticle" data-lovdata-URL="SF/forskrift/2024-12-19-3396/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Bemyndigelse</span></h2><article class="legalP" id="paragraf-10-ledd-1">Fiskeridirektoratet kan stoppe fangst av snøkrabbe når totalkvoten er beregnet oppfisket.</article><article class="legalP" id="paragraf-10-ledd-2">Fiskeridirektoratet kan endre forskriften og fastsette nærmere bestemmelser som er nødvendige for å oppnå en rasjonell og hensiktsmessig utøvelse eller gjennomføring av fangsten.</article></article><article class="legalArticle" data-lovdata-URL="SF/forskrift/2024-12-19-3396/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Overtredelsesgebyr</span></h2><article class="legalP" id="paragraf-11-ledd-1">Foretak og den som forsettlig eller uaktsomt overtrer bestemmelser gitt i eller i medhold av denne forskrift, kan ilegges overtredelsesgebyr i henhold til <a href="lov/2008-06-06-37/§59">havressurslova § 59</a> og <a href="forskrift/2011-12-20-1437">forskrift 20. desember 2011 nr. 1437 om bruk av tvangsmulkt og overtredelsesgebyr ved brudd på havressursloven</a>.</article></article><article class="legalArticle" data-lovdata-URL="SF/forskrift/2024-12-19-3396/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Straff</span></h2><article class="legalP" id="paragraf-12-ledd-1">Den som forsettlig eller uaktsomt overtrer bestemmelser gitt i eller i medhold av forskriften straffes i henhold til <a href="lov/2008-06-06-37/§60">havressurslova §§ 60</a>, <a href="lov/2008-06-06-37/§61">61</a>, <a href="lov/2008-06-06-37/§62">62</a>, <a href="lov/2008-06-06-37/§64">64</a> og <a href="lov/2008-06-06-37/§65">65</a>. På samme måte straffes medvirkning og forsøk.</article></article><article class="legalArticle" data-lovdata-URL="SF/forskrift/2024-12-19-3396/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttredelse</span></h2><article class="legalP" id="paragraf-13-ledd-1">Forskriften trer i kraft 1. januar 2025 og gjelder til og med 31. desember 2025.</article><article class="legalP" id="paragraf-13-ledd-2">Samtidig oppheves <a href="forskrift/2014-12-19-1836">forskrift 19. desember 2014 nr. 1836 om forbud mot fangst av snøkrabbe</a>.</article></article></main></body></html>