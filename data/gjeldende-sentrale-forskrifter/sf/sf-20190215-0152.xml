<!DOCTYPE html><html lang="no"><head><title>Forskrift om systemer for betalingstjenester</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2019-02-15-152</dd><dt class="dokid">DokumentID</dt><dd class="dokid">SF/forskrift/2019-02-15-152</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="subunit">Etat</dt><dd class="subunit"><ul><li>Finansmarkedsavd.</li></ul></dd><dt class="dateInForce">I kraft fra</dt><dd class="dateInForce">2019-04-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2023-07-25</dd><dt class="lastChangedBy">Sist endret ved</dt><dd class="lastChangedBy"><a href="forskrift/2023-07-05-1245">forskrift/2023-07-05-1245</a> fra 2023-07-25</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/2015-12-17-1731">forskrift/2015-12-17-1731</a></li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1999-12-17-95/§3-3">lov/1999-12-17-95/§3-3</a></li><li><a href="lov/1999-12-17-95/§6-2">lov/1999-12-17-95/§6-2</a></li><li><a href="lov/2015-04-10-17/§2-10a">lov/2015-04-10-17/§2-10a</a></li></ul></dd><dt class="dateOfPublication">Kunngjort</dt><dd class="dateOfPublication">2019-02-28 14:50</dd><dt class="lastupdated">Rettet</dt><dd class="lastupdated">2021-06-02 (tegnsetting i lister tilpasset universell utforming)</dd><dt class="titleShort">Korttittel</dt><dd class="titleShort">Forskrift om systemer for betalingstjenester</dd><dt class="title">Tittel</dt><dd class="title">Forskrift om systemer for betalingstjenester</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Finansdepartementet 15. februar 2019 med hjemmel i <a href="lov/1999-12-17-95">lov 17. desember 1999 nr. 95</a> om betalingssystemer m.v. <a href="lov/1999-12-17-95/§3-3">§ 3-3</a> første ledd annet punktum og <a href="lov/1999-12-17-95/§6-2">§ 6-2</a> og <a href="lov/2015-04-10-17">lov 10. april 2015 nr. 17</a> om finansforetak og finanskonsern (finansforetaksloven) <a href="lov/2015-04-10-17/§2-10a">§ 2-10a</a> femte ledd. <br /> <strong>EØS-henvisninger:</strong> <a href="avtale/avt-1992-05-02-1-v9">EØS-avtalen vedlegg IX</a> nr. 16eb (forordning <a href="eu/32018r0389">(EU) 2018/389</a> endret ved forordning <a href="eu/32022r2360">(EU) 2022/2360</a>). <br /> <strong>Endret</strong> ved forskrifter <a href="forskrift/2021-05-31-1715">31 mai 2021 nr. 1715</a> (i kraft 1 juli 2021), <a href="forskrift/2023-07-05-1245">5 juli 2023 nr. 1245</a> (i kraft 25 juli 2023). <br /> <strong>Rettet</strong> 02.06.2021 (tegnsetting i lister tilpasset universell utforming).</dd><dt class="refid">RefID</dt><dd class="refid">forskrift/2019-02-15-152</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om systemer for betalingstjenester</a><ul class="tocSubUl"><li><a href="#paragraf-1">§ 1. Virkeområde</a></li><li><a href="#paragraf-2">§ 2. Risikovurdering og etterlevelse av regelverk</a></li><li><a href="#paragraf-3">§ 3. Underretning om hendelser</a></li><li><a href="#paragraf-4">§ 4. Krav til sikker ytelse av betalingstjenester</a></li><li><a href="#paragraf-5">§ 5. Krav til sterk kundeautentisering</a></li><li><a href="#paragraf-6">§ 6. Betalingsfullmakttjenester</a></li><li><a href="#paragraf-7">§ 7. Kontoinformasjonstjenester</a></li><li><a href="#paragraf-8">§ 8. Kontotilbyderens plikter</a></li><li><a href="#paragraf-9">§ 9. Kortbaserte betalingstransaksjoner</a></li><li><a href="#paragraf-10">§ 10. Aksept av kortbaserte e-penger utstedt utenfor EØS</a></li><li><a href="#paragraf-11">§ 11. Tilgang til brukerens sikkerhetsinformasjon</a></li><li><a href="#paragraf-12">§ 12. Tekniske reguleringsstandarder for sterk kundeautentisering og kommunikasjonsstandarder</a></li><li><a href="#paragraf-13">§ 13. Frist for gjennomføring av endringsbestemmelser om sterk kundeautentisering</a></li><li><a href="#paragraf-14">§ 14. Kompetanse til å endre forskriften</a></li><li><a href="#paragraf-15">§ 15. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2019-02-15-152" id="dokument"><h1>Forskrift om systemer for betalingstjenester</h1><article class="legalArticle" data-lovdata-URL="SF/forskrift/2019-02-15-152/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften gjelder for banker, kredittinstitusjoner, e-pengeforetak, betalingsforetak, opplysningsfullmektiger og filialer av slike foretak med hovedsete i annen EØS-stat jf. <a href="lov/2015-04-10-17/§2-3">finansforetaksloven § 2-3</a>. Forskriften gjelder likevel ikke for betalingsforetak med begrenset tillatelse, jf. <a href="lov/2015-04-10-17/§2-10">finansforetaksloven § 2-10</a> fjerde ledd.</article></article><article class="legalArticle" data-lovdata-URL="SF/forskrift/2019-02-15-152/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Risikovurdering og etterlevelse av regelverk</span></h2><article class="legalP" id="paragraf-2-ledd-1">Betalingstjenestetilbydere skal gjennomføre risiko- og sårbarhetsvurderinger før en ny betalingstjeneste lanseres og ved hendelser eller endringer av betydning for sikkerhetsnivået.</article><article class="legalP" id="paragraf-2-ledd-2">Betalingstjenestetilbydere skal ha systemer og kontrollmekanismer for operasjonell og sikkerhetsmessig risiko knyttet til ytelsen av betalingstjenester, samt effektive fremgangsmåter for å håndtere hendelser, inkludert alvorlige operasjonelle hendelser og sikkerhetshendelser. Systemene skal sikre etterlevelse av regelverk, avtaler og interne rutiner. Datatrafikk i elektroniske betalingstjenester skal overvåkes for å sikre tilstrekkelig sikkerhetsnivå og kunne avdekke og hindre uautorisert bruk av tjenesten.</article><article class="legalP" id="paragraf-2-ledd-3">Betalingstjenestetilbydere skal minst årlig gi Finanstilsynet en samlet vurdering av operasjonell risiko og sikkerhetsrisiko knyttet til tilbyderens betalingstjenester, samt om tilbyderens tiltak er tilstrekkelige.</article><article class="legalP" id="paragraf-2-ledd-4">Betalingstjenestetilbydere skal minst årlig rapportere statistikk om svindel knyttet til betalingstjenestene til Finanstilsynet, på den måten Finanstilsynet angir.</article></article><article class="legalArticle" data-lovdata-URL="SF/forskrift/2019-02-15-152/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Underretning om hendelser</span></h2><article class="legalP" id="paragraf-3-ledd-1">Dersom hendelse som angitt i <a href="forskrift/2003-05-21-630">forskrift 21. mai 2003 nr. 630</a> om bruk av informasjons- og kommunikasjonsteknologi (IKT) <a href="forskrift/2003-05-21-630/§9">§ 9</a> tredje ledd påvirker eller kan påvirke betalingstjenestebrukernes økonomiske interesser, skal betalingstjenestetilbyderen uten ugrunnet opphold underrette brukerne om hendelsen. Meldingen skal omtale tiltak brukeren kan iverksette.</article></article><article class="legalArticle" data-lovdata-URL="SF/forskrift/2019-02-15-152/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Krav til sikker ytelse av betalingstjenester</span></h2><article class="legalP" id="paragraf-4-ledd-1">Betalingstjenestetilbydere skal på bakgrunn av risiko- og sårbarhetsvurderingen etablere tiltak for å sikre nødvendig konfidensialitet, integritet og tilgjengelighet for tjenestene. Gjeldende nasjonale standarder og internasjonalt anerkjente standarder skal følges.</article><article class="legalP" id="paragraf-4-ledd-2">Betalingstjenestetilbyderen er ansvarlig for at tjenesten i sin helhet (ende til ende) er beskyttet gjennom logiske og fysiske sikringstiltak.</article></article><article class="legalArticle" data-lovdata-URL="SF/forskrift/2019-02-15-152/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Krav til sterk kundeautentisering</span></h2><article class="legalP" id="paragraf-5-ledd-1">En betalingstjenestetilbyder skal anvende sterk kundeautentisering når brukeren<ol class="defaultList" type="a"><li data-name="a." value="1"><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">logger seg inn på sin betalingskonto via nettet,</article></article></li><li data-name="b." value="2"><article class="listArticle" id="paragraf-5-ledd-1-punkt-2"><article class="legalP" id="paragraf-5-ledd-1-punkt-2-ledd-1">initierer en elektronisk betalingstransaksjon, eller</article></article></li><li data-name="c." value="3"><article class="listArticle" id="paragraf-5-ledd-1-punkt-3"><article class="legalP" id="paragraf-5-ledd-1-punkt-3-ledd-1">gjennomfører handling som kan innebære risiko for svindel eller annet misbruk.</article></article></li></ol></article><article class="legalP" id="paragraf-5-ledd-2">For transaksjoner som nevnt i første ledd bokstav b skal betalingstjenestetilbyderen ved elektroniske fjernbetalingstransaksjoner anvende sterk kundeautentisering som kobler transaksjonen til et spesifikt beløp og en spesifikk betalingsmottaker.</article><article class="legalP" id="paragraf-5-ledd-3">Med «sterk kundeautentisering» menes en løsning basert på bruk av to eller flere elementer, som er uavhengig av hverandre slik at kompromitteringen av ett element likevel ikke vil påvirke de andre elementene.</article><article class="legalP" id="paragraf-5-ledd-4">Betalingstjenestetilbyderen skal innføre egnede tiltak for å beskytte brukerens personlige sikkerhetsinformasjon. Videre skal foretaket sikre at kunden på en hensiktsmessig måte kan beskytte sine autentiseringskjennetegn, og foretaket skal etablere løsninger som gjør at kunden kan sperre videre bruk av autentiseringskjennetegn.</article><article class="legalP" id="paragraf-5-ledd-5">Kontotilbyder skal gi betalingstjenestetilbydere som tilbyr avtale om betalingsfullmakt og kontoinformasjonstjeneste adgang til å benytte seg av autentiseringsprosedyrene kontotilbyder har gjort tilgjengelig for brukeren.</article></article><article class="legalArticle" data-lovdata-URL="SF/forskrift/2019-02-15-152/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Betalingsfullmakttjenester</span></h2><article class="legalP" id="paragraf-6-ledd-1">I forbindelse med betalingsfullmakttjenesten skal betalingsfullmektigen<ol class="defaultList" type="a"><li data-name="a." value="1"><article class="listArticle" id="paragraf-6-ledd-1-punkt-1"><article class="legalP" id="paragraf-6-ledd-1-punkt-1-ledd-1">ikke på noe tidspunkt ha rådighet over betalerens midler</article></article></li><li data-name="b." value="2"><article class="listArticle" id="paragraf-6-ledd-1-punkt-2"><article class="legalP" id="paragraf-6-ledd-1-punkt-2-ledd-1">ikke endre betalingsmottaker, beløp eller noe annet kjennetegn ved transaksjonen</article></article></li><li data-name="c." value="3"><article class="listArticle" id="paragraf-6-ledd-1-punkt-3"><article class="legalP" id="paragraf-6-ledd-1-punkt-3-ledd-1">legitimere seg overfor brukerens kontotilbyder, når de iverksetter en betaling</article></article></li><li data-name="d." value="4"><article class="listArticle" id="paragraf-6-ledd-1-punkt-4"><article class="legalP" id="paragraf-6-ledd-1-punkt-4-ledd-1">kommunisere på sikker måte med kontotilbyder, betaleren og betalingsmottakeren</article></article></li><li data-name="e." value="5"><article class="listArticle" id="paragraf-6-ledd-1-punkt-5"><article class="legalP" id="paragraf-6-ledd-1-punkt-5-ledd-1">sikre at betalingstjenestebrukerens personlige sikkerhetsinformasjon (autentiseringskjennetegn) ikke er tilgjengelig for andre enn brukeren og utstederen av den personlige sikkerhetsinformasjonen, og at sikkerhetsinformasjonen overføres gjennom sikre og effektive kanaler</article></article></li><li data-name="f." value="6"><article class="listArticle" id="paragraf-6-ledd-1-punkt-6"><article class="legalP" id="paragraf-6-ledd-1-punkt-6-ledd-1">ikke benytte, ha tilgang til eller lagre opplysninger for andre formål enn utføring av betalingsfullmakttjenesten i samsvar med betalerens uttrykkelige anmodning</article></article></li><li data-name="g." value="7"><article class="listArticle" id="paragraf-6-ledd-1-punkt-7"><article class="legalP" id="paragraf-6-ledd-1-punkt-7-ledd-1">ikke lagre sensitive betalingsopplysninger om betaleren</article></article></li><li data-name="h." value="8"><article class="listArticle" id="paragraf-6-ledd-1-punkt-8"><article class="legalP" id="paragraf-6-ledd-1-punkt-8-ledd-1">ikke be betalingstjenestebrukeren om opplysninger som ikke er nødvendige for å utføre betalingsfullmakttjenesten</article></article></li><li data-name="i." value="9"><article class="listArticle" id="paragraf-6-ledd-1-punkt-9"><article class="legalP" id="paragraf-6-ledd-1-punkt-9-ledd-1">sikre at eventuelle andre opplysninger om betalingstjenestebrukeren som er innhentet om betaleren i forbindelse med betalingstjenesten, bare gis til betalingsmottakeren og bare med betalerens uttrykkelige samtykke.</article></article></li></ol></article><article class="legalP" id="paragraf-6-ledd-2">Betalingsfullmektigen skal gjøre betalingstransaksjonens referanse tilgjengelig for kontotilbyderen ved iverksetting av en betalingsordre.</article></article><article class="legalArticle" data-lovdata-URL="SF/forskrift/2019-02-15-152/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Kontoinformasjonstjenester</span></h2><article class="legalP" id="paragraf-7-ledd-1">I forbindelse med kontoinformasjonstjenesten skal opplysningsfullmektigen<ol class="defaultList" type="a"><li data-name="a." value="1"><article class="listArticle" id="paragraf-7-ledd-1-punkt-1"><article class="legalP" id="paragraf-7-ledd-1-punkt-1-ledd-1">legitimere seg overfor brukerens kontotilbyder for hver kommunikasjonsøkt</article></article></li><li data-name="b." value="2"><article class="listArticle" id="paragraf-7-ledd-1-punkt-2"><article class="legalP" id="paragraf-7-ledd-1-punkt-2-ledd-1">kommunisere på sikker måte med kontotilbyder og brukeren</article></article></li><li data-name="c." value="3"><article class="listArticle" id="paragraf-7-ledd-1-punkt-3"><article class="legalP" id="paragraf-7-ledd-1-punkt-3-ledd-1">sikre at brukerens personlige sikkerhetsinformasjon (autentiseringskjennetegn) ikke er tilgjengelig for andre enn brukeren og utstederen av den personlige sikkerhetsinformasjonen, og at sikkerhetsinformasjonen overføres gjennom sikre og effektive kanaler</article></article></li><li data-name="d." value="4"><article class="listArticle" id="paragraf-7-ledd-1-punkt-4"><article class="legalP" id="paragraf-7-ledd-1-punkt-4-ledd-1">kun ha tilgang til opplysninger fra angitte betalingskontoer og tilknyttede betalingstransaksjoner</article></article></li><li data-name="e." value="5"><article class="listArticle" id="paragraf-7-ledd-1-punkt-5"><article class="legalP" id="paragraf-7-ledd-1-punkt-5-ledd-1">ikke be om sensitive betalingsopplysninger knyttet til betalingskontoen</article></article></li><li data-name="f." value="6"><article class="listArticle" id="paragraf-7-ledd-1-punkt-6"><article class="legalP" id="paragraf-7-ledd-1-punkt-6-ledd-1">ikke bruke, ha tilgang til eller lagre opplysninger for andre formål enn for å utføre kontoinformasjonstjenesten i samsvar med brukerens anmodning.</article></article></li></ol></article></article><article class="legalArticle" data-lovdata-URL="SF/forskrift/2019-02-15-152/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Kontotilbyderens plikter</span></h2><article class="legalP" id="paragraf-8-ledd-1">I samsvar med reglene i <a href="lov/2020-12-18-146/§4-16">finansavtaleloven § 4-16</a>, skal utføring av avtale om betalingsfullmakt eller kontoinformasjonstjeneste ikke gjøres betinget på vilkår om at det foreligger en avtale mellom kontotilbyderen og betalingsfullmektigen eller opplysningsfullmektigen om utføring av tjenesten.</article><article class="legalP" id="paragraf-8-ledd-2">Kontotilbyderen skal gi fullmaktforetaket nødvendig tilgang til brukerens egne internettbaserte betalingskontoer, med mindre det foreligger objektivt begrunnede og dokumenterte forhold som gir grunn til å tro at nødvendig autorisasjon for utføring av avtale om betalingsfullmakt eller kontoinformasjonstjeneste mangler. Kontotilbyder skal umiddelbart underrette Finanstilsynet dersom det har nektet betalings- eller opplysningsfullmektig tilgang. Underretningen skal angi begrunnelsen for at tilgangen ble nektet.</article><article class="legalP" id="paragraf-8-ledd-3">Kontotilbyder skal ikke forskjellsbehandle mellom en betalingsordre som gis av betaler gjennom tilbyder som tilbyr avtale om betalingsfullmakt og betalingsordre som gis direkte fra betaler, særlig med hensyn til tidspunkt, prioritet og gebyrer, med mindre det foreligger saklig grunn.</article><article class="legalP" id="paragraf-8-ledd-4">Kontotilbyder skal ikke forskjellsbehandle forespørsler om informasjon som gis gjennom en betalingstjenestetilbyder som tilbyr avtale om kontoinformasjonstjeneste, med mindre det foreligger saklig grunn.</article><article class="legalP" id="paragraf-8-ledd-5">Kontotilbyderen skal umiddelbart etter mottak av betalingsordren fra betalingstjenestetilbyder som tilbyr avtale om betalingsfullmakt gjøre all relevant informasjon om initieringen og gjennomføringen av betalingstransaksjonen tilgjengelig for fullmektigen.</article><article class="legalP" id="paragraf-8-ledd-6">Kontotilbyder skal kommunisere på sikker måte med betalingstjenestetilbydere som tilbyr avtale om betalingsfullmakt og kontoinformasjonstjeneste.</article><article class="changesToParent">Endret ved forskrift <a href="forskrift/2023-07-05-1245">5 juli 2023 nr. 1245</a> (i kraft 25 juli 2023).</article></article><article class="legalArticle" data-lovdata-URL="SF/forskrift/2019-02-15-152/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Kortbaserte betalingstransaksjoner</span></h2><article class="legalP" id="paragraf-9-ledd-1">Kontotilbyder skal ved henvendelse fra en betalingstjenestetilbyder som har utstedt et kortbasert betalingsinstrument umiddelbart angi om transaksjonen knyttet til instrumentet har dekning i betalingskontoen, når denne er tilgjengelig på internett. Dette gjelder bare dersom betalingstjenestebrukeren har gitt sitt samtykke til at kontotilbyderen på anmodning fra en annen betalingstjenestetilbyder, som utsteder kortbaserte betalingsinstrumenter, kan bekrefte at det er dekning på betalingskontoen for et bestemt beløp som den kortbaserte betalingstransaksjonen gjelder.</article><article class="legalP" id="paragraf-9-ledd-2">Kontotilbyders svar på om transaksjonen har dekning i kontoen skal være et bekreftende «ja» eller avkreftende «nei». Forespørselen skal ikke gi grunnlag for å reservere midler på betalerens betalingskonto.</article><article class="legalP" id="paragraf-9-ledd-3">På forespørsel fra betalingstjenestebrukeren skal kontotilbyderen alltid gi betalingstjenestebrukeren opplysninger om identiteten til betalingstjenestetilbyder som har anmodet om slik dekningsbekreftelse og svaret som ble gitt av kontotilbyderen.</article><article class="legalP" id="paragraf-9-ledd-4">Betalingstjenestetilbyderen skal legitimere seg overfor kontotilbyder før hver anmodning om bekreftelse, og kommunisere på sikker måte med kontotilbyder.</article><article class="legalP" id="paragraf-9-ledd-5">Bestemmelsene i denne paragrafen gjelder ikke kortbaserte betalingsinstrumenter som er e-penger.</article></article><article class="legalArticle" data-lovdata-URL="SF/forskrift/2019-02-15-152/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Aksept av kortbaserte e-penger utstedt utenfor EØS</span></h2><article class="legalP" id="paragraf-10-ledd-1">Innløsere som er rapporteringspliktige etter <a href="lov/2018-06-01-23/§4">hvitvaskingsloven § 4</a>, skal bare akseptere betalingstransaksjoner iverksatt med e-pengeinstrumenter utstedt utenfor EU/EØS-området når disse er utstedt på minst like strenge vilkår som etter <a href="forskrift/2018-09-14-1324/§4-2">hvitvaskingsforskriften § 4-2</a> første ledd bokstav b og annet ledd.</article><article class="changesToParent">Tilføyd ved forskrift <a href="forskrift/2021-05-31-1715">31 mai 2021 nr. 1715</a> (i kraft 1 juli 2021).</article></article><article class="legalArticle" data-lovdata-URL="SF/forskrift/2019-02-15-152/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Tilgang til brukerens sikkerhetsinformasjon</span></h2><article class="legalP" id="paragraf-11-ledd-1">Betalingstjenestetilbydere skal sikre at brukerens personlige sikkerhetsinformasjon til elektronisk identifikasjon og signatur ikke er tilgjengelig for andre enn brukeren og utstederen, når identifikasjonen eller signaturen gir tilgang til elektroniske tjenester fra offentlig sektor og som omfattes av regler som svarer til Europaparlaments- og Rådsforordning <a href="eu/32014r0910">(EU) nr. 910/2014</a>.</article><article class="changesToParent">Endret ved forskrift <a href="forskrift/2021-05-31-1715">31 mai 2021 nr. 1715</a> (i kraft 1 juli 2021, tidligere § 10).</article></article><article class="legalArticle" data-lovdata-URL="SF/forskrift/2019-02-15-152/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Tekniske reguleringsstandarder for sterk kundeautentisering og kommunikasjonsstandarder</span></h2><article class="legalP" id="paragraf-12-ledd-1"><a href="avtale/avt-1992-05-02-1-v9">EØS-avtalen vedlegg IX</a> nr. 16eb (delegert kommisjonsforordning <a href="eu/32018r0389">(EU) 2018/389</a> om tekniske reguleringsstandarder for sterk kundeautentisering og felles og sikre åpne kommunikasjonsstandarder, som endret ved delegert kommisjonsforordning <a href="eu/32022r2360">(EU) 2022/2360</a>) gjelder som forskrift med de tilpasninger som følger av vedlegg IX, protokoll 1 til avtalen og avtalen for øvrig.</article><article class="changesToParent">Tilføyd ved forskrift <a href="forskrift/2023-07-05-1245">5 juli 2023 nr. 1245</a> (i kraft 25 juli 2023).</article></article><article class="legalArticle" data-lovdata-URL="SF/forskrift/2019-02-15-152/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Frist for gjennomføring av endringsbestemmelser om sterk kundeautentisering</span></h2><article class="legalP" id="paragraf-13-ledd-1">Betalingstjenestetilbydere skal gjennomføre endringer i henhold til delegert kommisjonsforordning <a href="eu/32022r2360">(EU) 2022/2360</a> innen 1. november 2023.</article><article class="legalP" id="paragraf-13-ledd-2">Overgangsbestemmelsene i delegert kommisjonsforordning <a href="eu/32022r2360">(EU) 2022/2360</a> art. 2 nr. 1 gjelder for anvendt unntak før 1. november 2023.</article><article class="changesToParent">Tilføyd ved forskrift <a href="forskrift/2023-07-05-1245">5 juli 2023 nr. 1245</a> (i kraft 25 juli 2023).</article></article><article class="legalArticle" data-lovdata-URL="SF/forskrift/2019-02-15-152/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Kompetanse til å endre forskriften</span></h2><article class="legalP" id="paragraf-14-ledd-1">Finanstilsynet kan gjøre endringer i denne forskriften for å gjennomføre EØS-forpliktelser i henhold til <a href="forskrift/2022-03-29-484/§2">delegeringsvedtak 29. mars 2022 nr. 484 § 2</a>.</article><article class="changesToParent">Tilføyd ved forskrift <a href="forskrift/2023-07-05-1245">5 juli 2023 nr. 1245</a> (i kraft 25 juli 2023).</article></article><article class="legalArticle" data-lovdata-URL="SF/forskrift/2019-02-15-152/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Ikrafttredelse</span></h2><article class="legalP" id="paragraf-15-ledd-1">Forskriften trer i kraft 1. april 2019. Fra samme tidspunkt oppheves <a href="forskrift/2015-12-17-1731">forskrift 17. desember 2015 nr. 1731</a> om systemer for betalingstjenester.</article><article class="changesToParent">Endret ved forskrifter <a href="forskrift/2021-05-31-1715">31 mai 2021 nr. 1715</a> (i kraft 1 juli 2021, tidligere § 11), <a href="forskrift/2023-07-05-1245">5 juli 2023 nr. 1245</a> (i kraft 25 juli 2023, tidligere § 12).</article></article></main></body></html>