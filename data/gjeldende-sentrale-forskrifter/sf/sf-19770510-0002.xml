<!DOCTYPE html><html lang="no"><head><title>Forskrifter om kjemiske desinfeksjonsmidler til teknisk bruk i helse- og sykepleie.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-1977-05-10-2</dd><dt class="dokid">DokumentID</dt><dd class="dokid">SF/forskrift/1977-05-10-2</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="subunit">Etat</dt><dd class="subunit"><ul><li>Helseavd.</li></ul></dd><dt class="publishedIn">Publisert i</dt><dd class="publishedIn">I 1977 723</dd><dt class="dateInForce">I kraft fra</dt><dd class="dateInForce">1978-01-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2024-01-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2023-12-21-2281">forskrift/2023-12-21-2281</a> fra 2024-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1992-12-04-132/§27">lov/1992-12-04-132/§27</a></li></ul></dd><dt class="titleShort">Korttittel</dt><dd class="titleShort">Forskrift om kjemiske desinfeksjonsmidler</dd><dt class="title">Tittel</dt><dd class="title">Forskrifter om kjemiske desinfeksjonsmidler til teknisk bruk i helse- og sykepleie.</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Sosialdepartementet 10. mai 1977 i henhold til § 28 i <a href="lov/1964-06-20-5/§28">lov om legemidler og gifter m.</a>v. av 20. juni 1964, jfr. kgl.res. av 15. april 1977 (hjemmel endret til <a href="lov/1992-12-04-132">lov av 4. desember 1992 nr. 132</a> om legemidler mv <a href="lov/1992-12-04-132/§27">§ 27</a> som følge av dep.gjennomgangen 97/98). <br /><strong>Endret</strong> ved forskrifter <a href="forskrift/1988-09-26-765">26 sep 1988 nr. 765</a>, <a href="forskrift/2002-12-19-1714">19 des 2002 nr. 1714</a>, <a href="forskrift/2013-01-17-61">17 jan 2013 nr. 61</a>, <a href="forskrift/2023-12-21-2281">21 des 2023 nr. 2281</a> (i kraft 1 jan 2024).</dd><dt class="refid">RefID</dt><dd class="refid">forskrift/1977-05-10-2</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrifter om kjemiske desinfeksjonsmidler til teknisk bruk i helse- og sykepleie.</a><ul class="tocSubUl"><li><a href="#paragraf-1">§ 1. Forskriftenes omfang.</a></li><li><a href="#paragraf-2">§ 3. Søknad.</a></li><li><a href="#paragraf-3">§ 4. Behandling av søknaden.</a></li><li><a href="#paragraf-4">§ 5. Desinfeksjonsmiddelregister.</a></li><li><a href="#paragraf-5">§ 6. Fornyet registrering.</a></li><li><a href="#paragraf-6">§ 7. Merking.</a></li><li><a href="#paragraf-7">§ 8. Avgift.</a></li><li><a href="#paragraf-8">§ 9. Tilbakekalling av godkjenning.</a></li><li><a href="#paragraf-9">§ 10. Midlertidig forbud mot salg.</a></li><li><a href="#paragraf-10">§ 11. Unntak.</a></li><li><a href="#paragraf-11">§ 12. Anke.</a></li><li><a href="#paragraf-12">§ 13.</a></li></ul></li></ul></dd></dl></header><main class="documentBody" data-lovdata-URL="SF/forskrift/1977-05-10-2" id="dokument"><h1>Forskrifter om kjemiske desinfeksjonsmidler til teknisk bruk i helse- og sykepleie.</h1><article class="legalArticle" data-lovdata-URL="SF/forskrift/1977-05-10-2/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Forskriftenes omfang.</span></h2><article class="legalP" id="paragraf-1-ledd-1">Forskriftene omfatter kjemiske desinfeksjonsmidler til teknisk bruk i helse- og sykepleie. Som kjemisk desinfeksjonsmiddel regnes i forskriftene ethvert kjemisk middel som er beregnet til å bekjempe eller forebygge mikrobiell sykdom, untatt stoffer som er beregnet til innvortes bruk eller til bruk på hud eller slimhinner, og derfor regnes som legemidler.</article><article class="legalP" id="paragraf-1-ledd-2">Kjemiske desinfeksjonsmidler må registreres og godkjennes i samsvar med disse forskrifter før de innføres eller bringes i handelen til teknisk bruk i helse- og sykepleie.</article><article class="legalP" id="paragraf-1-ledd-3">Helsedirektoratet avgjør i tvilstilfelle om et preparat eller stoff skal regnes som desinfeksjonsmiddel etter disse forskrifter, og kan bestemme at visse kjemiske desinfeksjonsmidler helt eller delvis skal være unntatt fra forskriftene.</article><article class="legalP" id="paragraf-1-ledd-4">Godkjenning og registrering gis av Direktoratet for medisinske produkter etter søknad fra tilvirkeren, hans representant i Norge eller importøren.</article><article class="legalP" id="paragraf-1-ledd-5">Godkjenning gis på grunnlag av bedømmelse av preparatets bruksområde, sammensetning, kvalitet og holdbarhet. Godkjenning skal bare gis for desinfeksjonsmiddel som ansees medisinsk berettiget og svarer til de krav til sikkerhet og effektivitet som må stilles av hensyn til liv og helse. Det kan settes særlige vilkår for godkjenning av et preparat.</article><article class="legalP" id="paragraf-1-ledd-6">Godkjenningen gjelder vanligvis for et tidsrom på 5 år. Midlertidig godkjenning kan gis for kortere tid.</article><article class="legalP" id="paragraf-1-ledd-7">Det må ikke markedsføres andre pakningsstørrelser, konsentrasjoner eller pakningsformer enn de som er registrert.</article><article class="changesToParent">Endret ved <a href="forskrift/2002-12-19-1714">forskrifter 19 des 2002 nr. 1714</a> (i kraft 1 jan 2003), <a href="forskrift/2013-01-17-61">17 jan 2013 nr. 61</a>, <a href="forskrift/2023-12-21-2281">21 des 2023 nr. 2281</a> (i kraft 1 jan 2024).</article></article><article class="legalArticle" data-lovdata-URL="SF/forskrift/1977-05-10-2/§3" data-name="§3" id="paragraf-2"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Søknad.</span></h2><article class="legalP" id="paragraf-2-ledd-1">Søknad om godkjenning og registrering sendes Direktoratet for medisinske produkter. Søknaden kan kreves innsendt på fastsatt skjema.</article><article class="legalP" id="paragraf-2-ledd-2">Følgende opplysninger og vedlegg skal følge med søknaden:<ol class="defaultList" type="1"><li data-name="1." value="1"><article class="listArticle" id="paragraf-2-ledd-2-punkt-1"><article class="legalP" id="paragraf-2-ledd-2-punkt-1-ledd-1">Tilvirkerens eller importørens navn eller firma, faste forretningssted eller bopel. For utenlandske preparater må også tilsvarende opplysninger om eventuell norsk representant oppgis.</article></article></li><li data-name="2." value="2"><article class="listArticle" id="paragraf-2-ledd-2-punkt-2"><article class="legalP" id="paragraf-2-ledd-2-punkt-2-ledd-1">Preparatets navn, pakningsstørrelser, emballasje og merking.</article></article></li><li data-name="3." value="3"><article class="listArticle" id="paragraf-2-ledd-2-punkt-3"><article class="legalP" id="paragraf-2-ledd-2-punkt-3-ledd-1">Preparatets kvalitative og kvantitative sammensetning.</article></article></li><li data-name="4." value="4"><article class="listArticle" id="paragraf-2-ledd-2-punkt-4"><article class="legalP" id="paragraf-2-ledd-2-punkt-4-ledd-1">Dokumentasjon om antimikrobiell effekt, toksisitet, materialpåvirkning, biologisk nedbrytning og opplysninger om virkning av allergisk natur.</article></article></li><li data-name="5." value="5"><article class="listArticle" id="paragraf-2-ledd-2-punkt-5"><article class="legalP" id="paragraf-2-ledd-2-punkt-5-ledd-1">Bruksrettledning og bruksområde.</article></article></li><li data-name="6." value="6"><article class="listArticle" id="paragraf-2-ledd-2-punkt-6"><article class="legalP" id="paragraf-2-ledd-2-punkt-6-ledd-1">Dokumentasjon om holdbarhet og lagringsbetingelser for konsentrat og anbefalte fortynninger.</article></article></li><li data-name="7." value="7"><article class="listArticle" id="paragraf-2-ledd-2-punkt-7"><article class="legalP" id="paragraf-2-ledd-2-punkt-7-ledd-1">Beskrivelse av anvendte kontrollmetoder.</article></article></li><li data-name="8." value="8"><article class="listArticle" id="paragraf-2-ledd-2-punkt-8"><article class="legalP" id="paragraf-2-ledd-2-punkt-8-ledd-1">Fastsatt avgift.</article></article></li><li data-name="9." value="9"><article class="listArticle" id="paragraf-2-ledd-2-punkt-9"><article class="legalP" id="paragraf-2-ledd-2-punkt-9-ledd-1">Prøvepakning av preparatet.</article></article></li></ol></article><article class="legalP" id="paragraf-2-ledd-3">Direktoratet for medisinske produkter kan kreve opplysninger om produksjonsforhold og kontrolltiltak som er av betydning for vurdering av søknaden.</article><article class="legalP" id="paragraf-2-ledd-4">Helsedirektoratet kan gi nærmere bestemmelser om søknadens innhold og krav til dokumentasjon.</article><article class="changesToParent">Endret ved <a href="forskrift/2002-12-19-1714">forskrifter 19 des 2002 nr. 1714</a> (i kraft 1 jan 2003), <a href="forskrift/2013-01-17-61">17 jan 2013 nr. 61</a>, <a href="forskrift/2023-12-21-2281">21 des 2023 nr. 2281</a> (i kraft 1 jan 2024).</article></article><article class="legalArticle" data-lovdata-URL="SF/forskrift/1977-05-10-2/§4" data-name="§4" id="paragraf-3"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Behandling av søknaden.</span></h2><article class="legalP" id="paragraf-3-ledd-1">Direktoratet for medisinske produkter foretar de undersøkelser og innhenter de opplysninger som anses nødvendig for å kunne vurdere søknaden.</article><article class="legalP" id="paragraf-3-ledd-2">Blir preparatet godkjent av Direktoratet for medisinske produkter, underrettes søkeren om at preparatet vil bli registrert.</article><article class="legalP" id="paragraf-3-ledd-3">Blir preparatet nektet godkjent, skal grunnen for avslaget meddeles søkeren. Det kan stilles spesielle vilkår som må oppfylles, før endelig registrering blir foretatt.</article><article class="changesToParent">Endret ved forskrift <a href="forskrift/2023-12-21-2281">21 des 2023 nr. 2281</a> (i kraft 1 jan 2024).</article></article><article class="legalArticle" data-lovdata-URL="SF/forskrift/1977-05-10-2/§5" data-name="§5" id="paragraf-4"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Desinfeksjonsmiddelregister.</span></h2><article class="legalP" id="paragraf-4-ledd-1">Når et desinfeksjonsmiddel er godkjent og vilkårene for registrering er oppfylt, fører Direktoratet for medisinske produkter preparatet opp i Desinfeksjonsmiddelregister, hvor det blir tildelt et eget varenummer.</article><article class="legalP" id="paragraf-4-ledd-2">Ajourført oversikt over godkjente desinfeksjonsmidler til teknisk bruk i helse- og sykepleie skal sendes ut minst en gang årlig.</article><article class="changesToParent">Endret ved forskrift <a href="forskrift/2023-12-21-2281">21 des 2023 nr. 2281</a> (i kraft 1 jan 2024).</article></article><article class="legalArticle" data-lovdata-URL="SF/forskrift/1977-05-10-2/§6" data-name="§6" id="paragraf-5"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Fornyet registrering.</span></h2><article class="legalP" id="paragraf-5-ledd-1">Søknad om fornyet registrering må være innsendt til Direktoratet for medisinske produkter senest seks måneder før utløpet av den fastsatte registreringstid.</article><article class="changesToParent">Endret ved forskrift <a href="forskrift/2023-12-21-2281">21 des 2023 nr. 2281</a> (i kraft 1 jan 2024).</article></article><article class="legalArticle" data-lovdata-URL="SF/forskrift/1977-05-10-2/§7" data-name="§7" id="paragraf-6"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Merking.</span></h2><article class="legalP" id="paragraf-6-ledd-1">Emballasjen for et registrert desinfeksjonsmiddel skal av tilvirkeren være forsynt med følgende opplysninger:<ol class="defaultList" type="1"><li data-name="1." value="1"><article class="listArticle" id="paragraf-6-ledd-1-punkt-1"><article class="legalP" id="paragraf-6-ledd-1-punkt-1-ledd-1">Preparatets navn.</article></article></li><li data-name="2." value="2"><article class="listArticle" id="paragraf-6-ledd-1-punkt-2"><article class="legalP" id="paragraf-6-ledd-1-punkt-2-ledd-1">Arten og mengden av virkestoffene.</article></article></li><li data-name="3." value="3"><article class="listArticle" id="paragraf-6-ledd-1-punkt-3"><article class="legalP" id="paragraf-6-ledd-1-punkt-3-ledd-1">Pakningens nettoinnhold.</article></article></li><li data-name="4." value="4"><article class="listArticle" id="paragraf-6-ledd-1-punkt-4"><article class="legalP" id="paragraf-6-ledd-1-punkt-4-ledd-1">Tilvirkerens navn eller firma.</article></article></li><li data-name="5." value="5"><article class="listArticle" id="paragraf-6-ledd-1-punkt-5"><article class="legalP" id="paragraf-6-ledd-1-punkt-5-ledd-1">Varenummer.</article></article></li><li data-name="6." value="6"><article class="listArticle" id="paragraf-6-ledd-1-punkt-6"><article class="legalP" id="paragraf-6-ledd-1-punkt-6-ledd-1">Fullstendig bruksrettledning med angivelse av bruksområde og fortynningsskjema for konsentrater.</article></article></li><li data-name="7." value="7"><article class="listArticle" id="paragraf-6-ledd-1-punkt-7"><article class="legalP" id="paragraf-6-ledd-1-punkt-7-ledd-1">Opplysninger om holdbarhet og oppbevaring.</article></article></li><li data-name="8." value="8"><article class="listArticle" id="paragraf-6-ledd-1-punkt-8"><article class="legalP" id="paragraf-6-ledd-1-punkt-8-ledd-1">Eventuelle advarsler.</article></article></li><li data-name="9." value="9"><article class="listArticle" id="paragraf-6-ledd-1-punkt-9"><article class="legalP" id="paragraf-6-ledd-1-punkt-9-ledd-1">Produksjonsnummer.</article></article></li></ol></article><article class="legalP" id="paragraf-6-ledd-2">Ovennevnte opplysninger skal påføres den enkelte paknings ytre og indre emballasje.</article><article class="legalP" id="paragraf-6-ledd-3">I den utstrekning preparatene har innholdsstoffer som omfattes av forskrifter om gifter eller helsefarlige stoffer<sup class="footnotereference" data-footnotereferencevalue="1" data-unique-footnote-counter="1">1</sup>, gjelder også påbud om merking gitt i de nevnte forskrifter.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Jfr. forskrifter fra 1982 og 1983.</article></footer></article><article class="legalArticle" data-lovdata-URL="SF/forskrift/1977-05-10-2/§8" data-name="§8" id="paragraf-7"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Avgift.</span></h2><article class="legalP" id="paragraf-7-ledd-1">For hvert preparat som søkes registrert betales en avgift på kr. 10.000,-.</article><article class="legalP" id="paragraf-7-ledd-2">Samme avgift betales ved søknad om fornyet registrering.</article><article class="legalP" id="paragraf-7-ledd-3">Direktoratet for medisinske produkter kan frafalle kravet om avgift i særlige tilfeller.</article><article class="changesToParent">Endret ved forskrift <a href="forskrift/2023-12-21-2281">21 des 2023 nr. 2281</a> (i kraft 1 jan 2024).</article></article><article class="legalArticle" data-lovdata-URL="SF/forskrift/1977-05-10-2/§9" data-name="§9" id="paragraf-8"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Tilbakekalling av godkjenning.</span></h2><article class="legalP" id="paragraf-8-ledd-1">Godkjenning av et registrert desinfeksjonsmiddel kan kalles tilbake av Direktoratet for medisinske produkter før registreringsperioden er utløpt:<ol class="defaultList" type="1"><li data-name="1." value="1"><article class="listArticle" id="paragraf-8-ledd-1-punkt-1"><article class="legalP" id="paragraf-8-ledd-1-punkt-1-ledd-1">Hvis preparatets sammensetning avviker fra den det ble registrert med, eller andre vilkår eller bestemmelser som gjelder for preparatet ikke overholdes,</article></article></li><li data-name="2." value="2"><article class="listArticle" id="paragraf-8-ledd-1-punkt-2"><article class="legalP" id="paragraf-8-ledd-1-punkt-2-ledd-1">hvis nye opplysninger om eller vurderinger av preparatet medfører at det ikke lenger anses for å svare til de krav som er fastsatt i § 2,</article></article></li><li data-name="3." value="3"><article class="listArticle" id="paragraf-8-ledd-1-punkt-3"><article class="legalP" id="paragraf-8-ledd-1-punkt-3-ledd-1">hvis preparatet ikke bringes i handelen.</article></article></li></ol></article><article class="changesToParent">Endret ved forskrift <a href="forskrift/2023-12-21-2281">21 des 2023 nr. 2281</a> (i kraft 1 jan 2024).</article></article><article class="legalArticle" data-lovdata-URL="SF/forskrift/1977-05-10-2/§10" data-name="§10" id="paragraf-9"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Midlertidig forbud mot salg.</span></h2><article class="legalP" id="paragraf-9-ledd-1">Direktoratet for medisinske produkter kan midlertidig forby salg av et registrert desinfeksjonsmiddel dersom det antas å foreligge grunn til å tilbakekalle godkjenningen og bruk av preparatet kan medføre fare.</article><article class="legalP" id="paragraf-9-ledd-2">Tilvirkere, deres representanter eller importører i Norge skal omgående underrette Direktoratet for medisinske produkter om skadelige virkninger av preparatet, og om risiko for slike på mennesker og dyr, såvel som på materiale og utstyr, som en måtte få kjennskap til.</article><article class="changesToParent">Endret ved forskrift <a href="forskrift/2023-12-21-2281">21 des 2023 nr. 2281</a> (i kraft 1 jan 2024).</article></article><article class="legalArticle" data-lovdata-URL="SF/forskrift/1977-05-10-2/§11" data-name="§11" id="paragraf-10"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Unntak.</span></h2><article class="legalP" id="paragraf-10-ledd-1">Når særlige grunner foreligger, kan Direktoratet for medisinske produkter i det enkelte tilfelle tillate unntak fra forskriftene.</article><article class="changesToParent">Endret ved forskrift <a href="forskrift/2023-12-21-2281">21 des 2023 nr. 2281</a> (i kraft 1 jan 2024).</article></article><article class="legalArticle" data-lovdata-URL="SF/forskrift/1977-05-10-2/§12" data-name="§12" id="paragraf-11"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Anke.</span></h2><article class="legalP" id="paragraf-11-ledd-1">Klage over vedtak som er truffet av Direktoratet for medisinske produkter i henhold til disse forskrifter, avgjøres av Helsedepartementet. Klager sendes til Direktoratet for medisinske produkter.</article><article class="changesToParent">Endret ved <a href="forskrift/2002-12-19-1714">forskrifter 19 des 2002 nr. 1714</a> (i kraft 1 jan 2003), <a href="forskrift/2023-12-21-2281">21 des 2023 nr. 2281</a> (i kraft 1 jan 2024).</article></article><article class="legalArticle" data-lovdata-URL="SF/forskrift/1977-05-10-2/§13" data-name="§13" id="paragraf-12"><h2 class="legalArticleHeader"><span class="legalArticleValue">§ 13</span>.</h2><article class="legalP" id="paragraf-12-ledd-1">Disse forskrifter trer i kraft 1. januar 1978.</article><article class="legalP" id="paragraf-12-ledd-2">For kjemiske desinfeksjonsmidler som kommer inn under forskriftene, og som ved ikrafttredelsen er i handelen her i landet, må søknad om godkjenning sendes Statens legemiddelkontroll innen 30. juni 1978.</article></article></main></body></html>