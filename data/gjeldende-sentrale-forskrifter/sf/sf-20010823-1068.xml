<!DOCTYPE html><html lang="no"><head><title>Forskrift om medisinske krav for seilflygere, mikroflygere, førere av friballong og kabinbesetningsmedlemmer (BSL C 1-3)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-08-23-1068</dd><dt class="dokid">DokumentID</dt><dd class="dokid">SF/forskrift/2001-08-23-1068</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="subunit">Etat</dt><dd class="subunit"><ul><li>Luftfartstilsynet</li></ul></dd><dt class="publishedIn">Publisert i</dt><dd class="publishedIn">I 2001 hefte 11</dd><dt class="dateInForce">I kraft fra</dt><dd class="dateInForce">2001-08-23</dd><dt class="lastChangeInForce">Ikrafttredelse av siste endring</dt><dd class="lastChangeInForce">2022-01-26</dd><dt class="lastChangedBy">Sist endret ved</dt><dd class="lastChangedBy"><a href="forskrift/2022-01-26-122">forskrift/2022-01-26-122</a></dd><dt class="changesToDocuments">Endrer</dt><dd class="changesToDocuments"><ul><li><a href="forskrift/2000-01-23-104">forskrift/2000-01-23-104</a></li><li><a href="forskrift/2000-12-20-1631">forskrift/2000-12-20-1631</a></li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1993-06-11-101/§5-1">lov/1993-06-11-101/§5-1</a></li><li><a href="lov/1993-06-11-101/§5-3">lov/1993-06-11-101/§5-3</a></li><li><a href="lov/1993-06-11-101/§5-4">lov/1993-06-11-101/§5-4</a></li><li><a href="lov/1993-06-11-101/§15-4">lov/1993-06-11-101/§15-4</a></li><li><a href="forskrift/1999-12-10-1273">forskrift/1999-12-10-1273</a></li></ul></dd><dt class="dateOfPublication">Kunngjort</dt><dd class="dateOfPublication">2001-09-21</dd><dt class="lastupdated">Rettet</dt><dd class="lastupdated">2022-01-28 (tegnsetting i lister tilpasset universell utforming, struktur)</dd><dt class="titleShort">Korttittel</dt><dd class="titleShort">Forskrift om medisinske krav (BSL C 1-3)</dd><dt class="title">Tittel</dt><dd class="title">Forskrift om medisinske krav for seilflygere, mikroflygere, førere av friballong og kabinbesetningsmedlemmer (BSL C 1-3)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Luftfartstilsynet 23. august 2001 med hjemmel <a href="lov/1993-06-11-101">lov av 11. juni 1993 nr. 101</a> om luftfart (luftfartsloven) <a href="lov/1993-06-11-101/§5-1">§ 5-1</a> og <a href="lov/1993-06-11-101/§5-3">§ 5-3</a>, jf. <a href="forskrift/1999-12-10-1273">delegeringsvedtak av 10. desember 1999 nr. 1273</a>. <br /><strong>Endret</strong> ved forskrifter <a href="forskrift/2002-08-15-934">15 aug 2002 nr. 934</a>, <a href="forskrift/2013-01-17-61">17 jan 2013 nr. 61</a>, <a href="forskrift/2022-01-26-122">26 jan 2022 nr. 122</a>. <br /> <strong>Rettet</strong> (tegnsetting i lister tilpasset universell utforming, struktur).</dd><dt class="refid">RefID</dt><dd class="refid">forskrift/2001-08-23-1068</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om medisinske krav for seilflygere, mikroflygere, førere av friballong og kabinbesetningsmedlemmer (BSL C 1-3)</a><ul class="tocSubUl"><li><a href="#kapittel-1">1. Formål</a></li><li><a href="#kapittel-2">2. Virkeområde</a></li><li><a href="#kapittel-3">3. Alminnelige bestemmelser</a></li><li><a href="#kapittel-4">4. Generelle helsekrav</a></li><li><a href="#kapittel-5">5. Fysiske og psykiske helsekrav</a></li><li><a href="#kapittel-6">6. Synskrav</a></li><li><a href="#kapittel-7">7. Fargesanskrav</a></li><li><a href="#kapittel-8">8. Hørselskrav</a></li><li><a href="#kapittel-9">9. Dispensasjon</a></li><li><a href="#kapittel-10">10. Klage</a></li><li><a href="#kapittel-11">11. Straff</a></li><li><a href="#kapittel-12">12. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2001-08-23-1068" id="dokument"><h1>Forskrift om medisinske krav for seilflygere, mikroflygere, førere av friballong og kabinbesetningsmedlemmer (BSL C 1-3)</h1><section class="section" data-name="kap1" id="kapittel-1" data-lovdata-URL="SF/forskrift/2001-08-23-1068/KAPITTEL_1"><h2>1. Formål</h2><article class="legalP" id="kapittel-1-ledd-1">Formålet med denne forskriften er å sette medisinske krav til personer som søker om luftfartssertifikat og -bevis for seilfly, mikrofly, friballong, og kabinbesetningsmedlemmer.</article></section><section class="section" data-name="kap2" id="kapittel-2" data-lovdata-URL="SF/forskrift/2001-08-23-1068/KAPITTEL_2"><h2>2. Virkeområde</h2><article class="legalP" id="kapittel-2-ledd-1">Forskriften gjelder medisinske krav ved utstedelse, forlengelse og gjenutstedelse av luftfartssertifikater og -bevis for seilflygere, mikroflygere, førere av friballong og kabinbesetningsmedlemmer.</article><article class="legalP" id="kapittel-2-ledd-2">Forskriften setter videre krav til den senere kontroll med sertifikatinnehaverens skikkethet for den tjenesten han skal utføre.</article></section><section class="section" data-name="kap3" id="kapittel-3" data-lovdata-URL="SF/forskrift/2001-08-23-1068/KAPITTEL_3"><h2>3. Alminnelige bestemmelser</h2><article class="marginIdArticle" id="kapittel-3-punkt-1"><span class="data-marginOriginalId">3.1.</span><span class="miscHeadline"><i>Skjema</i></span><article class="legalP" id="kapittel-3-punkt-1-ledd-1">Ved utstedelse, forlengelse og gjenutstedelse av legeattest til luftfartssertifikater og -bevis, skal legen etter at han har undersøkt søkeren gi en erklæring på skjema som beskrevet i BSL C 1-2 punkt 5.1.</article></article><article class="marginIdArticle" id="kapittel-3-punkt-2"><span class="data-marginOriginalId">3.2.</span><span class="miscHeadline"><i>Dokumentasjon</i></span><article class="legalP" id="kapittel-3-punkt-2-ledd-1">Før legeundersøkelsen skal søkeren dokumentere sin identitet, og på skjema som beskrevet i BSL C 1-2 punkt 5.1 gi en erklæring om sin helse, samt bekrefte opplysningene ved underskrift i legens påsyn.</article></article><article class="marginIdArticle" id="kapittel-3-punkt-3"><span class="data-marginOriginalId">3.3.</span><span class="miscHeadline"><i>Opplysningsplikt</i></span><article class="legalP" id="kapittel-3-punkt-3-ledd-1">Søkeren skal informeres om at han plikter å gi fullstendige opplysninger. Hvis legen blir kjent med at søkeren har gitt uriktige opplysninger, skal legen melde dette til Luftfartstilsynet.</article></article><article class="marginIdArticle" id="kapittel-3-punkt-4"><span class="data-marginOriginalId">3.4.</span><span class="miscHeadline"><i>Undersøkelse</i></span><article class="legalP" id="kapittel-3-punkt-4-ledd-1">Kravene i denne forskriften er ikke tilstrekkelig spesifisert til å dekke alle individuelle forhold.</article><article class="legalP" id="kapittel-3-punkt-4-ledd-2">Mange avgjørelser om søkerens skikkethet må derfor overlates til den undersøkende leges vurdering. I denne vurderingen skal det tas hensyn til resultatet av den fullstendige flymedisinske undersøkelsen foretatt i samsvar med forsvarlig legevirksomhet. Kravene for vedkommende type sertifikat og under hvilke forhold søkeren skal utføre sin tjeneste skal også tas med i vurderingen.</article></article><article class="marginIdArticle" id="kapittel-3-punkt-5"><span class="data-marginOriginalId">3.5.</span><span class="miscHeadline"><i>Skjønn</i></span><article class="legalP" id="kapittel-3-punkt-5-ledd-1">Hvis søkeren ikke oppfyller enkelte krav i denne forskrift, kan vedkommende etter særskilt utredning og bedømmelse godkjennes under forutsetning av at det kan kompenseres for den medisinske defekt ved utvist dyktighet, øvelse og erfaring og uten at det går ut over sikkerheten.</article></article><article class="marginIdArticle" id="kapittel-3-punkt-6"><span class="data-marginOriginalId">3.6.</span><span class="miscHeadline"><i>Krav ved forlengelse av legeattest</i></span><article class="legalP" id="kapittel-3-punkt-6-ledd-1">Ved forlengelse av legeattest gjelder de samme medisinske krav som ved utstedelse.</article></article></section><section class="section" data-name="kap4" id="kapittel-4" data-lovdata-URL="SF/forskrift/2001-08-23-1068/KAPITTEL_4"><h2>4. Generelle helsekrav</h2><article class="legalP" id="kapittel-4-ledd-1">Den medisinske bedømmelsen av søkeren skal skje på grunnlag av resultatene som fremkommer ved undersøkelse bygget på:<ol class="defaultList" type="a"><li data-name="a." value="1"><article class="listArticle" id="kapittel-4-ledd-1-punkt-1"><article class="legalP" id="kapittel-4-ledd-1-punkt-1-ledd-1">fysiske og psykiske helsekrav</article></article></li><li data-name="b." value="2"><article class="listArticle" id="kapittel-4-ledd-1-punkt-2"><article class="legalP" id="kapittel-4-ledd-1-punkt-2-ledd-1">synskrav</article></article></li><li data-name="c." value="3"><article class="listArticle" id="kapittel-4-ledd-1-punkt-3"><article class="legalP" id="kapittel-4-ledd-1-punkt-3-ledd-1">fargesanskrav</article></article></li><li data-name="d." value="4"><article class="listArticle" id="kapittel-4-ledd-1-punkt-4"><article class="legalP" id="kapittel-4-ledd-1-punkt-4-ledd-1">hørselskrav.</article></article></li></ol></article></section><section class="section" data-name="kap5" id="kapittel-5" data-lovdata-URL="SF/forskrift/2001-08-23-1068/KAPITTEL_5"><h2>5. Fysiske og psykiske helsekrav</h2><article class="marginIdArticle" id="kapittel-5-punkt-1"><span class="data-marginOriginalId">5.1.</span><span class="miscHeadline"><i>Generelt</i></span><article class="legalP" id="kapittel-5-punkt-1-ledd-1">Søkeren skal ikke vise symptomer eller tegn til:<ol class="defaultList" type="a"><li data-name="a." value="1"><article class="listArticle" id="kapittel-5-punkt-1-ledd-1-punkt-1"><article class="legalP" id="kapittel-5-punkt-1-ledd-1-punkt-1-ledd-1">medfødt eller ervervet defekt eller lyte</article></article></li><li data-name="b." value="2"><article class="listArticle" id="kapittel-5-punkt-1-ledd-1-punkt-2"><article class="legalP" id="kapittel-5-punkt-1-ledd-1-punkt-2-ledd-1">aktiv, latent, akutt eller kronisk funksjonsforstyrrelse</article></article></li><li data-name="c." value="3"><article class="listArticle" id="kapittel-5-punkt-1-ledd-1-punkt-3"><article class="legalP" id="kapittel-5-punkt-1-ledd-1-punkt-3-ledd-1">skade eller tilstand som følge av kirurgisk inngrep som kan medføre at søkeren ikke er i stand til å utføre tjenesten på en sikker måte eller utføre annen tjeneste som sertifikatet gir rett til.</article></article></li></ol></article></article><article class="marginIdArticle" id="kapittel-5-punkt-2"><span class="data-marginOriginalId">5.2.</span><span class="miscHeadline"><i>Latente forhold</i></span><article class="legalP" id="kapittel-5-punkt-2-ledd-1">Søkeren skal ikke vise tegn til sykdom eller funksjonsforstyrrelse som plutselig kan medføre at tjenesten som det aktuelle sertifikatet gir rett til, ikke kan utføres på en sikker måte.</article></article><article class="marginIdArticle" id="kapittel-5-punkt-3"><span class="data-marginOriginalId">5.3.</span><span class="miscHeadline"><i>Mentale forhold og nervesystem</i></span></article><article class="marginIdArticle" id="kapittel-5-punkt-4"><span class="data-marginOriginalId">5.3.1.</span><article class="legalP" id="kapittel-5-punkt-4-ledd-1">Sykdomstilstandene som er nevnt nedenfor kan føre til at søkeren ikke blir i stand til å utføre tjenesten på en sikker måte:<ol class="defaultList" type="a"><li data-name="a." value="1"><article class="listArticle" id="kapittel-5-punkt-4-ledd-1-punkt-1"><article class="legalP" id="kapittel-5-punkt-4-ledd-1-punkt-1-ledd-1">psykose</article></article></li><li data-name="b." value="2"><article class="listArticle" id="kapittel-5-punkt-4-ledd-1-punkt-2"><article class="legalP" id="kapittel-5-punkt-4-ledd-1-punkt-2-ledd-1">alkoholisme</article></article></li><li data-name="c." value="3"><article class="listArticle" id="kapittel-5-punkt-4-ledd-1-punkt-3"><article class="legalP" id="kapittel-5-punkt-4-ledd-1-punkt-3-ledd-1">andre former for misbruk av stimulerende eller bedøvende midler</article></article></li><li data-name="d." value="4"><article class="listArticle" id="kapittel-5-punkt-4-ledd-1-punkt-4"><article class="legalP" id="kapittel-5-punkt-4-ledd-1-punkt-4-ledd-1">personlighetsforstyrrelse av alvorlig art</article></article></li><li data-name="e." value="5"><article class="listArticle" id="kapittel-5-punkt-4-ledd-1-punkt-5"><article class="legalP" id="kapittel-5-punkt-4-ledd-1-punkt-5-ledd-1">mental abnormitet eller nevrose.</article></article></li></ol></article><article class="legalP" id="kapittel-5-punkt-4-ledd-2">Dette kan medføre udyktighet.</article></article><article class="marginIdArticle" id="kapittel-5-punkt-5"><span class="data-marginOriginalId">5.3.2.</span><article class="legalP" id="kapittel-5-punkt-5-ledd-1">Søkeren skal ikke ha noen av de anamnestiske eller klinisk diagnostiserte sykdommene som er nevnt nedenfor:<ol class="defaultList" type="a"><li data-name="a." value="1"><article class="listArticle" id="kapittel-5-punkt-5-ledd-1-punkt-1"><article class="legalP" id="kapittel-5-punkt-5-ledd-1-punkt-1-ledd-1">aktiv eller latent sykdom i nervesystemet</article></article></li><li data-name="b." value="2"><article class="listArticle" id="kapittel-5-punkt-5-ledd-1-punkt-2"><article class="legalP" id="kapittel-5-punkt-5-ledd-1-punkt-2-ledd-1">epilepsi eller øket risiko for andre krampetilstander</article></article></li><li data-name="c." value="3"><article class="listArticle" id="kapittel-5-punkt-5-ledd-1-punkt-3"><article class="legalP" id="kapittel-5-punkt-5-ledd-1-punkt-3-ledd-1">bevissthetsforstyrrelser eller bevissthetstap uten tilfredsstillende medisinsk forklaring.</article></article></li><li data-name="d." value="4"><article class="listArticle" id="kapittel-5-punkt-5-ledd-1-punkt-4"><article class="legalP" id="kapittel-5-punkt-5-ledd-1-punkt-4-ledd-1">alvorlige hjerne- eller hodeskader</article></article></li></ol></article></article><article class="marginIdArticle" id="kapittel-5-punkt-6"><span class="data-marginOriginalId">5.4.</span><span class="miscHeadline"><i>Hjerte og sirkulasjonsorganer</i></span></article><article class="marginIdArticle" id="kapittel-5-punkt-7"><span class="data-marginOriginalId">5.4.1.</span><article class="legalP" id="kapittel-5-punkt-7-ledd-1">Medfødt eller ervervet hjerteabnormitet som kan føre til at søkeren ikke er i stand til å utføre tjenesten på en sikker måte, medfører udyktighet. Gjennomgått hjerteinfarkt medfører udyktighet.</article></article><article class="marginIdArticle" id="kapittel-5-punkt-8"><span class="data-marginOriginalId">5.4.2.</span><article class="legalP" id="kapittel-5-punkt-8-ledd-1">Ubehandlet blodtrykk skal ligge innenfor normalområdet (&lt; 160/90 mmHg).</article></article><article class="marginIdArticle" id="kapittel-5-punkt-9"><span class="data-marginOriginalId">5.4.3.</span><article class="legalP" id="kapittel-5-punkt-9-ledd-1">Blodtrykksforhøyelse som kontrolleres tilfredsstillende med medikamentell behandling, kan godkjennes etter særskilt bedømmelse av Flymedisinsk seksjon.</article></article><article class="marginIdArticle" id="kapittel-5-punkt-10"><span class="data-marginOriginalId">5.4.4.</span><article class="legalP" id="kapittel-5-punkt-10-ledd-1">Betydningsfull funksjonell eller anatomisk abnormitet i karsystemet medfører udyktighet.</article></article><article class="marginIdArticle" id="kapittel-5-punkt-11"><span class="data-marginOriginalId">5.5.</span><span class="miscHeadline"><i>Lunger</i></span></article><article class="marginIdArticle" id="kapittel-5-punkt-12"><span class="data-marginOriginalId">5.5.1.</span><article class="legalP" id="kapittel-5-punkt-12-ledd-1">Tilfeldig eller permanent reduksjon i lungefunksjonen som under lufttjeneste kan gi respirasjonsbesvær, medfører udyktighet. Det samme gjelder for aktiv sykdom i lunger, pleura eller mediastinum. Røntgenundersøkelse av thorax kan i tvilstilfelle kreves utført i tillegg til det obligatoriske kravet.</article></article><article class="marginIdArticle" id="kapittel-5-punkt-13"><span class="data-marginOriginalId">5.5.2.</span><article class="legalP" id="kapittel-5-punkt-13-ledd-1">Redusert lungevolum som følge av thoraxskade eller kirurgisk inngrep som kan medføre respirasjonsbesvær under lufttjeneste, medfører udyktighet.</article></article><article class="marginIdArticle" id="kapittel-5-punkt-14"><span class="data-marginOriginalId">5.5.3.</span><article class="legalP" id="kapittel-5-punkt-14-ledd-1">Aktiv lungetuberkulose medfører udyktighet.</article></article><article class="marginIdArticle" id="kapittel-5-punkt-15"><span class="data-marginOriginalId">5.6.</span><span class="miscHeadline"><i>Abdomen, mage og tarmkanal</i></span></article><article class="marginIdArticle" id="kapittel-5-punkt-16"><span class="data-marginOriginalId">5.6.1.</span><article class="legalP" id="kapittel-5-punkt-16-ledd-1">Sykdom med betydningsfull forstyrrelse av mage og tarmkanalens eller tilknyttede organers funksjon, medfører udyktighet.</article></article><article class="marginIdArticle" id="kapittel-5-punkt-17"><span class="data-marginOriginalId">5.6.2.</span><article class="legalP" id="kapittel-5-punkt-17-ledd-1">Følgetilstand etter sykdom eller kirurgisk inngrep i mage og tarmkanal og tilknyttede organer som kan forårsake inkapasitet under lufttjeneste, særlig passasjehindring som følge av konkrement, striktur, kompresjon eller tarmslyng, medfører udyktighet.</article></article><article class="marginIdArticle" id="kapittel-5-punkt-18"><span class="data-marginOriginalId">5.6.3.</span><article class="legalP" id="kapittel-5-punkt-18-ledd-1">Brokk med fare for inneklemming medfører udyktighet.</article></article><article class="marginIdArticle" id="kapittel-5-punkt-19"><span class="data-marginOriginalId">5.7.</span><span class="miscHeadline"><i>Stoffskifte og endokrine organer</i></span></article><article class="marginIdArticle" id="kapittel-5-punkt-20"><span class="data-marginOriginalId">5.7.1</span><article class="legalP" id="kapittel-5-punkt-20-ledd-1">Betydningsfulle metabolske-, ernærings- og endokrine forstyrrelser medfører udyktighet.</article></article><article class="marginIdArticle" id="kapittel-5-punkt-21"><span class="data-marginOriginalId">5.7.2.</span><article class="legalP" id="kapittel-5-punkt-21-ledd-1">Sukkersyke som behandles med antidiabetiske legemidler medfører udyktighet.</article></article><article class="marginIdArticle" id="kapittel-5-punkt-22"><span class="data-marginOriginalId">5.8.</span><span class="miscHeadline"><i>Blod og lymfatisk system</i></span></article><article class="marginIdArticle" id="kapittel-5-punkt-23"><span class="data-marginOriginalId">5.8.1.</span><article class="legalP" id="kapittel-5-punkt-23-ledd-1">Sykdom i blod og bloddannende organer som kan medføre at tjenesten ikke kan utføres på en sikker måte, medfører udyktighet.</article></article><article class="marginIdArticle" id="kapittel-5-punkt-24"><span class="data-marginOriginalId">5.8.2.</span><article class="legalP" id="kapittel-5-punkt-24-ledd-1">Miltforstørrelse samt generalisert eller lokal lymfeknutesvulst medfører udyktighet.</article></article><article class="marginIdArticle" id="kapittel-5-punkt-25"><span class="data-marginOriginalId">5.9.</span><span class="miscHeadline"><i>Nyrer, urinveier og kjønnsorgan</i></span></article><article class="marginIdArticle" id="kapittel-5-punkt-26"><span class="data-marginOriginalId">5.9.1.</span><article class="legalP" id="kapittel-5-punkt-26-ledd-1">Symptomer på alvorlig sykdom i nyrer, urinveier eller kjønnsorgan medfører udyktighet. Urinen skal ikke inneholde elementer som bedømmes å være uttrykk for sykdom som setter flysikkerheten i fare.</article></article><article class="marginIdArticle" id="kapittel-5-punkt-27"><span class="data-marginOriginalId">5.9.2.</span><article class="legalP" id="kapittel-5-punkt-27-ledd-1">Tilstand som følge av sykdom eller kirurgisk inngrep i nyrer og urinvei som kan medføre inkapasitet, særlig passasjehindring forårsaket av konkrement, striktur eller kompresjon, medfører udyktighet.</article></article><article class="marginIdArticle" id="kapittel-5-punkt-28"><span class="data-marginOriginalId">5.9.3.</span><article class="legalP" id="kapittel-5-punkt-28-ledd-1">Tilstand etter nefrectomi uten hypertensjon eller uremi medfører ikke udyktighet.</article></article><article class="marginIdArticle" id="kapittel-5-punkt-29"><span class="data-marginOriginalId">5.9.4.</span><article class="legalP" id="kapittel-5-punkt-29-ledd-1">Søker som har hatt syfilis, skal fremlegge dokumentasjon for gjennomgått behandling med tilfredsstillende resultat.</article></article><article class="marginIdArticle" id="kapittel-5-punkt-30"><span class="data-marginOriginalId">5.9.5.</span><article class="legalP" id="kapittel-5-punkt-30-ledd-1">Alvorlige menstruasjonsforstyrrelser som er utilgjengelige for behandling og som kan medføre at lufttjeneste ikke kan utføres på en sikker måte, medfører udyktighet.</article></article><article class="marginIdArticle" id="kapittel-5-punkt-31"><span class="data-marginOriginalId">5.10.</span><span class="miscHeadline"><i>Graviditet</i></span></article><article class="marginIdArticle" id="kapittel-5-punkt-32"><span class="data-marginOriginalId">5.10.1.</span><article class="legalP" id="kapittel-5-punkt-32-ledd-1">Graviditet medfører midlertidig udyktighet.</article></article><article class="marginIdArticle" id="kapittel-5-punkt-33"><span class="data-marginOriginalId">5.10.2.</span><article class="legalP" id="kapittel-5-punkt-33-ledd-1">Inntil utgangen av 26. svangerskapsuke kan det gis tillatelse til å utføre lufttjeneste, dersom søker godtgjør overfor Flymedisinsk seksjon i Luftfartstilsynet at regelmessig svangerskapskontroll gjennomføres og at svangerskapet forløper normalt.</article></article><article class="marginIdArticle" id="kapittel-5-punkt-34"><span class="data-marginOriginalId">5.11.</span><span class="miscHeadline"><i>Bevegelsesapparatet</i></span><article class="legalP" id="kapittel-5-punkt-34-ledd-1">Sykdom i knokler, ledd, muskler eller sener av alvorlig art samt betydningsfull medfødt eller ervervet funksjonsforstyrrelse i nevnte organer, medfører udyktighet.</article></article><article class="marginIdArticle" id="kapittel-5-punkt-35"><span class="data-marginOriginalId">5.12.</span><span class="miscHeadline"><i>Øyne</i></span><article class="legalP" id="kapittel-5-punkt-35-ledd-1">Aktiv sykdom i øyne, tilgrensende strukturer og i øynenes bevegelsesapparat som kan medføre slik forstyrrelse av synsfunksjonen at tjenesten ikke kan utføres på sikker måte, medfører udyktighet.</article></article><article class="marginIdArticle" id="kapittel-5-punkt-36"><span class="data-marginOriginalId">5.13.</span><span class="miscHeadline"><i>Øre, nese- og halsorganer</i></span></article><article class="marginIdArticle" id="kapittel-5-punkt-37"><span class="data-marginOriginalId">5.13.1.</span><article class="legalP" id="kapittel-5-punkt-37-ledd-1">Det skal være fri luftpassasje gjennom begge nesebor.</article></article><article class="marginIdArticle" id="kapittel-5-punkt-38"><span class="data-marginOriginalId">5.13.2.</span><article class="legalP" id="kapittel-5-punkt-38-ledd-1">Søkeren skal ikke ha noen klinisk diagnostisert tilstand som nevnt nedenfor:<ol class="defaultList" type="a"><li data-name="a." value="1"><article class="listArticle" id="kapittel-5-punkt-38-ledd-1-punkt-1"><article class="legalP" id="kapittel-5-punkt-38-ledd-1-punkt-1-ledd-1">aktiv sykelig prosess i det indre øret eller mellomøret. Enkel tørr perforasjon av trommehinnen medfører ikke udyktighet</article></article></li><li data-name="b." value="2"><article class="listArticle" id="kapittel-5-punkt-38-ledd-1-punkt-2"><article class="legalP" id="kapittel-5-punkt-38-ledd-1-punkt-2-ledd-1">permanent passasjehindring i tuba Eustachii</article></article></li><li data-name="c." value="3"><article class="listArticle" id="kapittel-5-punkt-38-ledd-1-punkt-3"><article class="legalP" id="kapittel-5-punkt-38-ledd-1-punkt-3-ledd-1">forstyrrelse i vestibularapparatets funksjon</article></article></li><li data-name="d." value="4"><article class="listArticle" id="kapittel-5-punkt-38-ledd-1-punkt-4"><article class="legalP" id="kapittel-5-punkt-38-ledd-1-punkt-4-ledd-1">alvorlig deformitet eller sykdom i munnhule eller øvre luftveier</article></article></li><li data-name="e." value="5"><article class="listArticle" id="kapittel-5-punkt-38-ledd-1-punkt-5"><article class="legalP" id="kapittel-5-punkt-38-ledd-1-punkt-5-ledd-1">talefeil eller stamming.</article></article></li></ol></article></article></section><section class="section" data-name="kap6" id="kapittel-6" data-lovdata-URL="SF/forskrift/2001-08-23-1068/KAPITTEL_6"><h2>6. Synskrav</h2><article class="marginIdArticle" id="kapittel-6-punkt-1"><span class="data-marginOriginalId">6.1.</span><article class="legalP" id="kapittel-6-punkt-1-ledd-1">Søkeren skal ha normale synsfelt.</article></article><article class="marginIdArticle" id="kapittel-6-punkt-2"><span class="data-marginOriginalId">6.2.</span><article class="legalP" id="kapittel-6-punkt-2-ledd-1">Søkeren skal ha en synsstyrke (fjern) på hvert øye for seg, med eller uten korreksjon, som ikke er dårligere enn 6/12 (20/40, 0,5). Hvis minste tillatte synsstyrke bare kan oppnås med korreksjon, kan søkeren godkjennes under forutsetning av at alle følgende krav kan oppfylles:<ol class="defaultList" type="a"><li data-name="a." value="1"><article class="listArticle" id="kapittel-6-punkt-2-ledd-1-punkt-1"><article class="legalP" id="kapittel-6-punkt-2-ledd-1-punkt-1-ledd-1">søkerens synsstyrke uten korreksjon på hvert øye for seg ikke er dårligere enn 6/60 (20/200, 0,1)</article></article></li><li data-name="b." value="2"><article class="listArticle" id="kapittel-6-punkt-2-ledd-1-punkt-2"><article class="legalP" id="kapittel-6-punkt-2-ledd-1-punkt-2-ledd-1">øyets refraksjon i akkomodasjonshvile ikke overstiger ±5 dioptrier i noen meridian. Søkere med refraksjon fra -5 til -8 dioptrier kan godkjennes hvis synsstyrken kan korrigeres til 6/9 på hvert øye</article></article></li><li data-name="c." value="3"><article class="listArticle" id="kapittel-6-punkt-2-ledd-1-punkt-3"><article class="legalP" id="kapittel-6-punkt-2-ledd-1-punkt-3-ledd-1">korreksjonsglass bæres under tjenesteutøvelsen</article></article></li><li data-name="d." value="4"><article class="listArticle" id="kapittel-6-punkt-2-ledd-1-punkt-4"><article class="legalP" id="kapittel-6-punkt-2-ledd-1-punkt-4-ledd-1">den nødvendige korreksjon ikke medfører dobbeltsyn</article></article></li><li data-name="e." value="5"><article class="listArticle" id="kapittel-6-punkt-2-ledd-1-punkt-5"><article class="legalP" id="kapittel-6-punkt-2-ledd-1-punkt-5-ledd-1">tilsvarende reservebriller medbringes og er umiddelbart tilgjengelige for bruk.</article></article></li></ol></article></article><article class="marginIdArticle" id="kapittel-6-punkt-3"><span class="data-marginOriginalId">6.3.</span><article class="legalP" id="kapittel-6-punkt-3-ledd-1">Søkeren skal med eller uten korreksjon kunne lese skrift med bokstavstørrelse N5 i en av søkeren valgt avstand mellom 30 og 50 cm og skrift med bokstavstørrelse N14 i en avstand av 100 cm.</article></article><article class="marginIdArticle" id="kapittel-6-punkt-4"><span class="data-marginOriginalId">6.4.</span><article class="legalP" id="kapittel-6-punkt-4-ledd-1">Oppfylles kravet til nærsyn i henhold til pkt. 6.2 ved hjelp av korreksjonsglass, skal slike finnes umiddelbart tilgjengelige og brukes når tjenesten krever det.</article></article><article class="marginIdArticle" id="kapittel-6-punkt-5"><span class="data-marginOriginalId">6.5.</span><article class="legalP" id="kapittel-6-punkt-5-ledd-1">Kravet til synsstyrke for fjern og nær skal oppfylles ved bruk av et par korreksjonsglass hvis korreksjon er nødvendig. Kontaktlinser kan brukes når kravet til synsstyrke oppfylles.</article></article><article class="marginIdArticle" id="kapittel-6-punkt-6"><span class="data-marginOriginalId">6.6.</span><article class="legalP" id="kapittel-6-punkt-6-ledd-1">Betydningsfull innskrenkning i øynenes bevegelser som kan medføre at tjenesten ikke kan utføres på en sikker måte, medfører udyktighet.</article></article><article class="marginIdArticle" id="kapittel-6-punkt-7"><span class="data-marginOriginalId">6.7.</span><article class="legalP" id="kapittel-6-punkt-7-ledd-1">Søkere som har en velkompensert medfødt eller tidlig ervervet spontan diplopi (dobbeltsyn) i annen enn primær blikkretning, kan godkjennes etter særskilt bedømmelse av Legenemnda for flygere.</article></article></section><section class="section" data-name="kap7" id="kapittel-7" data-lovdata-URL="SF/forskrift/2001-08-23-1068/KAPITTEL_7"><h2>7. Fargesanskrav</h2><article class="legalP" id="kapittel-7-ledd-1">Seilflygere, mikroflygere og førere av friballong skal ha normal fargesans. Fargesanskravet gjelder ikke for kabinbesetningsmedlemmer.</article><article class="legalP" id="kapittel-7-ledd-2">Normal fargesans foreligger når Ischiharas fargetavler leses uten feil. Søker som ikke har normal fargesans kan godkjennes når undersøkelse med anomaloskop viser at fargesansdefekten er en lett prot- eller deuteranomali med skarp innstilling og uten økt trettbarhet med ubetydelig øket kontrast og når prøve med fargelanterne godkjent av Luftfartstilsynet gjennomføres uten feil.</article><article class="legalP" id="kapittel-7-ledd-3">Søker som ikke oppfyller fargesanskravet, kan godkjennes på særskilte vilkår fastsatt av Luftfartstilsynet.</article></section><section class="section" data-name="kap8" id="kapittel-8" data-lovdata-URL="SF/forskrift/2001-08-23-1068/KAPITTEL_8"><h2>8. Hørselskrav</h2><article class="legalP" id="kapittel-8-ledd-1">Søkeren skal i stille rom med ryggen vendt mot den undersøkende lege oppfatte vanlig tale på 2 m avstand.</article></section><section class="section" data-name="kap9" id="kapittel-9" data-lovdata-URL="SF/forskrift/2001-08-23-1068/KAPITTEL_9"><h2>9. Dispensasjon</h2><article class="legalP" id="kapittel-9-ledd-1">Luftfartstilsynet kan, når særlige grunner tilsier det, dispensere fra bestemmelsene i denne forskrift.</article><article class="legalP" id="kapittel-9-ledd-2">Når dispensasjon gis, kan Luftfartstilsynet fastsette de nødvendige operative begrensninger i sertifikatets rettigheter.</article></section><section class="section" data-name="kap10" id="kapittel-10" data-lovdata-URL="SF/forskrift/2001-08-23-1068/KAPITTEL_10"><h2>10. Klage</h2><article class="legalP" id="kapittel-10-ledd-1">Enkeltvedtak om legeattester som er fattet med hjemmel i denne forskrift, kan påklages til Nasjonalt klageorgan for helsetjenesten etter reglene i <a href="lov/1967-02-10">forvaltningsloven</a>.</article><article class="legalP" id="kapittel-10-ledd-2">Andre enkeltvedtak truffet av Luftfartstilsynet med hjemmel i denne forskrift kan påklages til Samferdselsdepartementet.</article><article class="legalP" id="kapittel-10-ledd-3">Klage sendes via Luftfartstilsynet, iht. forvaltningsloven.</article><article class="changesToParent">Endret ved <a href="forskrift/2002-08-15-934">forskrifter 15 aug 2002 nr. 934</a>, <a href="forskrift/2013-01-17-61">17 jan 2013 nr. 61</a>, <a href="forskrift/2022-01-26-122">26 jan 2022 nr. 122</a>.</article></section><section class="section" data-name="kap11" id="kapittel-11" data-lovdata-URL="SF/forskrift/2001-08-23-1068/KAPITTEL_11"><h2>11. Straff</h2><article class="legalP" id="kapittel-11-ledd-1">Ved overtredelse av denne forskrift kommer bestemmelser om straff etter luftfartslovens kapittel 14 til anvendelse.</article></section><section class="section" data-name="kap12" id="kapittel-12" data-lovdata-URL="SF/forskrift/2001-08-23-1068/KAPITTEL_12"><h2>12. Ikrafttredelse</h2><article class="legalP" id="kapittel-12-ledd-1">Denne forskrift trer i kraft straks.</article><article class="legalP" id="kapittel-12-ledd-2">Fra samme tidspunkt oppheves <a href="forskrift/2000-01-23-104">forskrift av 23. januar 2000 nr. 104</a> om medisinske krav for seilflygere, førere av friballong, flytelefonister og kabinbesetningsmedlemmer (BSL C 1-3) og <a href="forskrift/2000-12-20-1631">forskrift av 20. desember 2000 nr. 1631</a> om endring i forskrift om medisinske krav for seilflygere, førere av friballong, flytelefonister og kabinbesetningsmedlemmer (BSL C 1-3).</article></section></main></body></html>