<!DOCTYPE html><html lang="nb"><head><title>Forskrift til havbunnsmineralloven (havbunnsmineralforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2025-08-29-1740</dd><dt class="dokid">DokumentID</dt><dd class="dokid">SF/forskrift/2025-08-29-1740</dd><dt class="ministry">Departement</dt><dd class="ministry"><ul><li>Energidepartementet</li></ul></dd><dt class="subunit">Etat</dt><dd class="subunit"><ul><li>Olje- og gassavdelingen</li></ul></dd><dt class="dateInForce">I kraft fra</dt><dd class="dateInForce">2025-09-01</dd><dt class="basedOn">Hjemmel</dt><dd class="basedOn"><ul><li><a href="lov/2019-03-22-7/§1-3">lov/2019-03-22-7/§1-3</a></li><li><a href="lov/2019-03-22-7/§3-1">lov/2019-03-22-7/§3-1</a></li><li><a href="lov/2019-03-22-7/§3-3">lov/2019-03-22-7/§3-3</a></li><li><a href="lov/2019-03-22-7/§4-1">lov/2019-03-22-7/§4-1</a></li><li><a href="lov/2019-03-22-7/§4-2">lov/2019-03-22-7/§4-2</a></li><li><a href="lov/2019-03-22-7/§4-6">lov/2019-03-22-7/§4-6</a></li><li><a href="lov/2019-03-22-7/§4-14">lov/2019-03-22-7/§4-14</a></li><li><a href="lov/2019-03-22-7/§9-2">lov/2019-03-22-7/§9-2</a></li><li><a href="lov/2019-03-22-7/§9-11">lov/2019-03-22-7/§9-11</a></li><li><a href="lov/2019-03-22-7/§9-12">lov/2019-03-22-7/§9-12</a></li><li><a href="lov/1967-02-10/§13c">lov/1967-02-10/§13c</a></li></ul></dd><dt class="dateOfPublication">Kunngjort</dt><dd class="dateOfPublication">2025-08-29 13:30</dd><dt class="a11yStatus">Tilgjengelighetsstatus</dt><dd class="a11yStatus">Mangler vurdering.</dd><dt class="titleShort">Korttittel</dt><dd class="titleShort">Havbunnsmineralforskriften</dd><dt class="title">Tittel</dt><dd class="title">Forskrift til havbunnsmineralloven (havbunnsmineralforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 29. august 2025 med hjemmel i <a href="lov/2019-03-22-7/§1-3/ledd/6">lov 22. mars 2019 nr. 7 om mineralvirksomhet på kontinentalsokkelen (havbunnsmineralloven) § 1-3 sjette ledd</a>, <a href="lov/2019-03-22-7/§3-1/ledd/3">§ 3-1 tredje</a>, <a href="lov/2019-03-22-7/§3-1/ledd/6">sjette</a> og <a href="lov/2019-03-22-7/§3-1/ledd/7">syvende ledd</a>, <a href="lov/2019-03-22-7/§3-3/ledd/2">§ 3-3 andre</a> og <a href="lov/2019-03-22-7/§3-3/ledd/3">tredje ledd</a>, <a href="lov/2019-03-22-7/§4-1/ledd/5">§ 4-1 femte ledd</a>, <a href="lov/2019-03-22-7/§4-2/ledd/2">§ 4-2 andre</a> og <a href="lov/2019-03-22-7/§4-2/ledd/3">tredje ledd</a>, <a href="lov/2019-03-22-7/§4-6/ledd/3">§ 4-6 tredje ledd</a>, <a href="lov/2019-03-22-7/§4-14/ledd/3">§ 4-14 tredje ledd</a>, <a href="lov/2019-03-22-7/§9-2/ledd/3">§ 9-2 tredje ledd</a>, <a href="lov/2019-03-22-7/§9-11/ledd/2">§ 9-11 andre</a> og <a href="lov/2019-03-22-7/§9-11/ledd/4">fjerde ledd</a> og <a href="lov/2019-03-22-7/§9-12/ledd/1">§ 9-12 første</a> og <a href="lov/2019-03-22-7/§9-12/ledd/2">andre ledd</a>, og <a href="lov/1967-02-10/§13c/ledd/3">lov 10. februar 1967 om behandlingsmåten i forvaltningssaker (forvaltningsloven) § 13c tredje ledd</a>. Fremmet av Energidepartementet.</dd><dt class="refid">RefID</dt><dd class="refid">forskrift/2025-08-29-1740</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift til havbunnsmineralloven (havbunnsmineralforskriften)</a><ul class="tocSubUl"><li><a href="#kapittel-1" data-child-interval="§§ 1 – 2">Kapittel 1. Innledende bestemmelser</a><ul class="tocSubUl"><li><a href="#kapittel-1-paragraf-1">§ 1. Virkeområde</a></li><li><a href="#kapittel-1-paragraf-2">§ 2. Definisjoner</a></li></ul></li><li><a href="#kapittel-2" data-child-interval="§§ 3 – 5">Kapittel 2. Undersøkelsestillatelse</a><ul class="tocSubUl"><li><a href="#kapittel-2-paragraf-1">§ 3. Søknad om undersøkelsestillatelse</a></li><li><a href="#kapittel-2-paragraf-2">§ 4. Betaling for undersøkelsestillatelsen</a></li><li><a href="#kapittel-2-paragraf-3">§ 5. Meddelelse av opplysninger i forbindelse med undersøkelser mv.</a></li></ul></li><li><a href="#kapittel-3" data-child-interval="§§ 6 – 9">Kapittel 3. Utvinningstillatelse m.v.</a><ul class="tocSubUl"><li><a href="#kapittel-3-paragraf-1">§ 6. Søknad om utvinningstillatelse</a></li><li><a href="#kapittel-3-paragraf-2">§ 7. Behandlingsgebyr</a></li><li><a href="#kapittel-3-paragraf-3">§ 8. Kriterier for tildeling av utvinningstillatelser og utøvelse av virksomhet</a></li><li><a href="#kapittel-3-paragraf-4">§ 9. Form og størrelse på områder</a></li></ul></li><li><a href="#kapittel-4" data-child-interval="§§ 10 – 12">Kapittel 4. Innsamling, opplysninger, dokumentasjon og taushetsplikt</a><ul class="tocSubUl"><li><a href="#kapittel-4-paragraf-1">§ 10. Innsamling, innsendelse og rapportering av data, materiale og opplysninger</a></li><li><a href="#kapittel-4-paragraf-2">§ 11. Oppbevaringsplikt</a></li><li><a href="#kapittel-4-paragraf-3">§ 12. Taushetsplikt</a></li></ul></li><li><a href="#kapittel-5" data-child-interval="§§ 13 – 20">Kapittel 5. Alminnelige bestemmelser</a><ul class="tocSubUl"><li><a href="#kapittel-5-paragraf-1">§ 13. Endringer og tilbakekall av tillatelse mv.</a></li><li><a href="#kapittel-5-paragraf-2">§ 14. Beskyttelse av aktive hydrotermale strukturer mv.</a></li><li><a href="#kapittel-5-paragraf-3">§ 15. Forsikring</a></li><li><a href="#kapittel-5-paragraf-4">§ 16. Navnsetting, betegnelse og klassifisering mv.</a></li><li><a href="#kapittel-5-paragraf-5">§ 17. Offentlig tilgjengelige opplysninger</a></li><li><a href="#kapittel-5-paragraf-6">§ 18. Overdragelse av tillatelse</a></li><li><a href="#kapittel-5-paragraf-7">§ 19. Observatør</a></li><li><a href="#kapittel-5-paragraf-8">§ 20. Delegasjon og dispensasjon</a></li></ul></li><li><a href="#kapittel-6" data-child-interval="§ 21">Kapittel 6. Ikraftsetting</a><ul class="tocSubUl"><li><a href="#kapittel-6-paragraf-1">§ 21. Ikraftsetting</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/2025-08-29-1740" id="dokument"><h1>Forskrift til havbunnsmineralloven (havbunnsmineralforskriften)</h1><section class="section" data-name="kap1" id="kapittel-1" data-lovdata-URL="SF/forskrift/2025-08-29-1740/KAPITTEL_1"><h2>Kapittel 1. Innledende bestemmelser</h2><article class="legalArticle" data-lovdata-URL="SF/forskrift/2025-08-29-1740/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-1-ledd-1">Denne forskrift får anvendelse på virksomhet som omfattes av <a href="lov/2019-03-22-7">havbunnsmineralloven</a>, jf. <a href="lov/2019-03-22-7/§1-2">havbunnsmineralloven § 1-2</a>, jf. <a href="lov/2019-03-22-7/§1-3">§ 1-3</a>.</article><article class="legalP" id="kapittel-1-paragraf-1-ledd-2"><a href="lov/2019-03-22-7">Havbunnsmineralloven</a> og denne forskriften gjelder ikke for utvinning av mineralforekomster fra innslagspunkt på land, eller undersøkelse av mineralforekomster med formål om å utvinne mineralforekomster fra innslagspunkt på land, og forekomsten befinner seg både innenfor og utenfor grensen for privat eiendomsrett i sjø.</article><article class="legalP" id="kapittel-1-paragraf-1-ledd-3">Denne forskriften gjelder ikke for undersøkelse og utvinning av forekomster av skjellsand, sand og grus i kystnære områder, jf. <a href="lov/2019-03-22-7/kap10">havbunnsmineralloven kapittel 10</a> og <a href="forskrift/2023-12-20-2167">forskrift 20. desember 2023 nr. 2167</a>.</article></article><article class="legalArticle" data-lovdata-URL="SF/forskrift/2025-08-29-1740/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-2-ledd-1"><a href="lov/2019-03-22-7">Havbunnsminerallovens</a> definisjoner gjelder for forskriften.</article></article></section><section class="section" data-name="kap2" id="kapittel-2" data-lovdata-URL="SF/forskrift/2025-08-29-1740/KAPITTEL_2"><h2>Kapittel 2. Undersøkelsestillatelse</h2><article class="legalArticle" data-lovdata-URL="SF/forskrift/2025-08-29-1740/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Søknad om undersøkelsestillatelse</span></h3><article class="legalP" id="kapittel-2-paragraf-1-ledd-1">Søknad om undersøkelsestillatelse etter <a href="lov/2019-03-22-7/§3-1">havbunnsmineralloven § 3-1</a> sendes departementet med kopi til Sokkeldirektoratet, og skal inneholde opplysninger som nevnt i <a href="lov/2019-03-22-7/§3-1/ledd/2">havbunnsmineralloven § 3-1 andre ledd</a> samt opplysninger om:<ol class="defaultList" type="a"><li data-name="a." value="1"><article class="listArticle" id="kapittel-2-paragraf-1-ledd-1-punkt-1"><article class="legalP" id="kapittel-2-paragraf-1-ledd-1-punkt-1-ledd-1">søkers navn, adresse og nasjonalitet. Dersom søknaden omfatter flere søkere, skal samtlige navn, adresser og nasjonaliteter oppgis</article></article></li><li data-name="b." value="2"><article class="listArticle" id="kapittel-2-paragraf-1-ledd-1-punkt-2"><article class="legalP" id="kapittel-2-paragraf-1-ledd-1-punkt-2-ledd-1">hvem i Norge som skal være representant overfor myndighetene</article></article></li><li data-name="c." value="3"><article class="listArticle" id="kapittel-2-paragraf-1-ledd-1-punkt-3"><article class="legalP" id="kapittel-2-paragraf-1-ledd-1-punkt-3-ledd-1">en beskrivelse av selskapets organisasjon, styre og eierskap/eierforhold</article></article></li><li data-name="d." value="4"><article class="listArticle" id="kapittel-2-paragraf-1-ledd-1-punkt-4"><article class="legalP" id="kapittel-2-paragraf-1-ledd-1-punkt-4-ledd-1">en beskrivelse av kjente miljøforhold i området søknaden omfatter og av vesentlige, relevante kunnskapsmangler</article></article></li><li data-name="e." value="5"><article class="listArticle" id="kapittel-2-paragraf-1-ledd-1-punkt-5"><article class="legalP" id="kapittel-2-paragraf-1-ledd-1-punkt-5-ledd-1">en vurdering av eventuell miljøpåvirkning av planlagte undersøkelser og mulig avbøtende tiltak</article></article></li></ol></article><article class="legalP" id="kapittel-2-paragraf-1-ledd-2">Departementet kan kreve tilleggsopplysninger.</article><article class="legalP" id="kapittel-2-paragraf-1-ledd-3">Kvittering for innbetalt gebyr, jf. <a href="forskrift/2025-08-29-1740/§4">§ 4</a>, skal vedlegges søknaden.</article><article class="legalP" id="kapittel-2-paragraf-1-ledd-4">Søknad om undersøkelsestillatelse med vedlegg skal være skrevet på norsk eller engelsk.</article></article><article class="legalArticle" data-lovdata-URL="SF/forskrift/2025-08-29-1740/§4" data-name="§4" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Betaling for undersøkelsestillatelsen</span></h3><article class="legalP" id="kapittel-2-paragraf-2-ledd-1">For undersøkelsestillatelsen skal det forskuddsvis betales et gebyr til staten ved Sokkeldirektoratet på kr 33&#xa0;000 pr. kalenderår.</article><article class="legalP" id="kapittel-2-paragraf-2-ledd-2">Departementet kan endre gebyr i denne bestemmelsen i samsvar med endringer i pengeverdien.</article></article><article class="legalArticle" data-lovdata-URL="SF/forskrift/2025-08-29-1740/§5" data-name="§5" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Meddelelse av opplysninger i forbindelse med undersøkelser mv.</span></h3><article class="legalP" id="kapittel-2-paragraf-3-ledd-1">Sokkeldirektoratet fastsetter nærmere bestemmelser om innsending av opplysninger i forbindelse med undersøkelser, jf. <a href="lov/2019-03-22-7/§3-3">havbunnsmineralloven § 3-3</a>, blant annet om unntak fra fristen i <a href="lov/2019-03-22-7/§3-3/ledd/1">havbunnsmineralloven § 3-3 første ledd</a>.</article><article class="legalP" id="kapittel-2-paragraf-3-ledd-2">Fartøy som foretar geofysisk undersøkelse skal ha fiskerikyndig person om bord når det er nødvendig av hensyn til fiskerivirksomheten i området. I tvilstilfeller har Sokkeldirektoratet i samråd med Fiskeridirektoratet avgjørende myndighet. Sokkeldirektoratet fastsetter nærmere bestemmelser om fiskerikyndig person.</article><article class="legalP" id="kapittel-2-paragraf-3-ledd-3">Sokkeldirektoratet skal sørge for at det finnes en nettside med oppdatert informasjon om geofysiske undersøkelser.</article><article class="legalP" id="kapittel-2-paragraf-3-ledd-4">Etter at den enkelte aktiviteten i medhold av en undersøkelsestillatelse er fullført, skal rettighetshaver sende data, registreringer og resultater fra aktiviteten til Sokkeldirektoratet, jf. <a href="forskrift/2025-08-29-1740/§10/ledd/2">§ 10 andre ledd</a>. Rettighetshaver skal videre opplyse om resultatene mv. fra undersøkelsen skal være omsettelige.</article><article class="legalP" id="kapittel-2-paragraf-3-ledd-5">Fartøy som utfører undersøkelser skal ha om bord og bruke utstyr som overvåker og rapporterer fartøyets posisjon og bevegelser så lenge undersøkelsesaktiviteten pågår. Sokkeldirektoratet fastsetter nærmere bestemmelser om sporingsutstyr, herunder tilgang til data.</article><article class="legalP" id="kapittel-2-paragraf-3-ledd-6"><a href="lov/2019-03-22-7/§3-3/ledd/1">Havbunnsmineralloven § 3-3 første ledd</a> og denne paragrafen gjelder tilsvarende for undersøkelser som foretas etter en utvinningstillatelse.</article></article></section><section class="section" data-name="kap3" id="kapittel-3" data-lovdata-URL="SF/forskrift/2025-08-29-1740/KAPITTEL_3"><h2>Kapittel 3. Utvinningstillatelse m.v.</h2><article class="legalArticle" data-lovdata-URL="SF/forskrift/2025-08-29-1740/§6" data-name="§6" id="kapittel-3-paragraf-1"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Søknad om utvinningstillatelse</span></h3><article class="legalP" id="kapittel-3-paragraf-1-ledd-1">Søknad om utvinningstillatelse etter <a href="lov/2019-03-22-7/§4-2">havbunnsmineralloven § 4-2</a> sendes departementet med kopi til Sokkeldirektoratet. Søknaden skal inneholde opplysninger som nevnt i <a href="lov/2019-03-22-7/§4-2/ledd/1">havbunnsmineralloven § 4-2 første ledd</a> og <a href="lov/2019-03-22-7/§4-3/ledd/1">§ 4-3 første ledd</a>, samt opplysninger om:<ol class="defaultList" type="a"><li data-name="a." value="1"><article class="listArticle" id="kapittel-3-paragraf-1-ledd-1-punkt-1"><article class="legalP" id="kapittel-3-paragraf-1-ledd-1-punkt-1-ledd-1">søkerens navn og adresse</article></article></li><li data-name="b." value="2"><article class="listArticle" id="kapittel-3-paragraf-1-ledd-1-punkt-2"><article class="legalP" id="kapittel-3-paragraf-1-ledd-1-punkt-2-ledd-1">angivelse av søkerens prioritering av områdene, såfremt det søkes om tillatelse for flere områder</article></article></li><li data-name="c." value="3"><article class="listArticle" id="kapittel-3-paragraf-1-ledd-1-punkt-3"><article class="legalP" id="kapittel-3-paragraf-1-ledd-1-punkt-3-ledd-1">en geologisk evaluering av det eller de områder det søkes om utvinningstillatelse for, og hvordan en effektiv mineralvirksomhet planlegges her</article></article></li><li data-name="d." value="4"><article class="listArticle" id="kapittel-3-paragraf-1-ledd-1-punkt-4"><article class="legalP" id="kapittel-3-paragraf-1-ledd-1-punkt-4-ledd-1">en beskrivelse av kjente miljøforhold i området søknaden omfatter og av vesentlige, relevante kunnskapsmangler</article></article></li><li data-name="e." value="5"><article class="listArticle" id="kapittel-3-paragraf-1-ledd-1-punkt-5"><article class="legalP" id="kapittel-3-paragraf-1-ledd-1-punkt-5-ledd-1">en vurdering av miljøpåvirkningen av den foreslåtte letevirksomheten og mulig avbøtende tiltak</article></article></li><li data-name="f." value="6"><article class="listArticle" id="kapittel-3-paragraf-1-ledd-1-punkt-6"><article class="legalP" id="kapittel-3-paragraf-1-ledd-1-punkt-6-ledd-1">en beskrivelse av selskapets organisasjon, styre og eierskap/eierforhold</article></article></li><li data-name="g." value="7"><article class="listArticle" id="kapittel-3-paragraf-1-ledd-1-punkt-7"><article class="legalP" id="kapittel-3-paragraf-1-ledd-1-punkt-7-ledd-1">en økonomisk evaluering av det eller de områder det søkes om utvinningstillatelse for</article></article></li><li data-name="h." value="8"><article class="listArticle" id="kapittel-3-paragraf-1-ledd-1-punkt-8"><article class="legalP" id="kapittel-3-paragraf-1-ledd-1-punkt-8-ledd-1">beskrivelse av søkers organisasjon og kompetanse knyttet til det eller de områder det søkes om utvinningstillatelse for</article></article></li><li data-name="i." value="9"><article class="listArticle" id="kapittel-3-paragraf-1-ledd-1-punkt-9"><article class="legalP" id="kapittel-3-paragraf-1-ledd-1-punkt-9-ledd-1">kvittering for innbetalt behandlingsgebyr</article></article></li></ol></article><article class="legalP" id="kapittel-3-paragraf-1-ledd-2">Departementet kan fravike kravet til innhold i søknaden etter første ledd, herunder kreve ytterligere opplysninger.</article><article class="legalP" id="kapittel-3-paragraf-1-ledd-3">Søknad om utvinningstillatelse skal være skrevet på norsk eller engelsk.</article></article><article class="legalArticle" data-lovdata-URL="SF/forskrift/2025-08-29-1740/§7" data-name="§7" id="kapittel-3-paragraf-2"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Behandlingsgebyr</span></h3><article class="legalP" id="kapittel-3-paragraf-2-ledd-1">For behandlingen av hver søknad om utvinningstillatelse skal det betales et gebyr på kr 250&#xa0;000 som innbetales til staten ved Sokkeldirektoratet.</article><article class="legalP" id="kapittel-3-paragraf-2-ledd-2">Dersom gebyr ikke er innbetalt, anses ikke søknaden for innkommet.</article><article class="legalP" id="kapittel-3-paragraf-2-ledd-3">Departementet kan endre gebyr i denne bestemmelsen i samsvar med endringer i pengeverdien.</article></article><article class="legalArticle" data-lovdata-URL="SF/forskrift/2025-08-29-1740/§8" data-name="§8" id="kapittel-3-paragraf-3"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Kriterier for tildeling av utvinningstillatelser og utøvelse av virksomhet</span></h3><article class="legalP" id="kapittel-3-paragraf-3-ledd-1">Utvinningstillatelse tildeles på grunnlag av saklige og objektive kriterier, herunder søkerens geologiske og tekniske kompetanse, finansielle kapasitet og forslag til arbeidsprogram for området som søknaden gjelder, samt andre kriterier som fremgår av utlysningen, slik at den best mulige ressursforvaltning fremmes. Søker må ha tilgang til og planer for bruk av nødvendig miljøkompetanse.</article><article class="legalP" id="kapittel-3-paragraf-3-ledd-2">Departementet kan nekte adgang til og utøvelse av havbunnsmineralvirksomhet dersom hensynet til nasjonal sikkerhet tilsier det.</article></article><article class="legalArticle" data-lovdata-URL="SF/forskrift/2025-08-29-1740/§9" data-name="§9" id="kapittel-3-paragraf-4"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Form og størrelse på områder</span></h3><article class="legalP" id="kapittel-3-paragraf-4-ledd-1">De områder som rettighetshaver tilbakeleverer etter <a href="lov/2019-03-22-7/§4-6">havbunnsmineralloven § 4-6</a>, skal være sammenhengende og avgrenset av meridianer og breddeparalleller uttrykt i hele gradminutter. Tilsvarende gjelder for de områder rettighetshaver beholder.</article><article class="legalP" id="kapittel-3-paragraf-4-ledd-2">Sokkeldirektoratet skal godkjenne form og størrelse på områdene og kan gi fritak fra kravet om at områdene skal være sammenhengende. Når særlige grunner tilsier det kan Sokkeldirektoratet fravike kravet til avgrensning i hele gradminutter.</article></article></section><section class="section" data-name="kap4" id="kapittel-4" data-lovdata-URL="SF/forskrift/2025-08-29-1740/KAPITTEL_4"><h2>Kapittel 4. Innsamling, opplysninger, dokumentasjon og taushetsplikt</h2><article class="legalArticle" data-lovdata-URL="SF/forskrift/2025-08-29-1740/§10" data-name="§10" id="kapittel-4-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Innsamling, innsendelse og rapportering av data, materiale og opplysninger</span></h3><article class="legalP" id="kapittel-4-paragraf-1-ledd-1">Sokkeldirektoratet fastsetter nærmere krav til gjennomføring av datainnsamling, herunder krav til metoder og utstyr for innsamling av data og prøver. Sokkeldirektoratet kan fastsette krav til boring og innsendelse av boreprogram.</article><article class="legalP" id="kapittel-4-paragraf-1-ledd-2">Sokkeldirektoratet fastsetter krav til innsamling, rapportering og innsendelse av data, materiale og opplysninger. Dette omfatter også biologisk materiale. Krav som gjelder miljørelaterte data, materiale og opplysninger skal avklares med Miljødirektoratet før fastsettelse. Data, materiale og opplysninger som er relevante for andre myndigheter enn Sokkeldirektoratet skal gjøres tilgjengelig for disse uten unødig opphold og på et egnet format med mindre taushetsplikt er til hinder for dette, jf. <a href="forskrift/2025-08-29-1740/§12">§ 12</a>.</article><article class="legalP" id="kapittel-4-paragraf-1-ledd-3">Ved prøvetaking skal det filmes før, under og etter prøvetaking. Sokkeldirektoratet kan ved enkeltvedtak eller forskrift fastsette nærmere bestemmelser om dette, blant annet om unntak fra kravet.</article></article><article class="legalArticle" data-lovdata-URL="SF/forskrift/2025-08-29-1740/§11" data-name="§11" id="kapittel-4-paragraf-2"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Oppbevaringsplikt</span></h3><article class="legalP" id="kapittel-4-paragraf-2-ledd-1">Rettighetshaver skal oppbevare materiale og opplysninger som kan ha betydning for forvaltningen eller som gir nødvendig informasjon om mineralvirksomheten, herunder informasjon om miljø.</article><article class="legalP" id="kapittel-4-paragraf-2-ledd-2">Dersom rettighetshaver ønsker å tilintetgjøre materiale eller opplysninger som skal oppbevares etter første ledd, skal Sokkeldirektoratet ha tilsendt en oversikt over materiale og opplysninger før tilintetgjøring. Sokkeldirektoratet kan innen rimelig tid etter at oversikten er mottatt, pålegge vederlagsfri overlevering til Sokkeldirektoratet, eller videre oppbevaring. Ved overlevering skal tilstrekkelig dokumentasjon over materiale og opplysninger inkluderes.</article><article class="legalP" id="kapittel-4-paragraf-2-ledd-3">For så vidt gjelder miljørelatert materiale og opplysninger skal Sokkeldirektoratet avklare med Miljødirektoratet om rettighetshaver skal pålegges vederlagsfri overlevering eller videre oppbevaring etter andre ledd.</article></article><article class="legalArticle" data-lovdata-URL="SF/forskrift/2025-08-29-1740/§12" data-name="§12" id="kapittel-4-paragraf-3"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Taushetsplikt</span></h3><article class="legalP" id="kapittel-4-paragraf-3-ledd-1">Opplysninger av enhver art som meddeles myndighetene i forbindelse med søknad om utvinningstillatelse, skal være underlagt taushetsplikt inntil utvinningstillatelsene til de aktuelle områder er tildelt. Deretter skal opplysningene være underlagt taushetsplikt i den utstrekning dette følger av <a href="lov/1967-02-10">forvaltningsloven</a> i et tidsrom av 20 år, jf. <a href="lov/1967-02-10/§13c/ledd/3">forvaltningsloven § 13c tredje ledd</a>.</article><article class="legalP" id="kapittel-4-paragraf-3-ledd-2">Enhver som utfører tjeneste eller arbeid for et forvaltningsorgan, plikter å hindre at uvedkommende får adgang til eller kjennskap til det han i forbindelse med tjenesten eller arbeidet får vite om geologiske forhold i rapporter eller annet materiale som sendes offentlige myndigheter. For data som er underlagt taushetsplikt etter første punktum, skal taushetsplikten ha følgende varighet regnet fra det tidspunkt dataene ble tilgjengelig for eier av dataene:<ol class="defaultList" type="a"><li data-name="a." value="1"><article class="listArticle" id="kapittel-4-paragraf-3-ledd-2-punkt-1"><article class="legalP" id="kapittel-4-paragraf-3-ledd-2-punkt-1-ledd-1">10 år for tolkede data</article></article></li><li data-name="b." value="2"><article class="listArticle" id="kapittel-4-paragraf-3-ledd-2-punkt-2"><article class="legalP" id="kapittel-4-paragraf-3-ledd-2-punkt-2-ledd-1">10 år for data som har vært omsettelige fra det tidspunkt de ble tilgjengelig for eieren</article></article></li><li data-name="c." value="3"><article class="listArticle" id="kapittel-4-paragraf-3-ledd-2-punkt-3"><article class="legalP" id="kapittel-4-paragraf-3-ledd-2-punkt-3-ledd-1">2 år for øvrige data</article></article></li></ol></article><article class="legalP" id="kapittel-4-paragraf-3-ledd-3">Batymetridata med oppløsning på 20 meter eller mer er ikke underlagt taushetsplikt.</article><article class="legalP" id="kapittel-4-paragraf-3-ledd-4">For data som nevnt i andre ledd som dekker område omfattet av en utvinningstillatelse og eies av rettighetshaver i denne, faller taushetsplikten bort fra det tidspunkt tillatelsen oppgis, bortfaller, utløper eller området hvor dataene stammer fra tilbakeleveres.</article><article class="legalP" id="kapittel-4-paragraf-3-ledd-5">Opplysninger om hvorvidt data skal være omsettelige meddeles Sokkeldirektoratet etter <a href="forskrift/2025-08-29-1740/§5/ledd/4">§ 5 fjerde ledd</a>. Sokkeldirektoratet kan fastsette hva som anses som omsettelige data. Sokkeldirektoratet kan etter søknad forlenge og forkorte taushetsplikten for data som angitt i andre og sjette ledd.</article><article class="legalP" id="kapittel-4-paragraf-3-ledd-6">For øvrig kommer bestemmelsene om taushetsplikt i <a href="lov/1967-02-10/§13">forvaltningsloven § 13</a> til <a href="lov/1967-02-10/§13f">§ 13f</a> til anvendelse for forvaltningsorganer som mottar eller behandler opplysninger eller materiale om havbunnsmineralvirksomhet, dog slik at taushetsplikt bortfaller etter 20 år, jf. <a href="lov/1967-02-10/§13c/ledd/3">forvaltningsloven § 13c tredje ledd</a>.</article><article class="legalP" id="kapittel-4-paragraf-3-ledd-7">Bestemmelsene i denne paragraf skal ikke være til hinder for at departementet gir generelle uttalelser om virksomheten og om mulighetene for å finne mineralforekomster, og heller ikke for utveksling av informasjon som forutsatt i <a href="lov/1994-06-03-15">lov 3. juni 1994 nr. 15 om Enhetsregisteret</a> og <a href="lov/1997-06-06-35">lov 6. juni 1997 nr. 35 om Oppgaveregisteret</a>.</article><article class="legalP" id="kapittel-4-paragraf-3-ledd-8">Bestemmelsen i denne paragraf skal heller ikke være til hinder for utveksling av informasjon med Havindustritilsynet, Miljødirektoratet eller andre myndigheter som departementet utpeker.</article></article></section><section class="section" data-name="kap5" id="kapittel-5" data-lovdata-URL="SF/forskrift/2025-08-29-1740/KAPITTEL_5"><h2>Kapittel 5. Alminnelige bestemmelser</h2><article class="legalArticle" data-lovdata-URL="SF/forskrift/2025-08-29-1740/§13" data-name="§13" id="kapittel-5-paragraf-1"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Endringer og tilbakekall av tillatelse mv.</span></h3><article class="legalP" id="kapittel-5-paragraf-1-ledd-1">Departementet kan dersom det er en ikke ubetydelig risiko for at nasjonal sikkerhet vil bli truet, endre eller tilbakekalle en tillatelse. Det samme gjelder dersom opplysninger gitt i forbindelse med søknad om undersøkelsestillatelse eller utvinningstillatelse senere endres eller senere viser seg å være uriktige eller ufullstendige.</article></article><article class="legalArticle" data-lovdata-URL="SF/forskrift/2025-08-29-1740/§14" data-name="§14" id="kapittel-5-paragraf-2"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Beskyttelse av aktive hydrotermale strukturer mv.</span></h3><article class="legalP" id="kapittel-5-paragraf-2-ledd-1">Rettighetshaver skal ved undersøkelser ta tilbørlig hensyn til aktive hydrotermale strukturer og naturmangfoldet knyttet til disse, samt større konsentrasjoner av svamper og koraller. Sokkeldirektoratet kan ved enkeltvedtak eller forskrift fastsette nærmere bestemmelser om undersøkelser på og i nærheten av aktive hydrotermale strukturer og større konsentrasjoner av svamper og koraller, herunder bestemmelser om prøvetaking.</article><article class="legalP" id="kapittel-5-paragraf-2-ledd-2">Dersom det identifiseres aktive hydrotermale strukturer eller større konsentrasjoner av svamper og koraller i forbindelse med undersøkelser, skal dette rapporteres til Sokkeldirektoratet. Sokkeldirektoratet kan fastsette nærmere bestemmelser om slik rapportering.</article></article><article class="legalArticle" data-lovdata-URL="SF/forskrift/2025-08-29-1740/§15" data-name="§15" id="kapittel-5-paragraf-3"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Forsikring</span></h3><article class="legalP" id="kapittel-5-paragraf-3-ledd-1">Forsikring av den virksomhet rettighetshaver driver etter loven skal i det minste omfatte:<ol class="defaultList" type="a"><li data-name="a." value="1"><article class="listArticle" id="kapittel-5-paragraf-3-ledd-1-punkt-1"><article class="legalP" id="kapittel-5-paragraf-3-ledd-1-punkt-1-ledd-1">skade på innretninger</article></article></li><li data-name="b." value="2"><article class="listArticle" id="kapittel-5-paragraf-3-ledd-1-punkt-2"><article class="legalP" id="kapittel-5-paragraf-3-ledd-1-punkt-2-ledd-1">forurensningsskade og annet ansvar overfor tredjemann</article></article></li><li data-name="c." value="3"><article class="listArticle" id="kapittel-5-paragraf-3-ledd-1-punkt-3"><article class="legalP" id="kapittel-5-paragraf-3-ledd-1-punkt-3-ledd-1">fjerning av vrak og opprydding som følge av uhell</article></article></li><li data-name="d." value="4"><article class="listArticle" id="kapittel-5-paragraf-3-ledd-1-punkt-4"><article class="legalP" id="kapittel-5-paragraf-3-ledd-1-punkt-4-ledd-1">forsikring av egne arbeidstakere som er engasjert i virksomheten</article></article></li></ol></article><article class="legalP" id="kapittel-5-paragraf-3-ledd-2">Rettighetshaver skal påse at entreprenører og underentreprenører engasjert i virksomheten forsikrer sine arbeidstakere i samme utstrekning som operatøren forsikrer sine arbeidstakere.</article><article class="legalP" id="kapittel-5-paragraf-3-ledd-3">Forsikring som nevnt under bokstav d) skal tegnes etter nærmere avtale med arbeidstakernes organisasjoner.</article><article class="legalP" id="kapittel-5-paragraf-3-ledd-4">Departementet kan gi rettighetshaver samtykke til å benytte annen form for sikkerhetsstillelse.</article><article class="legalP" id="kapittel-5-paragraf-3-ledd-5">Rettighetshaver skal ved utgangen av hvert kalenderår underrette Sokkeldirektoratet med kopi til departementet om gjeldende forsikringsavtaler med angivelse av hovedvilkår. Departementet kan kreve at ytterligere forsikringer tegnes.</article></article><article class="legalArticle" data-lovdata-URL="SF/forskrift/2025-08-29-1740/§16" data-name="§16" id="kapittel-5-paragraf-4"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Navnsetting, betegnelse og klassifisering mv.</span></h3><article class="legalP" id="kapittel-5-paragraf-4-ledd-1">Sokkeldirektoratet kan fastsette betegnelse på undersøkelser, forekomster og borehull.</article><article class="legalP" id="kapittel-5-paragraf-4-ledd-2">Sokkeldirektoratet kan gi nærmere bestemmelser til utfylling av første ledd og fastsetter bestemmelser om klassifisering og registrering av undersøkelser, ressurser mv.</article></article><article class="legalArticle" data-lovdata-URL="SF/forskrift/2025-08-29-1740/§17" data-name="§17" id="kapittel-5-paragraf-5"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Offentlig tilgjengelige opplysninger</span></h3><article class="legalP" id="kapittel-5-paragraf-5-ledd-1">Rettighetshaver plikter, gjennom operatøren, i størst mulig utstrekning å gjøre offentlig tilgjengelig opplysninger om havbunnsmineralvirksomhet etterhvert som opplysningene blir tilgjengelig for rettighetshaveren.</article></article><article class="legalArticle" data-lovdata-URL="SF/forskrift/2025-08-29-1740/§18" data-name="§18" id="kapittel-5-paragraf-6"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Overdragelse av tillatelse</span></h3><article class="legalP" id="kapittel-5-paragraf-6-ledd-1">Ved søknad om samtykke til overdragelse av tillatelse etter loven <a href="lov/2019-03-22-7/§4-14/ledd/1">§ 4-14 første ledd</a>, kommer bestemmelsene i <a href="forskrift/2025-08-29-1740/§6">§ 6</a> og <a href="forskrift/2025-08-29-1740/§8">§ 8</a> til anvendelse så langt de passer.</article></article><article class="legalArticle" data-lovdata-URL="SF/forskrift/2025-08-29-1740/§19" data-name="§19" id="kapittel-5-paragraf-7"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Observatør</span></h3><article class="legalP" id="kapittel-5-paragraf-7-ledd-1">Dersom utvinningstillatelse er delt mellom flere rettighetshavere, skal representanter fra departementet og Sokkeldirektoratet kunne delta som observatører i samarbeidsorganer som opprettes i henhold til avtaler som nevnt i <a href="lov/2019-03-22-7/§4-13/ledd/3">havbunnsmineralloven § 4-13 tredje ledd</a>.</article></article><article class="legalArticle" data-lovdata-URL="SF/forskrift/2025-08-29-1740/§20" data-name="§20" id="kapittel-5-paragraf-8"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Delegasjon og dispensasjon</span></h3><article class="legalP" id="kapittel-5-paragraf-8-ledd-1">Departementet kan utferdige de forskrifter og gi de pålegg som måtte være nødvendige for gjennomføring av denne forskriften.</article><article class="legalP" id="kapittel-5-paragraf-8-ledd-2">Departementet kan selv ta avgjørelse eller delegere myndighet til andre uten hensyn til om myndighet etter denne forskriften er lagt til Sokkeldirektoratet.</article><article class="legalP" id="kapittel-5-paragraf-8-ledd-3">Myndighet i forbindelse med tilsynsvirksomhet kan i spesielle tilfeller delegeres til andre enn offentlige forvaltningsorganer.</article><article class="legalP" id="kapittel-5-paragraf-8-ledd-4">Departementet kan i særlige tilfeller dispensere fra bestemmelser fastsatt i eller gitt i medhold av denne forskriften.</article><article class="legalP" id="kapittel-5-paragraf-8-ledd-5">Når myndighet i denne forskriften er lagt til Sokkeldirektoratet, omfatter dette også myndighet etter første og fjerde ledd.</article></article></section><section class="section" data-name="kap6" id="kapittel-6" data-lovdata-URL="SF/forskrift/2025-08-29-1740/KAPITTEL_6"><h2>Kapittel 6. Ikraftsetting</h2><article class="legalArticle" data-lovdata-URL="SF/forskrift/2025-08-29-1740/§21" data-name="§21" id="kapittel-6-paragraf-1"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Ikraftsetting</span></h3><article class="legalP" id="kapittel-6-paragraf-1-ledd-1">Forskriften trer i kraft 1. september 2025.</article></article></section></main></body></html>