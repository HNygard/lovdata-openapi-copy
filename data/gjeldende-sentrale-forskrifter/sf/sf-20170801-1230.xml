<!DOCTYPE html><html lang="no"><head><title>Forskrift om fagskoleutdanning ved NKI</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2017-08-01-1230</dd><dt class="dokid">DokumentID</dt><dd class="dokid">SF/forskrift/2017-08-01-1230</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="subunit">Etat</dt><dd class="subunit"><ul><li>NKI</li></ul></dd><dt class="dateInForce">I kraft fra</dt><dd class="dateInForce">2017-08-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/2003-06-20-56/§4">lov/2003-06-20-56/§4</a></li><li><a href="lov/2003-06-20-56/§6">lov/2003-06-20-56/§6</a></li><li><a href="lov/2018-06-08-28/§44">lov/2018-06-08-28/§44</a></li></ul></dd><dt class="dateOfPublication">Kunngjort</dt><dd class="dateOfPublication">2017-08-04 14:15</dd><dt class="lastupdated">Rettet</dt><dd class="lastupdated">2017-08-18 (§ 2-1, § 2-2)</dd><dt class="titleShort">Korttittel</dt><dd class="titleShort">Forskrift om fagskoleutdanning ved NKI</dd><dt class="title">Tittel</dt><dd class="title">Forskrift om fagskoleutdanning ved NKI</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av styret ved NKI AS 1. august 2017 med hjemmel i <a href="lov/2003-06-20-56">lov 20. juni 2003 nr. 56</a> om fagskoleutdanning (fagskoleloven) <a href="lov/2003-06-20-56/§4">§ 4</a> annet ledd og <a href="lov/2003-06-20-56/§6">§ 6</a> femte ledd. <br /><strong>Rettelser:</strong> 18.08.2017 (§ 2-1, § 2-2).</dd><dt class="refid">RefID</dt><dd class="refid">forskrift/2017-08-01-1230</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om fagskoleutdanning ved NKI</a><ul class="tocSubUl"><li><a href="#kapittel-1" data-child-interval="§§ 1-1 – 1-6">1. Generelt</a><ul class="tocSubUl"><li><a href="#kapittel-1-paragraf-1">§ 1-1. Virkeområde</a></li><li><a href="#kapittel-1-paragraf-2">§ 1-2. Formål</a></li><li><a href="#kapittel-1-paragraf-3">§ 1-3. Studentenes undersøkelses- og meldeplikt</a></li><li><a href="#kapittel-1-paragraf-4">§ 1-4. Undervisning</a></li><li><a href="#kapittel-1-paragraf-5">§ 1-5. Økonomi og egenbetaling</a></li><li><a href="#kapittel-1-paragraf-6">§ 1-6. Delegering av myndighet</a></li></ul></li><li><a href="#kapittel-2" data-child-interval="§§ 2-1 – 2-10">2. Opptaksregler</a><ul class="tocSubUl"><li><a href="#kapittel-2-paragraf-1">§ 2-1. Generelle opptaksregler</a></li><li><a href="#kapittel-2-paragraf-2">§ 2-2. Opptakskrav på grunn av formelle kvalifikasjoner</a></li><li><a href="#kapittel-2-paragraf-3">§ 2-3. Opptakskrav realkompetanse</a></li><li><a href="#kapittel-2-paragraf-4">§ 2-4. Søkere med utenlandsk utdanning</a></li><li><a href="#kapittel-2-paragraf-5">§ 2-5. Vedtak om opptak</a></li><li><a href="#kapittel-2-paragraf-6">§ 2-6. Veiledning i utfylling av søknad</a></li><li><a href="#kapittel-2-paragraf-7">§ 2-7. Avslag på søknad</a></li><li><a href="#kapittel-2-paragraf-8">§ 2-8. Vurdering av skikkethet</a></li><li><a href="#kapittel-2-paragraf-9">§ 2-9. Politiattest</a></li><li><a href="#kapittel-2-paragraf-10">§ 2-10. Falske dokumenter</a></li></ul></li><li><a href="#kapittel-3" data-child-interval="§§ 3-1 – 3-5">3. Innpassing og fritak</a><ul class="tocSubUl"><li><a href="#kapittel-3-paragraf-1">§ 3-1. Generelt</a></li><li><a href="#kapittel-3-paragraf-2">§ 3-2. Innpassing</a></li><li><a href="#kapittel-3-paragraf-3">§ 3-3. Fritak</a></li><li><a href="#kapittel-3-paragraf-4">§ 3-4. Dokumentasjonskrav og søknadsfrist</a></li><li><a href="#kapittel-3-paragraf-5">§ 3-5. Klagerett</a></li></ul></li><li><a href="#kapittel-4" data-child-interval="§§ 4-1 – 4-3">4. Disiplinærsaker</a><ul class="tocSubUl"><li><a href="#kapittel-4-paragraf-1">§ 4-1. Skriftlig advarsel</a></li><li><a href="#kapittel-4-paragraf-2">§ 4-2. Bortvisning</a></li><li><a href="#kapittel-4-paragraf-3">§ 4-3. Utestengelse</a></li></ul></li><li><a href="#kapittel-5" data-child-interval="§§ 5-1 – 5-6">5. Klageadgang</a><ul class="tocSubUl"><li><a href="#kapittel-5-paragraf-1">§ 5-1. Hjemmel</a></li><li><a href="#kapittel-5-paragraf-2">§ 5-2. Klageinstans</a></li><li><a href="#kapittel-5-paragraf-3">§ 5-3. Klagerett</a></li><li><a href="#kapittel-5-paragraf-4">§ 5-4. Klagefrist</a></li><li><a href="#kapittel-5-paragraf-5">§ 5-5. Klagens form</a></li><li><a href="#kapittel-5-paragraf-6">§ 5-6. Klageprosess</a></li></ul></li><li><a href="#kapittel-6">6. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2017-08-01-1230" id="dokument"><h1>Forskrift om fagskoleutdanning ved NKI</h1><section class="section" data-name="kap1" id="kapittel-1" data-lovdata-URL="SF/forskrift/2017-08-01-1230/KAPITTEL_1"><h2>1. Generelt</h2><article class="legalArticle" data-lovdata-URL="SF/forskrift/2017-08-01-1230/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-1-ledd-1">Denne forskriften gjelder for alle søkere og studenter ved NKIs fagskoler.</article></article><article class="legalArticle" data-lovdata-URL="SF/forskrift/2017-08-01-1230/§1-2" data-name="§1-2" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">Formål</span></h3><article class="legalP" id="kapittel-1-paragraf-2-ledd-1">Forskriften fastsetter studentenes og skolens rettigheter og plikter knyttet til opptak og eksamen. Forskriften skal sikre en upartisk og rettferdig behandling av studentene. Forskriften er tilgjengelig, med lenke til Lovdata på NKIs hjemmeside.</article></article><article class="legalArticle" data-lovdata-URL="SF/forskrift/2017-08-01-1230/§1-3" data-name="§1-3" id="kapittel-1-paragraf-3"><h3 class="legalArticleHeader"><span class="legalArticleValue">§ 1-3</span>. <span class="legalArticleTitle">Studentenes undersøkelses- og meldeplikt</span></h3><ol class="defaultList" type="a"><li data-name="a." value="1"><article class="listArticle" id="kapittel-1-paragraf-3-punkt-1"><article class="legalP" id="kapittel-1-paragraf-3-punkt-1-ledd-1">Enhver søker/student/kandidat plikter å sette seg inn i den til enhver tid gjeldende forskrift for NKIs fagskoler og de spesifikke bestemmelsene som gjelder for det utdanningstilbudet søkeren søker til eller som studenten følger. Manglende kjennskap til NKIs forskrift er ikke å anse som gyldig grunn for regelbrudd.</article></article></li><li data-name="b." value="2"><article class="listArticle" id="kapittel-1-paragraf-3-punkt-2"><article class="legalP" id="kapittel-1-paragraf-3-punkt-2-ledd-1">Enhver student/kandidat plikter å sette seg inn i relevant studieplan og holde seg oppdatert på informasjon om blant annet utdanningen, undervisning og eksamen.</article></article></li><li data-name="c." value="3"><article class="listArticle" id="kapittel-1-paragraf-3-punkt-3"><article class="legalP" id="kapittel-1-paragraf-3-punkt-3-ledd-1">Enhver student er ansvarlig for å melde skriftlig korrekt navn, adresse, mobilnummer og andre kontaktdata til administrasjonen. Navneendringer må dokumenteres.</article></article></li></ol></article><article class="legalArticle" data-lovdata-URL="SF/forskrift/2017-08-01-1230/§1-4" data-name="§1-4" id="kapittel-1-paragraf-4"><h3 class="legalArticleHeader"><span class="legalArticleValue">§ 1-4</span>. <span class="legalArticleTitle">Undervisning</span></h3><article class="legalP" id="kapittel-1-paragraf-4-ledd-1">NKI skal gjennomføre undervisning i henhold til godkjent studieplan. I den grad det er nødvendig å gjøre justeringer i undervisningsopplegg og pensum underveis i utdanningen, skal dette informeres om og legges til rette for studentene på en mest mulig hensiktsmessig måte.</article></article><article class="legalArticle" data-lovdata-URL="SF/forskrift/2017-08-01-1230/§1-5" data-name="§1-5" id="kapittel-1-paragraf-5"><h3 class="legalArticleHeader"><span class="legalArticleValue">§ 1-5</span>. <span class="legalArticleTitle">Økonomi og egenbetaling</span></h3><article class="legalP" id="kapittel-1-paragraf-5-ledd-1">Alle forhold knyttet til økonomi og egenbetaling er regulert i studiekontrakten mellom studenten og skolen.</article></article><article class="legalArticle" data-lovdata-URL="SF/forskrift/2017-08-01-1230/§1-6" data-name="§1-6" id="kapittel-1-paragraf-6"><h3 class="legalArticleHeader"><span class="legalArticleValue">§ 1-6</span>. <span class="legalArticleTitle">Delegering av myndighet</span></h3><article class="legalP" id="kapittel-1-paragraf-6-ledd-1">Styret ved NKI AS har delegert myndighet for å fatte enkeltvedtak til administrasjonen. Klage på vedtak i enkeltsaker der administrasjonen har vedtaksmyndighet, skal oversendes lokal klagenemnd.</article></article></section><section class="section" data-name="kap2" id="kapittel-2" data-lovdata-URL="SF/forskrift/2017-08-01-1230/KAPITTEL_2"><h2>2. Opptaksregler</h2><article class="legalArticle" data-lovdata-URL="SF/forskrift/2017-08-01-1230/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Generelle opptaksregler</span></h3><article class="legalP" id="kapittel-2-paragraf-1-ledd-1">Reglene for opptak til fagskoleutdanning ved NKI følger bestemmelsene i lov om fagskoleutdanning. NKI praktiserer normalt løpende opptak. Kvalifiserte søkere blir tatt opp i den rekkefølge de søker. Søknader om opptak til fagskoleutdanninger behandles fortløpende av administrasjonen.</article><article class="legalP" id="kapittel-2-paragraf-1-ledd-2">NKI praktiserer en liberal, men forsvarlig inntakspraksis. Begrunnelsen for en slik praksis er basert på prinsippet om retten til utdanning for alle, og på søkerens muligheter for å komme inn i arbeidsmarkedet med en første jobb, eller tilbake til arbeidsmarkedet i forbindelse med en omstillings- eller attføringssituasjon. Det legges også vekt på vurderinger opp mot de felles allmenne fagene i videregående opplæring. NKI vurderer hva som anses som relevant realkompetanse for de ulike fagskolestudiene, se også studieplanen for det aktuelle studiet. Vekten legges i slike tilfeller på hvordan skolen vurderer søkerens bakgrunn i forhold til muligheten for å gjennomføre studiet.</article><article class="legalP" id="kapittel-2-paragraf-1-ledd-3">En student som er tatt inn ved en utdanning er ikke automatisk kvalifisert for andre utdanninger ved NKI, og et eventuelt skifte av studium krever således en ny søknadsbehandling.</article><article class="legalP" id="kapittel-2-paragraf-1-ledd-4">NKIs statsfinansierte helsefagskoler har plassbegrensning der Helsedirektoratet årlig bevilger plasser til de forskjellige fylkeskommunene. Plassene fordeles på utdanningsinstitusjoner i landet og etter satsingsområder innen helsefag per fylke. For studenter som ikke søker via Helsedirektoratet gjelder samme opptaksregler.</article><article class="legalP" id="kapittel-2-paragraf-1-ledd-5">Spesifikke opptakskrav for det enkelte studium er definert i studieplanen for det enkelte studie. Se <a data-link-type="external" href="https://www.nki.no">www.nki.no</a></article></article><article class="legalArticle" data-lovdata-URL="SF/forskrift/2017-08-01-1230/§2-2" data-name="§2-2" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Opptakskrav på grunn av formelle kvalifikasjoner</span></h3><article class="legalP" id="kapittel-2-paragraf-2-ledd-1">For opptak til utdanning ved NKIs fagskoler kreves fullført og bestått videregående opplæring eller tilsvarende realkompetanse, jf. <a href="lov/2018-06-08-28/§1">fagskoleloven § 1</a> (Nivå 4 i Nasjonalt kvalifikasjonsrammeverk for livslang læring).<ol class="defaultList" type="a"><li data-name="a." value="1"><article class="listArticle" id="kapittel-2-paragraf-2-ledd-1-punkt-1"><article class="legalP" id="kapittel-2-paragraf-2-ledd-1-punkt-1-ledd-1">Relevante fag- og svennebrev</article></article></li><li data-name="b." value="2"><article class="listArticle" id="kapittel-2-paragraf-2-ledd-1-punkt-2"><article class="legalP" id="kapittel-2-paragraf-2-ledd-1-punkt-2-ledd-1">Yrkeskompetanse eller vitnemål fra definerte utdanningsprogrammer i videregående opplæring.</article></article></li></ol></article><article class="legalP" id="kapittel-2-paragraf-2-ledd-2">Andre spesifikke opptakskrav for den aktuelle utdanning er tilgjengelig på <a data-link-type="external" href="https://www.nki.no">www.nki.no</a></article></article><article class="legalArticle" data-lovdata-URL="SF/forskrift/2017-08-01-1230/§2-3" data-name="§2-3" id="kapittel-2-paragraf-3"><h3 class="legalArticleHeader"><span class="legalArticleValue">§ 2-3</span>. <span class="legalArticleTitle">Opptakskrav realkompetanse</span></h3><article class="legalP" id="kapittel-2-paragraf-3-ledd-1">Søkere som ikke fyller det formelle opptakskravet kan søke om opptak på grunnlag av realkompetanse. Dette er:<ol class="defaultList" type="a"><li data-name="a." value="1"><article class="listArticle" id="kapittel-2-paragraf-3-ledd-1-punkt-1"><article class="legalP" id="kapittel-2-paragraf-3-ledd-1-punkt-1-ledd-1">søkere som har fullført videregående opplæring, men et annet utdanningsprogram enn det som er det formelle opptakskravet</article></article></li><li data-name="b." value="2"><article class="listArticle" id="kapittel-2-paragraf-3-ledd-1-punkt-2"><article class="legalP" id="kapittel-2-paragraf-3-ledd-1-punkt-2-ledd-1">søkere som ikke har fullført videregående opplæring</article></article></li><li data-name="c." value="3"><article class="listArticle" id="kapittel-2-paragraf-3-ledd-1-punkt-3"><article class="legalP" id="kapittel-2-paragraf-3-ledd-1-punkt-3-ledd-1">søkere med utdanning fra andre land enn Norge.</article></article></li></ol></article><article class="legalP" id="kapittel-2-paragraf-3-ledd-2">Søknad om opptak på grunnlag av realkompetanse skal gis individuell behandling og søkeren må redegjøre spesielt for hvilken erfaring og hvilke øvrige forhold som taler for at vedkommende er studiekompetent. Søkere som ønsker å bli realkompetansevurdert må ha en alder som er minst normalalderen for fullført aktuell videregående opplæring.</article><article class="legalP" id="kapittel-2-paragraf-3-ledd-3">Søkere som ønsker opptak på realkompetansegrunnlag må fylle ut et eget skjema for realkompetansevurdering som leveres sammen med søknaden.</article><article class="legalP" id="kapittel-2-paragraf-3-ledd-4">Ved realkompetansesøknader, vurderes realkompetansen opp mot læringsutbyttebeskrivelsene i det utdanningsprogrammet i videregående opplæring – som er det formelle opptakskravet. Denne vurderingen skal sikre at søkeren har kompetanse likeverdig med kompetansen til dem som tas opp til fagskolen på formelt utdanningsgrunnlag. All opplæring og arbeidserfaring må kunne dokumenteres. Dokumentasjonen må vise at søkeren har kompetanse som:<ul class="defaultList"><li data-li-identifier="-" data-name="-"><article class="listArticle" id="kapittel-2-paragraf-3-ledd-4-punkt-1"><article class="legalP" id="kapittel-2-paragraf-3-ledd-4-punkt-1-ledd-1">er på riktig nivå i forhold til NKR (Nasjonalt klassifikasjonsrammeverk)</article></article></li><li data-li-identifier="-" data-name="-"><article class="listArticle" id="kapittel-2-paragraf-3-ledd-4-punkt-2"><article class="legalP" id="kapittel-2-paragraf-3-ledd-4-punkt-2-ledd-1">er relevant for utdanningen vedkommende søker opptak til</article></article></li><li data-li-identifier="-" data-name="-"><article class="listArticle" id="kapittel-2-paragraf-3-ledd-4-punkt-3"><article class="legalP" id="kapittel-2-paragraf-3-ledd-4-punkt-3-ledd-1">har tilstrekkelig omfang, fordypning og/eller faglig bredde.</article></article></li></ul></article></article><article class="legalArticle" data-lovdata-URL="SF/forskrift/2017-08-01-1230/§2-4" data-name="§2-4" id="kapittel-2-paragraf-4"><h3 class="legalArticleHeader"><span class="legalArticleValue">§ 2-4</span>. <span class="legalArticleTitle">Søkere med utenlandsk utdanning</span></h3><article class="legalP" id="kapittel-2-paragraf-4-ledd-1">Søkere med utenlandsk utdanning må ha tilsvarende faglige kvalifikasjoner som beskrevet i de formelle opptakskravene nivå 4 i NKR for den aktuelle utdanningen. Søkere med annen utdanning enn norsk eller nordisk videregående opplæring må dokumentere kunnskaper i norsk tilsvarende Norsk Vg1 studieforberedende, Norsk Vg2 yrkesfaglige utdanningsprogram eller bestått Norskprøve 3/B1-nivå.</article></article><article class="legalArticle" data-lovdata-URL="SF/forskrift/2017-08-01-1230/§2-5" data-name="§2-5" id="kapittel-2-paragraf-5"><h3 class="legalArticleHeader"><span class="legalArticleValue">§ 2-5</span>. <span class="legalArticleTitle">Vedtak om opptak</span></h3><article class="legalP" id="kapittel-2-paragraf-5-ledd-1">Administrasjonen fatter vedtak om opptak. En søker som ikke blir tilbudt plass på en av NKIs fagskoleutdanninger, har klagerett på slikt vedtak. Hvis klagen ikke tas til følge, skal administrasjonen oversende saken til lokal klagenemnd. Klagen må være framsatt skriftlig innen tre (3) uker etter at søkeren er underrettet om vedtaket (se <a href="forskrift/2017-08-01-1230/kap5">kapittel 5</a> Klageadgang).</article></article><article class="legalArticle" data-lovdata-URL="SF/forskrift/2017-08-01-1230/§2-6" data-name="§2-6" id="kapittel-2-paragraf-6"><h3 class="legalArticleHeader"><span class="legalArticleValue">§ 2-6</span>. <span class="legalArticleTitle">Veiledning i utfylling av søknad</span></h3><article class="legalP" id="kapittel-2-paragraf-6-ledd-1">Søkere som ønsker veiledning til utfylling av søknad bes kontakte administrasjonen ved skolen.</article></article><article class="legalArticle" data-lovdata-URL="SF/forskrift/2017-08-01-1230/§2-7" data-name="§2-7" id="kapittel-2-paragraf-7"><h3 class="legalArticleHeader"><span class="legalArticleValue">§ 2-7</span>. <span class="legalArticleTitle">Avslag på søknad</span></h3><article class="legalP" id="kapittel-2-paragraf-7-ledd-1">Når det foreligger saklige grunner kan NKI nekte å tilby studieplass til søkere som ellers oppfyller de faglige vilkårene for opptak. Som saklig grunn regnes blant annet:<ul class="defaultList"><li data-li-identifier="-" data-name="-"><article class="listArticle" id="kapittel-2-paragraf-7-ledd-1-punkt-1"><article class="legalP" id="kapittel-2-paragraf-7-ledd-1-punkt-1-ledd-1">Søkeren er bortvist eller utestengt fra NKI eller andre læresteder</article></article></li><li data-li-identifier="-" data-name="-"><article class="listArticle" id="kapittel-2-paragraf-7-ledd-1-punkt-2"><article class="legalP" id="kapittel-2-paragraf-7-ledd-1-punkt-2-ledd-1">Søkeren har tidligere misligholdt betalingsforpliktelser overfor NKI. I slike tilfeller kan det som vilkår for opptak kreves at alt mellomværende gjøres opp.</article></article></li></ul></article></article><article class="legalArticle" data-lovdata-URL="SF/forskrift/2017-08-01-1230/§2-8" data-name="§2-8" id="kapittel-2-paragraf-8"><h3 class="legalArticleHeader"><span class="legalArticleValue">§ 2-8</span>. <span class="legalArticleTitle">Vurdering av skikkethet</span></h3><ol class="defaultList" type="a"><li data-name="a." value="1"><article class="listArticle" id="kapittel-2-paragraf-8-punkt-1"><article class="legalP" id="kapittel-2-paragraf-8-punkt-1-ledd-1">I følge <a href="lov/2018-06-08-28/§11">fagskoleloven § 11</a> kan det vedtas at den enkelte student i bestemte utdanninger ikke er skikket for yrket. Vurderingen kan skje gjennom hele utdanningsløpet. Vitnemål for fullført utdanning forutsetter at studenten er vurdert som skikket for yrket. Hvilke utdanninger som bør omfattes av bestemmelsen, og hvilke kriterier som skal ligge til grunn for vurderingen av skikkethet, fastsettes i forskrift fra Kunnskapsdepartementet.</article></article></li><li data-name="b." value="2"><article class="listArticle" id="kapittel-2-paragraf-8-punkt-2"><article class="legalP" id="kapittel-2-paragraf-8-punkt-2-ledd-1">Lokal klagenemnd kan fatte enkeltvedtak, som førsteinstans, i saker vedrørende skikkethet. Administrasjonen forbereder saken og studenten skal gis mulighet for å uttale seg før det treffes vedtak. Vedtaket skal treffes med minst to tredels flertall. Vedtaket skal begrunnes. Blir det fattet slikt vedtak, kan studenten utestenges fra utdanningen.</article></article></li><li data-name="c." value="3"><article class="listArticle" id="kapittel-2-paragraf-8-punkt-3"><article class="legalP" id="kapittel-2-paragraf-8-punkt-3-ledd-1">Vedtaket kan påklages til Nasjonal klagenemnd for fagskoleutdanning.</article></article></li><li data-name="d." value="4"><article class="listArticle" id="kapittel-2-paragraf-8-punkt-4"><article class="legalP" id="kapittel-2-paragraf-8-punkt-4-ledd-1">Bestemmelsen trer i kraft når Kunnskapsdepartementet har vedtatt forskrift om skikkethet.</article></article></li></ol></article><article class="legalArticle" data-lovdata-URL="SF/forskrift/2017-08-01-1230/§2-9" data-name="§2-9" id="kapittel-2-paragraf-9"><h3 class="legalArticleHeader"><span class="legalArticleValue">§ 2-9</span>. <span class="legalArticleTitle">Politiattest</span></h3><ol class="defaultList" type="a"><li data-name="a." value="1"><article class="listArticle" id="kapittel-2-paragraf-9-punkt-1"><article class="legalP" id="kapittel-2-paragraf-9-punkt-1-ledd-1">I følge <a href="lov/2018-06-08-28/§12">fagskoleloven § 12</a> kan det stilles krav til politiattest som omtalt i <a href="lov/2010-05-28-16/§39">politiregisterloven § 39</a> første ledd. Styret ved NKI AS skal vurdere om utdanningene som tilbys omfattes av kravet til politiattest.</article></article></li><li data-name="b." value="2"><article class="listArticle" id="kapittel-2-paragraf-9-punkt-2"><article class="legalP" id="kapittel-2-paragraf-9-punkt-2-ledd-1">Lokal klagenemnd kan fatte enkeltvedtak, som førsteinstans, i saker vedrørende om studenten skal nektes retten til å delta i klinisk undervisning eller praksisopplæring på bakgrunn av det som fremgår på politiattesten. Administrasjonen forbereder saken og studenten skal gis mulighet for å uttale seg før det treffes vedtak.</article></article></li><li data-name="c." value="3"><article class="listArticle" id="kapittel-2-paragraf-9-punkt-3"><article class="legalP" id="kapittel-2-paragraf-9-punkt-3-ledd-1">Vedtaket kan påklages til Nasjonal klagenemnd for fagskoleutdanning.</article></article></li></ol></article><article class="legalArticle" data-lovdata-URL="SF/forskrift/2017-08-01-1230/§2-10" data-name="§2-10" id="kapittel-2-paragraf-10"><h3 class="legalArticleHeader"><span class="legalArticleValue">§ 2-10</span>. <span class="legalArticleTitle">Falske dokumenter</span></h3><article class="legalP" id="kapittel-2-paragraf-10-ledd-1">Mistanke om bruk av falske dokumenter politianmeldes.</article></article></section><section class="section" data-name="kap3" id="kapittel-3" data-lovdata-URL="SF/forskrift/2017-08-01-1230/KAPITTEL_3"><h2>3. Innpassing og fritak</h2><article class="legalArticle" data-lovdata-URL="SF/forskrift/2017-08-01-1230/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Generelt</span></h3><article class="legalP" id="kapittel-3-paragraf-1-ledd-1">Utgangspunktet for vurderinger om innpassing og fritak er læringsutbyttebeskrivelsene for den aktuelle utdanningen eller det aktuelle emnet og fagskolepoeng eller andre vurderinger av omfang, nivå og arbeidsbelastning for de emner eller den kompetanse det søkes om innpassing eller fritak for.</article><article class="legalP" id="kapittel-3-paragraf-1-ledd-2">Forskrift om fagskoleutdanning fastsetter at minst 30 av fagskolepoengene som skal inngå i beregningsgrunnlaget må være avlagt ved fagskolen, for at fagskolen skal kunne utstede vitnemål eller annen dokumentasjon for fullført utdanning. Det følger da av forskriften at det ikke er anledning til å gi avkortning for fagskoleutdanninger med et omfang på 30 fagskolepoeng.</article></article><article class="legalArticle" data-lovdata-URL="SF/forskrift/2017-08-01-1230/§3-2" data-name="§3-2" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">Innpassing</span></h3><article class="legalP" id="kapittel-3-paragraf-2-ledd-1">Søker som har bestått emne(r) fra annen godkjent fagskoleutdanning kan søke om å få dette/disse emne(r) innpasset. Det forutsettes at emnet har samme arbeidsbelastning og at emnet oppfyller de faglige krav for emnet det søkes om innpassing for. Det er kun emner fra andre godkjente fagskoleutdanninger på samme eller nært beslektede fagområder som kan innpasses i utdanningen. I vitnemålet oppgis kun de fagskolepoeng som studenten reelt har gjennomført ved fagskolen. Det skal ikke gis dobbel uttelling for samme faginnhold.</article></article><article class="legalArticle" data-lovdata-URL="SF/forskrift/2017-08-01-1230/§3-3" data-name="§3-3" id="kapittel-3-paragraf-3"><h3 class="legalArticleHeader"><span class="legalArticleValue">§ 3-3</span>. <span class="legalArticleTitle">Fritak</span></h3><article class="legalP" id="kapittel-3-paragraf-3-ledd-1">Søker kan søke om fritak for deler av utdanningen på grunnlag av annen dokumentert utdanning og kompetanse. Dokumentert realkompetanse kan også gi grunnlag for fritak. Fritak på bakgrunn av realkompetanse baseres på en faglig vurdering av søkerens bakgrunn fra arbeidsliv, utdanning og annen relevant informasjon, dvs. søkerens samlede formelle og uformelle kompetanse. Det gis normalt ikke fritak for utdanning på videregående opplæringsnivå. I vitnemålet oppgis kun de fagskolepoeng som studenten reelt har gjennomført ved skolen.</article></article><article class="legalArticle" data-lovdata-URL="SF/forskrift/2017-08-01-1230/§3-4" data-name="§3-4" id="kapittel-3-paragraf-4"><h3 class="legalArticleHeader"><span class="legalArticleValue">§ 3-4</span>. <span class="legalArticleTitle">Dokumentasjonskrav og søknadsfrist</span></h3><article class="legalP" id="kapittel-3-paragraf-4-ledd-1">Søknad om innpassing eller fritak sendes NKI v/studieleder senest syv (7) dager etter opptak. Vedtak om innpassing eller fritak fattes av administrasjonen. Dokumentasjonen må være bekreftet fra utdanningsinstitusjonen.</article></article><article class="legalArticle" data-lovdata-URL="SF/forskrift/2017-08-01-1230/§3-5" data-name="§3-5" id="kapittel-3-paragraf-5"><h3 class="legalArticleHeader"><span class="legalArticleValue">§ 3-5</span>. <span class="legalArticleTitle">Klagerett</span></h3><article class="legalP" id="kapittel-3-paragraf-5-ledd-1">Administrasjonen fatter vedtak på søknader om innpassing og fritak. Søknader som helt eller delvis avslås, skal begrunnes. Vedtak om innpassing og fritak er enkeltvedtak og kan påklages. Vedtak om innpassing eller fritak er enkeltvedtak og kan påklages i henhold til klagereglementet. Hvis klagen ikke tas til følge skal administrasjonen oversende saken til lokal klagenemnd ved NKI. Fristen for å klage er 3 (tre) uker fra det tidspunkt vedtaket er kommet frem til søker.</article></article></section><section class="section" data-name="kap4" id="kapittel-4" data-lovdata-URL="SF/forskrift/2017-08-01-1230/KAPITTEL_4"><h2>4. Disiplinærsaker</h2><article class="legalArticle" data-lovdata-URL="SF/forskrift/2017-08-01-1230/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Skriftlig advarsel</span></h3><article class="legalP" id="kapittel-4-paragraf-1-ledd-1">Administrasjonen skal gi skriftlig advarsel til en student som opptrer på en måte som virker grovt forstyrrende eller krenkende på medstudenters arbeid eller for virksomheten ved skolen forøvrig.</article></article><article class="legalArticle" data-lovdata-URL="SF/forskrift/2017-08-01-1230/§4-2" data-name="§4-2" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">Bortvisning</span></h3><ol class="defaultList" type="a"><li data-name="a." value="1"><article class="listArticle" id="kapittel-4-paragraf-2-punkt-1"><article class="legalP" id="kapittel-4-paragraf-2-punkt-1-ledd-1">Lokal klagenemnd, som førsteinstans, kan fatte enkeltvedtak om bortvisning i inntil ett år dersom studenten etter gjentatte skriftlige advarsler fortsatt opptrer på en måte som virker grovt forstyrrende på medstudenters arbeid eller for virksomheten ved skolen for øvrig.</article></article></li><li data-name="b." value="2"><article class="listArticle" id="kapittel-4-paragraf-2-punkt-2"><article class="legalP" id="kapittel-4-paragraf-2-punkt-2-ledd-1">Ved grove tillitsbrudd, eller når administrasjonen i samråd med faglærer finner at en student kan være til fare for andre studenter, ansatte eller seg selv, kan administrasjonen bortvise studenter med forvarsel. Lokal klagenemnd skal umiddelbart varsles, og skal fatte vedtak i saken. Bortvisningen gjelder inntil ett år i henhold til fagskoleloven.</article></article></li><li data-name="c." value="3"><article class="listArticle" id="kapittel-4-paragraf-2-punkt-3"><article class="legalP" id="kapittel-4-paragraf-2-punkt-3-ledd-1">Studenten skal gis mulighet til å uttale seg før vedtak fattes.</article></article></li><li data-name="d." value="4"><article class="listArticle" id="kapittel-4-paragraf-2-punkt-4"><article class="legalP" id="kapittel-4-paragraf-2-punkt-4-ledd-1">Vedtak om bortvisning kan påklages til Nasjonal klagenemnd for fagskoleutdanning.</article></article></li></ol></article><article class="legalArticle" data-lovdata-URL="SF/forskrift/2017-08-01-1230/§4-3" data-name="§4-3" id="kapittel-4-paragraf-3"><h3 class="legalArticleHeader"><span class="legalArticleValue">§ 4-3</span>. <span class="legalArticleTitle">Utestengelse</span></h3><ol class="defaultList" type="a"><li data-name="a." value="1"><article class="listArticle" id="kapittel-4-paragraf-3-punkt-1"><article class="legalP" id="kapittel-4-paragraf-3-punkt-1-ledd-1">Lokal klagenemnd, som førsteinstans, kan fatte enkeltvedtak om utestengelse i inntil tre år hvis en student, grovt klanderverdig, har opptrådt på en slik måte at det har skapt fare for liv og helse for personer i tilknytning til skolen.</article></article></li><li data-name="b." value="2"><article class="listArticle" id="kapittel-4-paragraf-3-punkt-2"><article class="legalP" id="kapittel-4-paragraf-3-punkt-2-ledd-1">I tilfeller av meget grove tillitsbrudd kan studentens studiekontrakt avsluttes, og studenten utestenges fra utdanningen i inntil ett år jf. henholdsvis <a href="lov/2018-06-08-28/§10">fagskoleloven § 10</a> ledd 2 og 3.</article></article></li><li data-name="c." value="3"><article class="listArticle" id="kapittel-4-paragraf-3-punkt-3"><article class="legalP" id="kapittel-4-paragraf-3-punkt-3-ledd-1">Studenten skal gis mulighet til å uttale seg før vedtak fattes.</article></article></li><li data-name="d." value="4"><article class="listArticle" id="kapittel-4-paragraf-3-punkt-4"><article class="legalP" id="kapittel-4-paragraf-3-punkt-4-ledd-1">Vedtak om utestengelse kan påklages til Nasjonal klagenemnd for fagskoleutdanning.</article></article></li></ol></article></section><section class="section" data-name="kap5" id="kapittel-5" data-lovdata-URL="SF/forskrift/2017-08-01-1230/KAPITTEL_5"><h2>5. Klageadgang</h2><article class="legalArticle" data-lovdata-URL="SF/forskrift/2017-08-01-1230/§5-1" data-name="§5-1" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">Hjemmel</span></h3><article class="legalP" id="kapittel-5-paragraf-1-ledd-1">All klagebehandling av enkeltvedtak gjennomføres med hjemmel i forvaltningslovens regler Kap. VI. Om klage og omgjøring.</article></article><article class="legalArticle" data-lovdata-URL="SF/forskrift/2017-08-01-1230/§5-2" data-name="§5-2" id="kapittel-5-paragraf-2"><h3 class="legalArticleHeader"><span class="legalArticleValue">§ 5-2</span>. <span class="legalArticleTitle">Klageinstans</span></h3><ol class="defaultList" type="a"><li data-name="a." value="1"><article class="listArticle" id="kapittel-5-paragraf-2-punkt-1"><article class="legalP" id="kapittel-5-paragraf-2-punkt-1-ledd-1">I saker der administrasjonen har vedtaksmyndighet som førsteinstans, er lokal klagenemnd klageinstans. Avgjørelsen i lokal klagenemnd er endelig og kan ikke påklages.</article></article></li><li data-name="b." value="2"><article class="listArticle" id="kapittel-5-paragraf-2-punkt-2"><article class="legalP" id="kapittel-5-paragraf-2-punkt-2-ledd-1">I saker der lokal klagenemnd har vedtaksmyndighet som førsteinstans, er Nasjonal klagenemnd for fagskoleutdanning klageinstans. Avgjørelsen i Nasjonal klagenemnd er endelig og kan ikke påklages.</article></article></li></ol></article><article class="legalArticle" data-lovdata-URL="SF/forskrift/2017-08-01-1230/§5-3" data-name="§5-3" id="kapittel-5-paragraf-3"><h3 class="legalArticleHeader"><span class="legalArticleValue">§ 5-3</span>. <span class="legalArticleTitle">Klagerett</span></h3><ol class="defaultList" type="a"><li data-name="a." value="1"><article class="listArticle" id="kapittel-5-paragraf-3-punkt-1"><article class="legalP" id="kapittel-5-paragraf-3-punkt-1-ledd-1">En søker/student har klagerett på alle enkeltvedtak fattet av administrasjonen og skolens lokale klagenemnd som førsteinstans. Alle enkeltvedtak skal være skriftlige og inneholde begrunnelse for vedtaket.</article></article></li><li data-name="b." value="2"><article class="listArticle" id="kapittel-5-paragraf-3-punkt-2"><article class="legalP" id="kapittel-5-paragraf-3-punkt-2-ledd-1">Studenter kan kunne få bistand fra skolens administrasjon til utforming av skriftlig klage. Dersom klagen gjelder en disiplinær sanksjon, har studenten rett til å la seg bistå i alle trinn av saksbehandlingen.</article></article></li></ol></article><article class="legalArticle" data-lovdata-URL="SF/forskrift/2017-08-01-1230/§5-4" data-name="§5-4" id="kapittel-5-paragraf-4"><h3 class="legalArticleHeader"><span class="legalArticleValue">§ 5-4</span>. <span class="legalArticleTitle">Klagefrist</span></h3><article class="legalP" id="kapittel-5-paragraf-4-ledd-1">Klagefrist på alle enkeltvedtak er 3 (tre) uker etter at studenten har mottatt vedtaket eller burde gjort seg kjent med vedtaket.</article></article><article class="legalArticle" data-lovdata-URL="SF/forskrift/2017-08-01-1230/§5-5" data-name="§5-5" id="kapittel-5-paragraf-5"><h3 class="legalArticleHeader"><span class="legalArticleValue">§ 5-5</span>. <span class="legalArticleTitle">Klagens form</span></h3><ol class="defaultList" type="a"><li data-name="a." value="1"><article class="listArticle" id="kapittel-5-paragraf-5-punkt-1"><article class="legalP" id="kapittel-5-paragraf-5-punkt-1-ledd-1">En klage må være skriftlig og inneholde informasjon om vedtaket det klages på, og endringen som ønskes i vedtaket det klages over. Klagen bør være begrunnet. Klagen må være undertegnet og datert.</article></article></li><li data-name="b." value="2"><article class="listArticle" id="kapittel-5-paragraf-5-punkt-2"><article class="legalP" id="kapittel-5-paragraf-5-punkt-2-ledd-1">Inneholder klagen feil eller mangler, skal skolen gi en kort frist for rettelse eller utfylling.</article></article></li></ol></article><article class="legalArticle" data-lovdata-URL="SF/forskrift/2017-08-01-1230/§5-6" data-name="§5-6" id="kapittel-5-paragraf-6"><h3 class="legalArticleHeader"><span class="legalArticleValue">§ 5-6</span>. <span class="legalArticleTitle">Klageprosess</span></h3><ol class="defaultList" type="a"><li data-name="a." value="1"><article class="listArticle" id="kapittel-5-paragraf-6-punkt-1"><article class="legalP" id="kapittel-5-paragraf-6-punkt-1-ledd-1">Klageinstansen skal om nødvendig innhente ytterligere informasjon fra skolens administrasjon og fra klager. Klagen skal være så godt opplyst som mulig før vedtaket fattes.</article></article></li><li data-name="b." value="2"><article class="listArticle" id="kapittel-5-paragraf-6-punkt-2"><article class="legalP" id="kapittel-5-paragraf-6-punkt-2-ledd-1">Klager har krav på et begrunnet svar på klagen innen 3 (tre) uker fra lokal klagenemnd mottok klagen.</article></article></li></ol></article></section><section class="section" data-name="kap6" id="kapittel-6" data-lovdata-URL="SF/forskrift/2017-08-01-1230/KAPITTEL_6"><h2>6. Ikrafttredelse</h2><article class="legalP" id="kapittel-6-ledd-1">Forskriften trer i kraft 1. august 2017.</article></section></main></body></html>