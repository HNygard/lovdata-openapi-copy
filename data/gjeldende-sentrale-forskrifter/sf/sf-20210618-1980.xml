<!DOCTYPE html><html lang="no"><head><title>Forskrift om Van Mijenfjorden nasjonalpark på Svalbard</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2021-06-18-1980</dd><dt class="dokid">DokumentID</dt><dd class="dokid">SF/forskrift/2021-06-18-1980</dd><dt class="ministry">Departement</dt><dd class="ministry"><ul><li>Klima- og miljødepartementet</li></ul></dd><dt class="subunit">Etat</dt><dd class="subunit"><ul><li>Kulturmiljø- og polaravdelingen</li></ul></dd><dt class="dateInForce">I kraft fra</dt><dd class="dateInForce">2021-06-18</dd><dt class="lastChangeInForce">Ikrafttredelse av siste endring</dt><dd class="lastChangeInForce">2025-01-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2024-02-09-230">forskrift/2024-02-09-230</a> fra 2025-01-01</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/2003-09-26-1186">forskrift/2003-09-26-1186</a></li></ul></dd><dt class="appliesTo">Gjelder for</dt><dd class="appliesTo">Svalbard</dd><dt class="basedOn">Hjemmel</dt><dd class="basedOn"><ul><li><a href="lov/2001-06-15-79/§12">lov/2001-06-15-79/§12</a></li><li><a href="lov/2001-06-15-79/§16">lov/2001-06-15-79/§16</a></li><li><a href="lov/2001-06-15-79/§21">lov/2001-06-15-79/§21</a></li><li><a href="lov/2001-06-15-79/§22">lov/2001-06-15-79/§22</a></li></ul></dd><dt class="dateOfPublication">Kunngjort</dt><dd class="dateOfPublication">2021-06-18 17:20</dd><dt class="title">Tittel</dt><dd class="title">Forskrift om Van Mijenfjorden nasjonalpark på Svalbard</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 18. juni 2021 med hjemmel i <a href="lov/2001-06-15-79/§12">lov 15. juni 2001 nr. 79 om miljøvern på Svalbard (svalbardmiljøloven) § 12</a>, jf. <a href="lov/2001-06-15-79/§16">§ 16</a>, <a href="lov/2001-06-15-79/§21">§ 21</a> og <a href="lov/2001-06-15-79/§22">§ 22</a>. Fremmet av Klima- og miljødepartementet. <br /><strong>Endret</strong> ved forskrifter <a href="forskrift/2021-12-03-3395">3 des 2021 nr. 3395</a>, <a href="forskrift/2024-02-09-230">9 feb 2024 nr. 230</a> (i kraft 1 jan 2025, endringen endret ved forskrift <a href="forskrift/2024-11-15-2783">15 nov 2024 nr. 2783</a> fra samme dato).</dd><dt class="refid">RefID</dt><dd class="refid">forskrift/2021-06-18-1980</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om Van Mijenfjorden nasjonalpark på Svalbard</a><ul class="tocSubUl"><li><a href="#paragraf-1">§ 1. Formål</a></li><li><a href="#paragraf-2">§ 2. Geografisk avgrensning</a></li><li><a href="#paragraf-3">§ 3. Forbud mot tiltak og inngrep i landskap, natur- og kulturmiljøet</a></li><li><a href="#paragraf-4">§ 4. Ferdsel og sykling</a></li><li><a href="#paragraf-5">§ 4a. Ferdselsforbud</a></li><li><a href="#paragraf-6">§ 4b. Ilandstigning og opphold på land i turistvirksomhet</a></li><li><a href="#paragraf-7">§ 5. Forbud mot bruk av luftfartøy</a></li><li><a href="#paragraf-8">§ 5a. Passasjerbegrensning på skip</a></li><li><a href="#paragraf-9">§ 6. Forbud mot ubemannede fjernstyrte innretninger (droner) mv.</a></li><li><a href="#paragraf-10">§ 7. Forbud mot forurensning</a></li><li><a href="#paragraf-11">§ 8. Unntak for politioppgaver, tilsyn og utrykning for brann- og redningstjeneste mv.</a></li><li><a href="#paragraf-12">§ 9. Tillatelse etter søknad</a></li><li><a href="#paragraf-13">§ 10. Dispensasjon fra bestemmelsene</a></li><li><a href="#paragraf-14">§ 11. Forvaltningsmyndighet og forvaltningsplan</a></li><li><a href="#paragraf-15">§ 12. Straff</a></li><li><a href="#paragraf-16">§ 13. Ikrafttredelse</a></li><li><a href="#kapittel-1">Vedlegg 1</a></li><li><a href="#kapittel-2">Vedlegg 2</a></li><li><a href="#kapittel-3">Vedlegg 3</a></li><li><a href="#kapittel-4">Vedlegg 4</a></li></ul></li></ul></dd></dl></header><main class="documentBody" data-lovdata-URL="SF/forskrift/2021-06-18-1980" id="dokument"><h1>Forskrift om Van Mijenfjorden nasjonalpark på Svalbard</h1><article class="legalArticle" data-lovdata-URL="SF/forskrift/2021-06-18-1980/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med forskriften er å bevare et storslått, sammenhengende og i det vesentligste urørt arktisk dal-, fjord- og kystlandskap med intakte naturtyper, økosystemer, arter, naturlige økologiske prosesser, landskap, kulturminner, som område for forskning og for opplevelse av Svalbards natur- og kulturarv.</article><article class="legalP" id="paragraf-1-ledd-2">Formålet er videre å ta vare på<ol class="defaultList" type="a"><li data-name="a." value="1"><article class="listArticle" id="paragraf-1-ledd-2-punkt-1"><article class="legalP" id="paragraf-1-ledd-2-punkt-1-ledd-1">store arealer med sammenhengende og frodig vegetasjon og interessant moseflora</article></article></li><li data-name="b." value="2"><article class="listArticle" id="paragraf-1-ledd-2-punkt-2"><article class="legalP" id="paragraf-1-ledd-2-punkt-2-ledd-1">store våtmarksområder og grunne sjøarealer; biotoper som er viktige hekke-, nærings- og myteområder for fugl</article></article></li><li data-name="c." value="3"><article class="listArticle" id="paragraf-1-ledd-2-punkt-3"><article class="legalP" id="paragraf-1-ledd-2-punkt-3-ledd-1">områder med rikt fugleliv (vadefugl, gjess, dykkender og sjøfugl)</article></article></li><li data-name="d." value="4"><article class="listArticle" id="paragraf-1-ledd-2-punkt-4"><article class="legalP" id="paragraf-1-ledd-2-punkt-4-ledd-1">velutviklete kvartærgeologiske formasjoner (pingoer og elveavsetninger, herunder et av de største elvedeltaene på Svalbard)</article></article></li><li data-name="e." value="5"><article class="listArticle" id="paragraf-1-ledd-2-punkt-5"><article class="legalP" id="paragraf-1-ledd-2-punkt-5-ledd-1">Reindalen; det største av de isfrie dalførene på Spitsbergen</article></article></li><li data-name="f." value="6"><article class="listArticle" id="paragraf-1-ledd-2-punkt-6"><article class="legalP" id="paragraf-1-ledd-2-punkt-6-ledd-1">viktige leveområder for isavhengige arter som Van Keulenfjorden og Van Mijenfjorden, herunder Fridtjovhamna og Rindersbukta</article></article></li><li data-name="g." value="7"><article class="listArticle" id="paragraf-1-ledd-2-punkt-7"><article class="legalP" id="paragraf-1-ledd-2-punkt-7-ledd-1">verdifulle kulturminner.</article></article></li></ol></article></article><article class="legalArticle" data-lovdata-URL="SF/forskrift/2021-06-18-1980/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Geografisk avgrensning</span></h2><article class="legalP" id="paragraf-2-ledd-1">Nasjonalparken utgjør 3119 km<sup>2</sup> landareal (inkludert breer og ferskvann) og 1132 km<sup>2</sup> marint areal og berører gårdsnummer 1, 12, 13, 14, 15, 17, 18, 22 og 23.</article><article class="legalP" id="paragraf-2-ledd-2">Grensene for nasjonalparken framgår av kart i vedlegg 1 og 2.</article></article><article class="legalArticle" data-lovdata-URL="SF/forskrift/2021-06-18-1980/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Forbud mot tiltak og inngrep i landskap, natur- og kulturmiljøet</span></h2><article class="legalP" id="paragraf-3-ledd-1">Det er forbudt å iverksette virksomhet og inngrep som varig kan påvirke landskap, natur- og kulturmiljøet. Forbudet omfatter oppføring, utviding, ombygging og plassering av midlertidige eller varige bygninger, anlegg og innretninger, fremføring av luft- og jordledninger, terrenginngrep, graving, utfylling, flytting og henleggelse av masse, planering, skraping av havbunnen og jordoverflaten, drenering og annen form for tørrlegging, boring, sprenging, uttak av mineraler, olje og fossiler og andre lignende tiltak. Opplistingen er ikke uttømmende.</article><article class="legalP" id="paragraf-3-ledd-2">Det er likevel tillatt med<ol class="defaultList" type="a"><li data-name="a." value="1"><article class="listArticle" id="paragraf-3-ledd-2-punkt-1"><article class="legalP" id="paragraf-3-ledd-2-punkt-1-ledd-1">bruk av tillatte fiske- og fangstredskaper</article></article></li><li data-name="b." value="2"><article class="listArticle" id="paragraf-3-ledd-2-punkt-2"><article class="legalP" id="paragraf-3-ledd-2-punkt-2-ledd-1">nødvendig vedlikehold av bygninger og innretninger som er i bruk. Vedlikehold omfatter ikke ombygging, utvidelse eller større istandsetting</article></article></li><li data-name="c." value="3"><article class="listArticle" id="paragraf-3-ledd-2-punkt-3"><article class="legalP" id="paragraf-3-ledd-2-punkt-3-ledd-1">opprydding, naturrestaurering og andre tiltak i samsvar med vedtatt avslutningsplan etter gruvevirksomheten i Svea/Lunckefjell.</article></article></li></ol></article></article><article class="legalArticle" data-lovdata-URL="SF/forskrift/2021-06-18-1980/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Ferdsel og sykling</span></h2><article class="legalP" id="paragraf-4-ledd-1">All ferdsel skal foregå på en måte som ikke skader, forsøpler eller på annen måte forringer naturmiljøet eller kulturminner eller fører til unødig forstyrrelse av mennesker eller dyreliv.</article><article class="legalP" id="paragraf-4-ledd-2">Enhver som ferdes eller oppholder seg i verneområdet skal forhindre nye varige spor og slitasje på terreng og kulturminner. Steiner, stokker og annet som tas i bruk på stedet skal ryddes og bringes tilbake der de ble funnet. Det skal holdes tilstrekkelig avstand til;<ul class="defaultList"><li data-li-identifier="-" data-name="-"><article class="listArticle" id="paragraf-4-ledd-2-punkt-1"><article class="legalP" id="paragraf-4-ledd-2-punkt-1-ledd-1">dyrelivet for å unngå unødige forstyrrelser</article></article></li><li data-li-identifier="-" data-name="-"><article class="listArticle" id="paragraf-4-ledd-2-punkt-2"><article class="legalP" id="paragraf-4-ledd-2-punkt-2-ledd-1">fredete kulturminner som ikke er i bruk, slik at disse ikke utsettes for tråkk eller annen aktivitet som medfører fare for skade.</article></article></li></ul></article><article class="legalP" id="paragraf-4-ledd-3">Sykling på barmark er forbudt.</article><article class="changesToParent">Endret ved forskrift <a href="forskrift/2024-02-09-230">9 feb 2024 nr. 230</a> (i kraft 1 jan 2025, endringen endret ved forskrift <a href="forskrift/2024-11-15-2783">15 nov 2024 nr. 2783</a> fra samme dato).</article></article><article class="legalArticle" data-lovdata-URL="SF/forskrift/2021-06-18-1980/§4a" data-name="§4a" id="paragraf-5"><h2 class="legalArticleHeader"><span class="legalArticleValue">§ 4a</span>. <span class="legalArticleTitle">Ferdselsforbud</span></h2><article class="legalP" id="paragraf-5-ledd-1">All ferdsel i områder på Midterhuken, Eholmen og Mariaholmen som vist på kart i vedlegg 3, er forbudt i perioden 15. mai til 15. august.</article><article class="changesToParent">Tilføyd ved forskrift <a href="forskrift/2024-02-09-230">9 feb 2024 nr. 230</a> (i kraft 1 jan 2025).</article></article><article class="legalArticle" data-lovdata-URL="SF/forskrift/2021-06-18-1980/§4b" data-name="§4b" id="paragraf-6"><h2 class="legalArticleHeader"><span class="legalArticleValue">§ 4b</span>. <span class="legalArticleTitle">Ilandstigning og opphold på land i turistvirksomhet</span></h2><article class="legalP" id="paragraf-6-ledd-1">Ilandstigning i turistvirksomhet og opphold på land i forbindelse med slik ilandstigning er forbudt.</article><article class="legalP" id="paragraf-6-ledd-2">Forbudet gjelder ikke<ol class="defaultList" type="a"><li data-name="a." value="1"><article class="listArticle" id="paragraf-6-ledd-2-punkt-1"><article class="legalP" id="paragraf-6-ledd-2-punkt-1-ledd-1">på snødekt og frossen mark fra 1. januar til 25. mai hvert år,</article></article></li><li data-name="b." value="2"><article class="listArticle" id="paragraf-6-ledd-2-punkt-2"><article class="legalP" id="paragraf-6-ledd-2-punkt-2-ledd-1">i område skravert med grønt på kart i <a href="forskrift/2021-06-18-1980/vedlegg4">vedlegg 4</a> som viser tillatt ilandstigningsområde og grenser for tillatt opphold på land i forbindelse med ilandstigning.</article></article></li></ol></article><article class="legalP" id="paragraf-6-ledd-3">Ilandstigning og opphold på land etter denne bestemmelsen kan bare skje sammen med guide med kunnskap om natur- og kulturmiljøet.</article><article class="legalP" id="paragraf-6-ledd-4">Med turistvirksomhet menes turistvirksomhet slik det er definert i <a href="forskrift/2002-06-27-731/§2/bokstav/b">forskrift 27. juni 2002 nr. 731 om leiropphold på Svalbard § 2a bokstav b</a>).</article><article class="changesToParent">Tilføyd ved forskrift <a href="forskrift/2024-02-09-230">9 feb 2024 nr. 230</a> (i kraft 1 jan 2025).</article></article><article class="legalArticle" data-lovdata-URL="SF/forskrift/2021-06-18-1980/§5" data-name="§5" id="paragraf-7"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Forbud mot bruk av luftfartøy</span></h2><article class="legalP" id="paragraf-7-ledd-1">Bruk av luftfartøy under 300 meter til og med 1 nautisk mil fra land og landing er forbudt. Det er forbudt å fly nærmere enn en nautisk mil fra større, kjente konsentrasjoner av pattedyr og fugl.</article><article class="changesToParent">Endret ved forskrift <a href="forskrift/2024-02-09-230">9 feb 2024 nr. 230</a> (i kraft 1 jan 2025).</article></article><article class="legalArticle" data-lovdata-URL="SF/forskrift/2021-06-18-1980/§5a" data-name="§5a" id="paragraf-8"><h2 class="legalArticleHeader"><span class="legalArticleValue">§ 5a</span>. <span class="legalArticleTitle">Passasjerbegrensning på skip</span></h2><article class="legalP" id="paragraf-8-ledd-1">Skip som anløper sjøområdet i nasjonalparken kan ikke ha flere enn 200 passasjerer ombord.</article><article class="changesToParent">Tilføyd ved forskrift <a href="forskrift/2024-02-09-230">9 feb 2024 nr. 230</a> (i kraft 1 jan 2025).</article></article><article class="legalArticle" data-lovdata-URL="SF/forskrift/2021-06-18-1980/§6" data-name="§6" id="paragraf-9"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Forbud mot ubemannede fjernstyrte innretninger (droner) mv.</span></h2><article class="legalP" id="paragraf-9-ledd-1">Det er forbudt å bruke ubemannede luftfartøy (droner) og andre fjernstyrte eller autonome ubemannede innretninger i luften, på bakken, på og under vann.</article><article class="changesToParent">Endret ved forskrift <a href="forskrift/2024-02-09-230">9 feb 2024 nr. 230</a> (i kraft 1 jan 2025).</article></article><article class="legalArticle" data-lovdata-URL="SF/forskrift/2021-06-18-1980/§7" data-name="§7" id="paragraf-10"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Forbud mot forurensning</span></h2><article class="legalP" id="paragraf-10-ledd-1">All forurensning til luft, vann eller grunnen som medfører eller kan medføre skade eller ulempe for miljøet, er forbudt.</article><article class="legalP" id="paragraf-10-ledd-2">Forbudet i første ledd gjelder ikke forurensning som skyldes tillatt motorisert ferdsel eller utslipp av gråvann fra hytter som kan skje uten tillatelse etter <a href="forskrift/2020-07-03-1517/§4-4">forskrift 3. juli 2020 nr. 1517 om forurensing og avfall på Svalbard § 4-4</a>.</article><article class="legalP" id="paragraf-10-ledd-3">Det er forbudt å etterlate eller tømme avfall.</article><article class="legalP" id="paragraf-10-ledd-4">Stoffer og gjenstander som kan skade planter og dyr, som er skjemmende eller som kan medføre fare for forurensning må ikke lagres eller etterlates.</article></article><article class="legalArticle" data-lovdata-URL="SF/forskrift/2021-06-18-1980/§8" data-name="§8" id="paragraf-11"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Unntak for politioppgaver, tilsyn og utrykning for brann- og redningstjeneste mv.</span></h2><article class="legalP" id="paragraf-11-ledd-1">Gjennomføring av politioppgaver, samt utrykning for brann- og redningstjeneste, kan om nødvendig skje uten hinder av bestemmelsene i forskriften. Sysselmesteren kan utføre nødvendig tilsyn uten hinder av bestemmelsene i forskriften.</article><article class="legalP" id="paragraf-11-ledd-2">Ubemannede luftfartøy (droner) og innretninger som nevnt i § 6 kan benyttes for samme formål som nevnt i første ledd og for forvaltningsmyndighetens oppgaver.</article><article class="changesToParent">Endret ved forskrifter <a href="forskrift/2021-12-03-3395">3 des 2021 nr. 3395</a>, <a href="forskrift/2024-02-09-230">9 feb 2024 nr. 230</a> (i kraft 1 jan 2025).</article></article><article class="legalArticle" data-lovdata-URL="SF/forskrift/2021-06-18-1980/§9" data-name="§9" id="paragraf-12"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Tillatelse etter søknad</span></h2><article class="legalP" id="paragraf-12-ledd-1">Forvaltningsmyndigheten kan etter søknad gi tillatelse til<ol class="defaultList" type="a"><li data-name="a." value="1"><article class="listArticle" id="paragraf-12-ledd-1-punkt-1"><article class="legalP" id="paragraf-12-ledd-1-punkt-1-ledd-1">istandsetting, ombygging og mindre utvidelse av eksisterende bygninger, anlegg og innretninger</article></article></li><li data-name="b." value="2"><article class="listArticle" id="paragraf-12-ledd-1-punkt-2"><article class="legalP" id="paragraf-12-ledd-1-punkt-2-ledd-1">gjenoppbygging av bygninger, anlegg og innretninger som er ødelagt ved brann eller naturskade</article></article></li><li data-name="c." value="3"><article class="listArticle" id="paragraf-12-ledd-1-punkt-3"><article class="legalP" id="paragraf-12-ledd-1-punkt-3-ledd-1">bruk av ubemannede luftfartøy (droner) og innretninger som nevnt i <a href="forskrift/2021-06-18-1980/§6">§ 6</a> for andre formål enn fritids- og hobbyformål.</article></article></li><li data-name="d." value="4"><article class="listArticle" id="paragraf-12-ledd-1-punkt-4"><article class="legalP" id="paragraf-12-ledd-1-punkt-4-ledd-1">tiltak i forbindelse med etablering og drift av fangststasjoner</article></article></li><li data-name="e." value="5"><article class="listArticle" id="paragraf-12-ledd-1-punkt-5"><article class="legalP" id="paragraf-12-ledd-1-punkt-5-ledd-1">motorferdsel på sjøis, frossen og snødekt mark, samt landing med luftfartøy, i forbindelse med tilsyn, vedlikehold og drift av navigasjonsmidler, kommunikasjonsanlegg og værstasjoner</article></article></li><li data-name="f." value="6"><article class="listArticle" id="paragraf-12-ledd-1-punkt-6"><article class="legalP" id="paragraf-12-ledd-1-punkt-6-ledd-1">sikring og opprydding av oljeboringslokaliteter</article></article></li><li data-name="g." value="7"><article class="listArticle" id="paragraf-12-ledd-1-punkt-7"><article class="legalP" id="paragraf-12-ledd-1-punkt-7-ledd-1">oppføring av nødvendige navigasjonsinnretninger for å trygge ferdselen til sjøs.</article></article></li></ol></article><article class="legalP" id="paragraf-12-ledd-2">Tillatelsen skal vise hvordan forvaltningsmyndigheten har vurdert virkningene som tillatelsen kan få for natur- og kulturmiljøet og hvilken vekt det er lagt på dette.</article><article class="changesToParent">Endret ved forskrift <a href="forskrift/2024-02-09-230">9 feb 2024 nr. 230</a> (i kraft 1 jan 2025).</article></article><article class="legalArticle" data-lovdata-URL="SF/forskrift/2021-06-18-1980/§10" data-name="§10" id="paragraf-13"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Dispensasjon fra bestemmelsene</span></h2><article class="legalP" id="paragraf-13-ledd-1">Forvaltningsmyndigheten kan etter søknad gi dispensasjon fra bestemmelsene i denne forskriften etter <a href="lov/2001-06-15-79/§22">svalbardmiljøloven § 22</a>.</article></article><article class="legalArticle" data-lovdata-URL="SF/forskrift/2021-06-18-1980/§11" data-name="§11" id="paragraf-14"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Forvaltningsmyndighet og forvaltningsplan</span></h2><article class="legalP" id="paragraf-14-ledd-1">Sysselmesteren på Svalbard er forvaltningsmyndighet etter denne forskriften.</article><article class="legalP" id="paragraf-14-ledd-2">Forvaltningsmyndigheten kan utarbeide en forvaltningsplan med nærmere retningslinjer for forvaltning, skjøtsel, tilrettelegging og informasjon. Planen skal godkjennes av Miljødirektoratet etter samråd med Riksantikvaren.</article><article class="changesToParent">Endret ved forskrift <a href="forskrift/2021-12-03-3395">3 des 2021 nr. 3395</a>.</article></article><article class="legalArticle" data-lovdata-URL="SF/forskrift/2021-06-18-1980/§12" data-name="§12" id="paragraf-15"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Straff</span></h2><article class="legalP" id="paragraf-15-ledd-1">Overtredelser av bestemmelser og vedtak gitt i eller i medhold av denne forskriften straffes etter <a href="lov/2001-06-15-79/§99">svalbardmiljøloven § 99</a>.</article></article><article class="legalArticle" data-lovdata-URL="SF/forskrift/2021-06-18-1980/§13" data-name="§13" id="paragraf-16"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttredelse</span></h2><article class="legalP" id="paragraf-16-ledd-1">Denne forskriften trer i kraft straks. Fra samme tidspunkt oppheves <a href="forskrift/2003-09-26-1186">forskrift 26. september 2003 nr. 1186 om fredning av Nordenskiöld Land nasjonalpark på Svalbard</a>.</article></article><section class="section" data-name="vedlegg1" id="kapittel-1" data-lovdata-URL="SF/forskrift/2021-06-18-1980/KAPITTEL_1"><h2>Vedlegg 1</h2><article class="legalP" id="kapittel-1-ledd-1">Trykk her for å se vedlegget: <a data-link-type="staticfile" href="static/SF/sf-20210618-1980-01-01.pdf">pdf.fil</a></article></section><section class="section" data-name="vedlegg2" id="kapittel-2" data-lovdata-URL="SF/forskrift/2021-06-18-1980/KAPITTEL_2"><h2>Vedlegg 2</h2><article class="legalP" id="kapittel-2-ledd-1">Trykk her for å se vedlegget: <a data-link-type="staticfile" href="static/SF/sf-20210618-1980-02-01.pdf">pdf-fil</a></article></section><section class="section" data-name="vedlegg3" id="kapittel-3" data-lovdata-URL="SF/forskrift/2021-06-18-1980/KAPITTEL_3"><h2>Vedlegg 3</h2><article class="legalP" id="kapittel-3-ledd-1">Trykk her for å se vedlegget: <a data-link-type="staticfile" href="static/SF/sf-20210618-1980-03-01.pdf">pdf-fil</a></article></section><section class="section" data-name="vedlegg4" id="kapittel-4" data-lovdata-URL="SF/forskrift/2021-06-18-1980/KAPITTEL_4"><h2>Vedlegg 4</h2><article class="legalP" id="kapittel-4-ledd-1">Trykk her for å se vedlegget: <a data-link-type="staticfile" href="static/SF/sf-20210618-1980-04-02.pdf">pdf-fil</a></article><article class="changesToParent">Endret ved forskrift <a href="forskrift/2024-02-09-230">9 feb 2024 nr. 230</a> (i kraft 1 jan 2025).</article></section></main></body></html>