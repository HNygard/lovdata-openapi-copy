<!DOCTYPE html><html lang="no"><head><title>Forskrift om befolkningsbaserte helseundersøkelser</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2018-04-27-645</dd><dt class="dokid">DokumentID</dt><dd class="dokid">SF/forskrift/2018-04-27-645</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="subunit">Etat</dt><dd class="subunit"><ul><li>Helserettsavd.</li></ul></dd><dt class="dateInForce">I kraft fra</dt><dd class="dateInForce">2018-08-13</dd><dt class="lastChangeInForce">Ikrafttredelse av siste endring</dt><dd class="lastChangeInForce">2021-06-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2021-04-23-1269">forskrift/2021-04-23-1269</a> fra 2021-06-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/2008-06-20-44/§6">lov/2008-06-20-44/§6</a></li><li><a href="lov/2008-06-20-44/§25">lov/2008-06-20-44/§25</a></li><li><a href="lov/2008-06-20-44/§27">lov/2008-06-20-44/§27</a></li><li><a href="lov/2014-06-20-43/§3">lov/2014-06-20-43/§3</a></li><li><a href="lov/2014-06-20-43/§8">lov/2014-06-20-43/§8</a></li><li><a href="lov/2014-06-20-43/§9">lov/2014-06-20-43/§9</a></li><li><a href="lov/2014-06-20-43/§10">lov/2014-06-20-43/§10</a></li><li><a href="lov/2014-06-20-43/§11">lov/2014-06-20-43/§11</a></li><li><a href="lov/2014-06-20-43/§12">lov/2014-06-20-43/§12</a></li></ul></dd><dt class="dateOfPublication">Kunngjort</dt><dd class="dateOfPublication">2018-05-02 13:55</dd><dt class="lastupdated">Rettet</dt><dd class="lastupdated">2021-06-15 (tegnsetting i lister tilpasset universell utforming)</dd><dt class="titleShort">Korttittel</dt><dd class="titleShort">Forskrift om befolkningsbaserte helseundersøkelser</dd><dt class="title">Tittel</dt><dd class="title">Forskrift om befolkningsbaserte helseundersøkelser</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 27. april 2018 med hjemmel i <a href="lov/2008-06-20-44">lov 20. juni 2008 nr. 44</a> om medisinsk og helsefaglig forskning (helseforskningsloven) <a href="lov/2008-06-20-44/§6">§ 6</a> tredje ledd, <a href="lov/2008-06-20-44/§25">§ 25</a> femte ledd og <a href="lov/2008-06-20-44/§27">§ 27</a> fjerde ledd og <a href="lov/2014-06-20-43">lov 20. juni 2014 nr. 43</a> om helseregistre og behandling av helseopplysninger (helseregisterloven) <a href="lov/2014-06-20-43/§3">§ 3</a> fjerde ledd, § 8, § 9, § 10, § 11, § 12. Fremmet av Helse- og omsorgsdepartementet. <br /><strong>Endret</strong> ved <a href="forskrift/2018-08-13-1231">forskrifter 13 aug 2018 nr. 1231</a> (ikrafttredelse), <a href="forskrift/2019-03-01-169">1 mars 2019 nr. 169</a>, <a href="forskrift/2021-04-23-1269">23 april 2021 nr. 1269</a> som endret ved forskrift <a href="forskrift/2021-05-12-1902">12 mai 2021 nr. 1902</a> (i kraft 1 juni 2021). <br /><strong>Rettelser:</strong> 14.05.2018 (hjemmelsfelt), 04.12.2018 (fotnoter), 15.06.2021 (tegnsetting i lister tilpasset universell utforming).</dd><dt class="refid">RefID</dt><dd class="refid">forskrift/2018-04-27-645</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om befolkningsbaserte helseundersøkelser</a><ul class="tocSubUl"><li><a href="#kapittel-1" data-child-interval="§§ 1-1 – 1-5">Kapittel 1. Innledende bestemmelser</a><ul class="tocSubUl"><li><a href="#kapittel-1-paragraf-1">§ 1-1. Formål</a></li><li><a href="#kapittel-1-paragraf-2">§ 1-2. Virkeområde</a></li><li><a href="#kapittel-1-paragraf-3">§ 1-3. Tilbakemelding av resultater til deltakere</a></li><li><a href="#kapittel-1-paragraf-4">§ 1-4. Forbud mot kommersiell utnyttelse</a></li><li><a href="#kapittel-1-paragraf-5">§ 1-5. EUs personvernforordning, personopplysningsloven og helseregisterloven</a></li></ul></li><li><a href="#kapittel-2" data-child-interval="§§ 2-1 – 2-7">Kapittel 2. Etablering av undersøkelsen</a><ul class="tocSubUl"><li><a href="#kapittel-2-paragraf-1">§ 2-1. Vilkår for etablering av helseregistre</a></li><li><a href="#kapittel-2-paragraf-2">§ 2-2. Opplysningstyper som kan registreres</a></li><li><a href="#kapittel-2-paragraf-3">§ 2-3. Vilkår for etablering av forskningsbiobanker</a></li><li><a href="#kapittel-2-paragraf-4">§ 2-4. Samtykke</a></li><li><a href="#kapittel-2-paragraf-5">§ 2-5. Informasjon</a></li><li><a href="#kapittel-2-paragraf-6">§ 2-6. Rett til innsyn dersom en deltaker er under 18 år</a></li><li><a href="#kapittel-2-paragraf-7">§ 2-7. Tilbaketrekning av samtykke</a></li></ul></li><li><a href="#kapittel-3" data-child-interval="§ 3-1">Kapittel 3. Kvalitetskontroll av helseopplysninger</a><ul class="tocSubUl"><li><a href="#kapittel-3-paragraf-1">§ 3-1. Kvalitetskontroll i registeret</a></li></ul></li><li><a href="#kapittel-4" data-child-interval="§§ 4-1 – 4-7">Kapittel 4. Tilgjengeliggjøring og annen behandling av innsamlede helseopplysninger</a><ul class="tocSubUl"><li><a href="#kapittel-4-paragraf-1">§ 4-1. Tilgjengeliggjøring og annen behandling av helseopplysninger</a></li><li><a href="#kapittel-4-paragraf-2">§ 4-2. Plikt til å utarbeide og offentliggjøre statistikk</a></li><li><a href="#kapittel-4-paragraf-3">§ 4-3. (Opphevet)</a></li><li><a href="#kapittel-4-paragraf-4">§ 4-4. (Opphevet)</a></li><li><a href="#kapittel-4-paragraf-5">§ 4-5. Informasjonssikkerhet</a></li><li><a href="#kapittel-4-paragraf-6">§ 4-6. Internkontroll ved behandling av helseopplysninger</a></li><li><a href="#kapittel-4-paragraf-7">§ 4-7. Bevaring av helseopplysninger</a></li></ul></li><li><a href="#kapittel-5" data-child-interval="§§ 5-1 – 5-3">Kapittel 5. Utlevering og annen behandling av innsamlet humant biologisk materiale</a><ul class="tocSubUl"><li><a href="#kapittel-5-paragraf-1">§ 5-1. Kravene til behandling av humant biologisk materiale</a></li><li><a href="#kapittel-5-paragraf-2">§ 5-2. Internkontroll for behandling av humant biologisk materiale</a></li><li><a href="#kapittel-5-paragraf-3">§ 5-3. Bevaring av humant biologisk materiale</a></li></ul></li><li><a href="#kapittel-6" data-child-interval="§§ 6-1 – 6-2">Kapittel 6. Avsluttende bestemmelser</a><ul class="tocSubUl"><li><a href="#kapittel-6-paragraf-1">§ 6-1. Undersøkelser etablert før forskriften trer i kraft</a></li><li><a href="#kapittel-6-paragraf-2">§ 6-2. Ikrafttredelse</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/2018-04-27-645" id="dokument"><h1>Forskrift om befolkningsbaserte helseundersøkelser</h1><section class="section" data-name="kap1" id="kapittel-1" data-lovdata-URL="SF/forskrift/2018-04-27-645/KAPITTEL_1"><h2>Kapittel 1. Innledende bestemmelser</h2><article class="legalArticle" data-lovdata-URL="SF/forskrift/2018-04-27-645/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Forskriften skal legge til rette for befolkningsbaserte helseundersøkelser som skal bidra til kunnskap om befolkningens helse.</article><article class="legalP" id="kapittel-1-paragraf-1-ledd-2">Forskriften skal sikre at behandlingen av helseopplysninger og humant biologisk materiale i befolkningsbaserte helseundersøkelser foretas på en etisk forsvarlig måte, ivaretar den enkeltes personvern og brukes til individets og samfunnets beste.</article></article><article class="legalArticle" data-lovdata-URL="SF/forskrift/2018-04-27-645/§1-2" data-name="§1-2" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Forskriften regulerer innsamling og annen behandling av helseopplysninger og humant biologisk materiale i befolkningsbaserte helseundersøkelser. Forskriften gjelder befolkningsbaserte helseundersøkelser som oppfyller følgende vilkår:<ol class="defaultList" type="a"><li data-name="a." value="1"><article class="listArticle" id="kapittel-1-paragraf-2-ledd-1-punkt-1"><article class="legalP" id="kapittel-1-paragraf-2-ledd-1-punkt-1-ledd-1">Helseopplysninger og eventuelt humant biologisk materiale behandles etter samtykke fra hver enkelt deltaker.</article></article></li><li data-name="b." value="2"><article class="listArticle" id="kapittel-1-paragraf-2-ledd-1-punkt-2"><article class="legalP" id="kapittel-1-paragraf-2-ledd-1-punkt-2-ledd-1">Helseopplysninger fra undersøkelsen skal benyttes til analyser og forskning som kan gi kunnskap om befolkningens helse. Dette omfatter også faktorer som har sammenheng med helse og sosiale ulikheter i helse, og forutsetninger for diagnostikk, behandling av sykdom, å bli frisk fra sykdom, å mestre sykdom eller å forbli frisk.</article></article></li><li data-name="c." value="3"><article class="listArticle" id="kapittel-1-paragraf-2-ledd-1-punkt-3"><article class="legalP" id="kapittel-1-paragraf-2-ledd-1-punkt-3-ledd-1">En hel befolkning, en befolkningsgruppe eller et representativt utvalg blir invitert til å delta.</article></article></li><li data-name="d." value="4"><article class="listArticle" id="kapittel-1-paragraf-2-ledd-1-punkt-4"><article class="legalP" id="kapittel-1-paragraf-2-ledd-1-punkt-4-ledd-1">Folkehelseinstituttet, et universitet eller en høyskole med medisinsk eller helsefaglig utdanning eller et helseforetak med universitetsfunksjon er dataansvarlig for behandlingen av helseopplysningene og ansvarlig for eventuell behandling av humant biologisk materiale i undersøkelsen.</article></article></li></ol></article><article class="legalP" id="kapittel-1-paragraf-2-ledd-2">Undersøkelser som ikke oppfyller vilkårene i første ledd, kan likevel etableres dersom det er adgang til å behandle helseopplysninger etter EUs personvernforordning artikkel 6 og 9 og til å behandle humant biologisk materiale etter <a href="lov/2008-06-20-44/§25">helseforskningsloven § 25</a> følgende.</article></article><article class="legalArticle" data-lovdata-URL="SF/forskrift/2018-04-27-645/§1-3" data-name="§1-3" id="kapittel-1-paragraf-3"><h3 class="legalArticleHeader"><span class="legalArticleValue">§ 1-3</span>. <span class="legalArticleTitle">Tilbakemelding av resultater til deltakere</span></h3><article class="legalP" id="kapittel-1-paragraf-3-ledd-1">Dersom det gis individuell tilbakemelding til deltakere om resultater av analyser av helseopplysninger og humant biologisk materiale som er samlet inn i undersøkelsen, skal deltakerne om nødvendig oppfordres til å søke videre oppfølging fra helse- og omsorgstjenesten eller tilbys helsehjelp.</article></article><article class="legalArticle" data-lovdata-URL="SF/forskrift/2018-04-27-645/§1-4" data-name="§1-4" id="kapittel-1-paragraf-4"><h3 class="legalArticleHeader"><span class="legalArticleValue">§ 1-4</span>. <span class="legalArticleTitle">Forbud mot kommersiell utnyttelse</span></h3><article class="legalP" id="kapittel-1-paragraf-4-ledd-1">Kommersiell utnyttelse av deltakere, helseopplysninger og humant biologisk materiale som sådan er forbudt.</article></article><article class="legalArticle" data-lovdata-URL="SF/forskrift/2018-04-27-645/§1-5" data-name="§1-5" id="kapittel-1-paragraf-5"><h3 class="legalArticleHeader"><span class="legalArticleValue">§ 1-5</span>. <span class="legalArticleTitle">EUs personvernforordning, personopplysningsloven og helseregisterloven</span></h3><article class="legalP" id="kapittel-1-paragraf-5-ledd-1">Personopplysningsloven, EUs personvernforordning (jf. <a href="lov/2018-06-15-38/§1">personopplysningsloven § 1</a>) og helseregisterloven gjelder for behandling av helseopplysninger i befolkningsbaserte helseundersøkelser.</article></article></section><section class="section" data-name="kap2" id="kapittel-2" data-lovdata-URL="SF/forskrift/2018-04-27-645/KAPITTEL_2"><h2>Kapittel 2. Etablering av undersøkelsen</h2><article class="legalArticle" data-lovdata-URL="SF/forskrift/2018-04-27-645/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Vilkår for etablering av helseregistre</span></h3><article class="legalP" id="kapittel-2-paragraf-1-ledd-1">Helseregistre i befolkningsbaserte helseundersøkelser kan etableres når vilkårene i denne bestemmelsen og i de alminnelige vilkårene for behandling av helseopplysninger i EUs personvernforordning artikkel 5 er oppfylt.</article><article class="legalP" id="kapittel-2-paragraf-1-ledd-2">Den helsefaglige eller samfunnsmessige nytten av registeret må klart overstige personvernulempene.</article><article class="legalP" id="kapittel-2-paragraf-1-ledd-3">Den dataansvarlige skal<ol class="defaultList" type="a"><li data-name="a." value="1"><article class="listArticle" id="kapittel-2-paragraf-1-ledd-3-punkt-1"><article class="legalP" id="kapittel-2-paragraf-1-ledd-3-punkt-1-ledd-1">fastsette formålene for undersøkelsen</article></article></li><li data-name="b." value="2"><article class="listArticle" id="kapittel-2-paragraf-1-ledd-3-punkt-2"><article class="legalP" id="kapittel-2-paragraf-1-ledd-3-punkt-2-ledd-1">fastsette kriteriene for hvem som skal inviteres til å delta i undersøkelsen</article></article></li><li data-name="c." value="3"><article class="listArticle" id="kapittel-2-paragraf-1-ledd-3-punkt-3"><article class="legalP" id="kapittel-2-paragraf-1-ledd-3-punkt-3-ledd-1">fastsette hva slags opplysninger som vil bli samlet inn og lagret</article></article></li><li data-name="d." value="4"><article class="listArticle" id="kapittel-2-paragraf-1-ledd-3-punkt-4"><article class="legalP" id="kapittel-2-paragraf-1-ledd-3-punkt-4-ledd-1">gi informasjon til deltakerne og innhente samtykke</article></article></li><li data-name="e." value="5"><article class="listArticle" id="kapittel-2-paragraf-1-ledd-3-punkt-5"><article class="legalP" id="kapittel-2-paragraf-1-ledd-3-punkt-5-ledd-1">vurdere personvernkonsekvenser av undersøkelsen og rådføre seg med Datatilsynet dersom behandlingen av opplysninger vil føre til høy risiko for fysiske personers rettigheter og friheter, jf. EUs personvernforordning artikkel 35 og 36</article></article></li><li data-name="f." value="6"><article class="listArticle" id="kapittel-2-paragraf-1-ledd-3-punkt-6"><article class="legalP" id="kapittel-2-paragraf-1-ledd-3-punkt-6-ledd-1">fastsette prosedyrer for tilgjengeliggjøring av opplysninger fra undersøkelsen.</article></article></li></ol></article><article class="legalP" id="kapittel-2-paragraf-1-ledd-4">Vilkårene i denne bestemmelsen gjelder tilsvarende ved etterfølgende utvidelser eller endringer i undersøkelsen.</article><article class="legalP" id="kapittel-2-paragraf-1-ledd-5">Den dataansvarlige skal utarbeide dokumentasjon på at vilkårene er oppfylt. Dokumentasjonen skal være offentlig tilgjengelig.</article></article><article class="legalArticle" data-lovdata-URL="SF/forskrift/2018-04-27-645/§2-2" data-name="§2-2" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Opplysningstyper som kan registreres</span></h3><article class="legalP" id="kapittel-2-paragraf-2-ledd-1">Når det er nødvendig for undersøkelsens formål og innenfor deltakerens samtykke, kan følgende opplysninger registreres:<ol class="defaultList" type="a"><li data-name="a." value="1"><article class="listArticle" id="kapittel-2-paragraf-2-ledd-1-punkt-1"><article class="legalP" id="kapittel-2-paragraf-2-ledd-1-punkt-1-ledd-1">fødselsnummer eller annet direkte personidentifiserende kjennetegn</article></article></li><li data-name="b." value="2"><article class="listArticle" id="kapittel-2-paragraf-2-ledd-1-punkt-2"><article class="legalP" id="kapittel-2-paragraf-2-ledd-1-punkt-2-ledd-1">demografiske og sosioøkonomiske opplysninger</article></article></li><li data-name="c." value="3"><article class="listArticle" id="kapittel-2-paragraf-2-ledd-1-punkt-3"><article class="legalP" id="kapittel-2-paragraf-2-ledd-1-punkt-3-ledd-1">opplysninger som vedkommende selv oppgir i spørreskjema eller ved intervju</article></article></li><li data-name="d." value="4"><article class="listArticle" id="kapittel-2-paragraf-2-ledd-1-punkt-4"><article class="legalP" id="kapittel-2-paragraf-2-ledd-1-punkt-4-ledd-1">målte verdier og opplysninger framkommet ved helseundersøkelse i henhold til fastsatt undersøkelsesprogram</article></article></li><li data-name="e." value="5"><article class="listArticle" id="kapittel-2-paragraf-2-ledd-1-punkt-5"><article class="legalP" id="kapittel-2-paragraf-2-ledd-1-punkt-5-ledd-1">helseopplysninger framkommet ved analyser av humant biologisk materiale innsamlet i undersøkelsen</article></article></li><li data-name="f." value="6"><article class="listArticle" id="kapittel-2-paragraf-2-ledd-1-punkt-6"><article class="legalP" id="kapittel-2-paragraf-2-ledd-1-punkt-6-ledd-1">opplysninger fra andre registre</article></article></li><li data-name="g." value="7"><article class="listArticle" id="kapittel-2-paragraf-2-ledd-1-punkt-7"><article class="legalP" id="kapittel-2-paragraf-2-ledd-1-punkt-7-ledd-1">opplysninger framkommet ved analyse av opplysninger fra undersøkelsen og fra andre registre.</article></article></li></ol></article></article><article class="legalArticle" data-lovdata-URL="SF/forskrift/2018-04-27-645/§2-3" data-name="§2-3" id="kapittel-2-paragraf-3"><h3 class="legalArticleHeader"><span class="legalArticleValue">§ 2-3</span>. <span class="legalArticleTitle">Vilkår for etablering av forskningsbiobanker</span></h3><article class="legalP" id="kapittel-2-paragraf-3-ledd-1">Den dataansvarlige for befolkningsbaserte helseundersøkelser kan etablere en eller flere forskningsbiobanker for behandling av humant biologisk materiale i tilknytning til helseregistre etter <a href="forskrift/2018-04-27-645/§2-1">§ 2-1</a>. Det er ikke nødvendig med godkjenning etter <a href="lov/2008-06-20-44/§25">helseforskningsloven § 25</a>.</article><article class="legalP" id="kapittel-2-paragraf-3-ledd-2">Innsamlingen av humant biologisk materiale skal være nødvendig for undersøkelsens formål. <a href="lov/2008-06-20-44/§5">Helseforskningsloven § 5</a> og <a href="lov/2008-06-20-44/§6">§ 6</a> om forsvarlighet og organisering gjelder tilsvarende. Den dataansvarlige for behandling av helseopplysninger i undersøkelsen, skal også være forskningsansvarlig for forskningsbiobanken.</article><article class="legalP" id="kapittel-2-paragraf-3-ledd-3">I tillegg til kravene som følger av <a href="forskrift/2018-04-27-645/§2-1">§ 2-1</a>, skal den dataansvarlige<ol class="defaultList" type="a"><li data-name="a." value="1"><article class="listArticle" id="kapittel-2-paragraf-3-ledd-3-punkt-1"><article class="legalP" id="kapittel-2-paragraf-3-ledd-3-punkt-1-ledd-1">vurdere forskningsetiske hensyn ved behandlingen av humant biologisk materiale</article></article></li><li data-name="b." value="2"><article class="listArticle" id="kapittel-2-paragraf-3-ledd-3-punkt-2"><article class="legalP" id="kapittel-2-paragraf-3-ledd-3-punkt-2-ledd-1">fastsette hva slags materiale som skal innhentes, og fra hvor eller hvem materialet skal innhentes</article></article></li><li data-name="c." value="3"><article class="listArticle" id="kapittel-2-paragraf-3-ledd-3-punkt-3"><article class="legalP" id="kapittel-2-paragraf-3-ledd-3-punkt-3-ledd-1">fastsette prosedyrer for utlevering av humant biologisk materiale fra undersøkelsen</article></article></li><li data-name="d." value="4"><article class="listArticle" id="kapittel-2-paragraf-3-ledd-3-punkt-4"><article class="legalP" id="kapittel-2-paragraf-3-ledd-3-punkt-4-ledd-1">utpeke en ansvarshavende person for forskningsbiobanken, jf. <a href="lov/2008-06-20-44/§26">helseforskningsloven § 26</a>.</article></article></li></ol></article><article class="legalP" id="kapittel-2-paragraf-3-ledd-4">Den dataansvarlige skal melde etableringen av forskningsbiobanken til Biobankregisteret ved Folkehelseinstituttet, jf. <a href="lov/2008-06-20-44/§44">helseforskningsloven § 44</a> siste ledd. Meldingen skal inneholde dokumentasjon som viser at vilkårene i andre og tredje ledd er oppfylt. Dokumentasjonen skal være offentlig tilgjengelig.</article></article><article class="legalArticle" data-lovdata-URL="SF/forskrift/2018-04-27-645/§2-4" data-name="§2-4" id="kapittel-2-paragraf-4"><h3 class="legalArticleHeader"><span class="legalArticleValue">§ 2-4</span>. <span class="legalArticleTitle">Samtykke</span></h3><article class="legalP" id="kapittel-2-paragraf-4-ledd-1">Det kreves samtykke fra hver enkelt deltaker til å behandle helseopplysninger og humant biologisk materiale i samsvar med EUs personvernforordning artikkel 4 nr. 11, så langt ikke annet følger av denne forskriften. For at samtykket skal være gyldig, må deltakeren ha fått informasjon i samsvar med <a href="forskrift/2018-04-27-645/§2-5">§ 2-5</a> første ledd og andre ledd andre punktum.</article><article class="legalP" id="kapittel-2-paragraf-4-ledd-2">Hvem som har samtykkekompetanse følger av <a href="lov/2014-06-20-43/§15">helseregisterloven § 15</a>.</article><article class="legalP" id="kapittel-2-paragraf-4-ledd-3">Når foreldre eller andre med foreldreansvar har samtykket på vegne av en deltaker og deltakeren blir 16 år, er samtykket fortsatt gyldig. Deltakeren kan trekke samtykket tilbake, jf. <a href="forskrift/2018-04-27-645/§2-7">§ 2-7</a>.</article></article><article class="legalArticle" data-lovdata-URL="SF/forskrift/2018-04-27-645/§2-5" data-name="§2-5" id="kapittel-2-paragraf-5"><h3 class="legalArticleHeader"><span class="legalArticleValue">§ 2-5</span>. <span class="legalArticleTitle">Informasjon</span></h3><article class="legalP" id="kapittel-2-paragraf-5-ledd-1">Den dataansvarlige skal sørge for at deltakerne får den informasjonen som er nødvendig for å få innsikt i hva samtykket innebærer.</article><article class="legalP" id="kapittel-2-paragraf-5-ledd-2">Hver deltaker skal før avgivelsen av samtykket få informasjon i samsvar med EUs personvernforordning artikkel 13 og 14. Deltakeren skal minst få informasjon om<ol class="defaultList" type="a"><li data-name="a." value="1"><article class="listArticle" id="kapittel-2-paragraf-5-ledd-2-punkt-1"><article class="legalP" id="kapittel-2-paragraf-5-ledd-2-punkt-1-ledd-1">hvilken undersøkelse samtykket gjelder</article></article></li><li data-name="b." value="2"><article class="listArticle" id="kapittel-2-paragraf-5-ledd-2-punkt-2"><article class="legalP" id="kapittel-2-paragraf-5-ledd-2-punkt-2-ledd-1">undersøkelsens formål</article></article></li><li data-name="c." value="3"><article class="listArticle" id="kapittel-2-paragraf-5-ledd-2-punkt-3"><article class="legalP" id="kapittel-2-paragraf-5-ledd-2-punkt-3-ledd-1">hva undersøkelsen i praksis vil innebære for den enkelte deltakeren (om deltakeren skal svare på et spørreskjema, bli undersøkt av lege, testes, avgi blodprøve, e.l.)</article></article></li><li data-name="d." value="4"><article class="listArticle" id="kapittel-2-paragraf-5-ledd-2-punkt-4"><article class="legalP" id="kapittel-2-paragraf-5-ledd-2-punkt-4-ledd-1">hvem som er dataansvarlig, forskningsansvarlig og personvernombud, samt deres kontaktopplysninger</article></article></li><li data-name="e." value="5"><article class="listArticle" id="kapittel-2-paragraf-5-ledd-2-punkt-5"><article class="legalP" id="kapittel-2-paragraf-5-ledd-2-punkt-5-ledd-1">hvilke opplysninger og hva slags humant biologisk materiale som vil bli samlet inn og lagret</article></article></li><li data-name="f." value="6"><article class="listArticle" id="kapittel-2-paragraf-5-ledd-2-punkt-6"><article class="legalP" id="kapittel-2-paragraf-5-ledd-2-punkt-6-ledd-1">hvor opplysningene skal hentes fra</article></article></li><li data-name="g." value="7"><article class="listArticle" id="kapittel-2-paragraf-5-ledd-2-punkt-7"><article class="legalP" id="kapittel-2-paragraf-5-ledd-2-punkt-7-ledd-1">hvor lenge helseopplysningene og humant biologisk materiale skal lagres</article></article></li><li data-name="h." value="8"><article class="listArticle" id="kapittel-2-paragraf-5-ledd-2-punkt-8"><article class="legalP" id="kapittel-2-paragraf-5-ledd-2-punkt-8-ledd-1">om det vil bli gitt tilbakemelding til deltakeren om resultatet av undersøkelser</article></article></li><li data-name="i." value="9"><article class="listArticle" id="kapittel-2-paragraf-5-ledd-2-punkt-9"><article class="legalP" id="kapittel-2-paragraf-5-ledd-2-punkt-9-ledd-1">hvordan helseopplysningene og humant biologisk materiale skal tilgjengeliggjøres og behandles på andre måter</article></article></li><li data-name="j." value="10"><article class="listArticle" id="kapittel-2-paragraf-5-ledd-2-punkt-10"><article class="legalP" id="kapittel-2-paragraf-5-ledd-2-punkt-10-ledd-1">om helseopplysningene kan sammenstilles med andre registre og hvilke registre det kan sammenstilles med</article></article></li><li data-name="k." value="11"><article class="listArticle" id="kapittel-2-paragraf-5-ledd-2-punkt-11"><article class="legalP" id="kapittel-2-paragraf-5-ledd-2-punkt-11-ledd-1">om helseopplysninger skal utledes av humant biologisk materiale og i tilfelle om slike opplysninger kan inneholde genetiske opplysninger</article></article></li><li data-name="l." value="12"><article class="listArticle" id="kapittel-2-paragraf-5-ledd-2-punkt-12"><article class="legalP" id="kapittel-2-paragraf-5-ledd-2-punkt-12-ledd-1">om analyseresultater av opplysninger og humant biologisk materiale vil bli tilbakeført og lagret i undersøkelsen</article></article></li><li data-name="m." value="13"><article class="listArticle" id="kapittel-2-paragraf-5-ledd-2-punkt-13"><article class="legalP" id="kapittel-2-paragraf-5-ledd-2-punkt-13-ledd-1">at deltakelsen er frivillig, at deltakeren til enhver tid kan trekke seg fra undersøkelsen og fremgangsmåten for slik tilbaketrekning</article></article></li><li data-name="n." value="14"><article class="listArticle" id="kapittel-2-paragraf-5-ledd-2-punkt-14"><article class="legalP" id="kapittel-2-paragraf-5-ledd-2-punkt-14-ledd-1">deltakerens rett til informasjon, innsyn, sletting og sperring etter <a href="lov/2014-06-20-43/§23">helseregisterloven § 23</a> til <a href="lov/2014-06-20-43/§25">§ 25</a></article></article></li><li data-name="o." value="15"><article class="listArticle" id="kapittel-2-paragraf-5-ledd-2-punkt-15"><article class="legalP" id="kapittel-2-paragraf-5-ledd-2-punkt-15-ledd-1">hvordan informasjon vil bli formidlet i løpet av undersøkelsen</article></article></li><li data-name="p." value="16"><article class="listArticle" id="kapittel-2-paragraf-5-ledd-2-punkt-16"><article class="legalP" id="kapittel-2-paragraf-5-ledd-2-punkt-16-ledd-1">om deltakeren senere kan bli kontaktet for tilleggsundersøkelser</article></article></li><li data-name="q." value="17"><article class="listArticle" id="kapittel-2-paragraf-5-ledd-2-punkt-17"><article class="legalP" id="kapittel-2-paragraf-5-ledd-2-punkt-17-ledd-1">at deltakeren kan henvende seg til Datatilsynet eller Statens helsetilsyn dersom opplysninger eller humant biologisk materiale ikke behandles i samsvar med forskriften.</article></article></li></ol></article><article class="legalP" id="kapittel-2-paragraf-5-ledd-3">Deltakerne skal informeres jevnlig om undersøkelsen, blant annet om hvordan helseopplysninger og humant biologisk materiale brukes.</article><article class="legalP" id="kapittel-2-paragraf-5-ledd-4">Den dataansvarlige skal bruke Helsenorge.no eller andre løsninger for informasjon, innsyn, samtykke og tilbaketrekning av samtykke som er enkelt tilgjengelig for deltakerne.</article><article class="legalP" id="kapittel-2-paragraf-5-ledd-5">Når foreldre eller andre med foreldreansvar har samtykket på vegne av en deltaker og deltakeren blir 16 år, skal deltakeren få informasjon om undersøkelsen, samtykket og retten til å trekke samtykket tilbake.</article></article><article class="legalArticle" data-lovdata-URL="SF/forskrift/2018-04-27-645/§2-6" data-name="§2-6" id="kapittel-2-paragraf-6"><h3 class="legalArticleHeader"><span class="legalArticleValue">§ 2-6</span>. <span class="legalArticleTitle">Rett til innsyn dersom en deltaker er under 18 år</span></h3><article class="legalP" id="kapittel-2-paragraf-6-ledd-1">Dersom deltakeren er under 18 år har foreldre eller andre som har foreldreansvaret rett til innsyn i samsvar med pasient- og <a href="lov/1999-07-02-63/§5-1">brukerrettighetsloven § 5-1</a> fjerde ledd jf. <a href="lov/1999-07-02-63/§3-4">§ 3-4</a>.</article></article><article class="legalArticle" data-lovdata-URL="SF/forskrift/2018-04-27-645/§2-7" data-name="§2-7" id="kapittel-2-paragraf-7"><h3 class="legalArticleHeader"><span class="legalArticleValue">§ 2-7</span>. <span class="legalArticleTitle">Tilbaketrekning av samtykke</span></h3><article class="legalP" id="kapittel-2-paragraf-7-ledd-1">Et samtykke til å delta i en befolkningsbasert helseundersøkelse kan når som helst trekkes tilbake. Ved tilbaketrekking av samtykke må forskningen på vedkommendes humant biologiske materiale eller helseopplysninger opphøre. Den som har trukket sitt samtykke tilbake, kan kreve at det biologiske materialet destrueres og at helseopplysningene slettes eller utleveres innen 30 dager.</article><article class="legalP" id="kapittel-2-paragraf-7-ledd-2">Adgangen til å kreve destruksjon, sletting eller utlevering etter andre ledd gjelder ikke dersom materialet eller opplysningene er anonymisert, dersom materialet etter bearbeidelse inngår i et annet biologisk produkt, eller dersom opplysningene allerede er inngått i utførte analyser.</article></article></section><section class="section" data-name="kap3" id="kapittel-3" data-lovdata-URL="SF/forskrift/2018-04-27-645/KAPITTEL_3"><h2>Kapittel 3. Kvalitetskontroll av helseopplysninger</h2><article class="legalArticle" data-lovdata-URL="SF/forskrift/2018-04-27-645/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Kvalitetskontroll i registeret</span></h3><article class="legalP" id="kapittel-3-paragraf-1-ledd-1">Den dataansvarlige skal kvalitetskontrollere helseopplysningene som behandles i registeret.</article></article></section><section class="section" data-name="kap4" id="kapittel-4" data-lovdata-URL="SF/forskrift/2018-04-27-645/KAPITTEL_4"><h2>Kapittel 4. Tilgjengeliggjøring og annen behandling av innsamlede helseopplysninger</h2><article class="legalArticle" data-lovdata-URL="SF/forskrift/2018-04-27-645/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Tilgjengeliggjøring og annen behandling av helseopplysninger</span></h3><article class="legalP" id="kapittel-4-paragraf-1-ledd-1">Helseopplysninger i befolkningsbaserte helseundersøkelser skal behandles i samsvar med <a href="lov/2018-06-15-38/gdpr">personvernforordningen</a>, <a href="lov/2018-06-15-38">personopplysningsloven</a> og de alminnelige vilkårene i <a href="lov/2014-06-20-43/§6">helseregisterloven § 6</a> og reglene om taushetsplikt i <a href="lov/2014-06-20-43/§17">helseregisterloven § 17</a>, jf. <a href="lov/1999-07-02-64/§21">helsepersonelloven §§ 21</a> flg.</article><article class="legalP" id="kapittel-4-paragraf-1-ledd-2">Ved tilgjengeliggjøring og sammenstilling av opplysninger i registeret gjelder i tillegg <a href="lov/2014-06-20-43/§19">helseregisterloven § 19</a> til <a href="lov/2014-06-20-43/§19h">§ 19h</a>.</article><article class="changesToParent">Endret ved <a href="forskrift/2019-03-01-169">forskrifter 1 mars 2019 nr. 169</a>, <a href="forskrift/2021-04-23-1269">23 april 2021 nr. 1269</a> som endret ved forskrift <a href="forskrift/2021-05-12-1902">12 mai 2021 nr. 1902</a> (i kraft 1 juni 2021).</article></article><article class="legalArticle" data-lovdata-URL="SF/forskrift/2018-04-27-645/§4-2" data-name="§4-2" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">Plikt til å utarbeide og offentliggjøre statistikk</span></h3><article class="legalP" id="kapittel-4-paragraf-2-ledd-1">Den dataansvarlige skal utarbeide og løpende offentliggjøre relevant statistikk basert på opplysninger som er behandlet i samsvar med <a href="forskrift/2018-04-27-645/§4-1">§ 4-1</a>.</article><article class="legalP" id="kapittel-4-paragraf-2-ledd-2">Utarbeidet statistikk skal være anonym.</article><article class="changesToParent">Endret ved forskrift <a href="forskrift/2021-04-23-1269">23 april 2021 nr. 1269</a> som endret ved forskrift <a href="forskrift/2021-05-12-1902">12 mai 2021 nr. 1902</a> (i kraft 1 juni 2021).</article></article><article class="legalArticle" data-lovdata-URL="SF/forskrift/2018-04-27-645/§4-3" data-name="§4-3" id="kapittel-4-paragraf-3"><h3 class="legalArticleHeader"><span class="legalArticleValue">§ 4-3</span>. <span class="legalArticleTitle">(Opphevet)</span></h3><article class="changesToParent">Opphevet ved forskrift <a href="forskrift/2021-04-23-1269">23 april 2021 nr. 1269</a> som endret ved forskrift <a href="forskrift/2021-05-12-1902">12 mai 2021 nr. 1902</a> (i kraft 1 juni 2021).</article></article><article class="legalArticle" data-lovdata-URL="SF/forskrift/2018-04-27-645/§4-4" data-name="§4-4" id="kapittel-4-paragraf-4"><h3 class="legalArticleHeader"><span class="legalArticleValue">§ 4-4</span>. <span class="legalArticleTitle">(Opphevet)</span></h3><article class="changesToParent">Opphevet ved forskrift <a href="forskrift/2021-04-23-1269">23 april 2021 nr. 1269</a> som endret ved forskrift <a href="forskrift/2021-05-12-1902">12 mai 2021 nr. 1902</a> (i kraft 1 juni 2021).</article></article><article class="legalArticle" data-lovdata-URL="SF/forskrift/2018-04-27-645/§4-5" data-name="§4-5" id="kapittel-4-paragraf-5"><h3 class="legalArticleHeader"><span class="legalArticleValue">§ 4-5</span>. <span class="legalArticleTitle">Informasjonssikkerhet</span></h3><article class="legalP" id="kapittel-4-paragraf-5-ledd-1">Den dataansvarlige og databehandleren skal gjennomføre tekniske og organisatoriske tiltak for å oppnå et sikkerhetsnivå som er egnet i forhold til risikoen, jf. EUs personvernforordning artikkel 32.</article><article class="legalP" id="kapittel-4-paragraf-5-ledd-2">Fødselsnummer og andre direkte personidentifiserende kjennetegn skal separeres og lagres kryptert og adskilt fra andre registeropplysninger.</article><article class="legalP" id="kapittel-4-paragraf-5-ledd-3">Den dataansvarlige og databehandleren skal sørge for tilgangsstyring, logging og etterfølgende kontroll.</article><article class="legalP" id="kapittel-4-paragraf-5-ledd-4">Bare autorisert personell som utfører tjenester eller arbeid mot registeret og arbeider under den dataansvarliges eller databehandlerens instruksjonsmyndighet, kan gis tilgang til identifiserende opplysninger i registeret. Tilgangen kan ikke være mer omfattende enn det som er nødvendig for vedkommendes arbeid. Bare spesielt autoriserte personer som har behov for det i arbeidet, skal ha tilgang til ukrypterte helseopplysninger med direkte personidentifiserende kjennetegn (fødselsnumre eller annen personidentifikasjon). Den dataansvarlige og databehandleren skal ha systemer for hendelsesregistrering (logging) av elektroniske spor ved all tilgang til direkte identifiserbare helseopplysninger i registeret.</article></article><article class="legalArticle" data-lovdata-URL="SF/forskrift/2018-04-27-645/§4-6" data-name="§4-6" id="kapittel-4-paragraf-6"><h3 class="legalArticleHeader"><span class="legalArticleValue">§ 4-6</span>. <span class="legalArticleTitle">Internkontroll ved behandling av helseopplysninger</span></h3><article class="legalP" id="kapittel-4-paragraf-6-ledd-1">Den dataansvarlige og databehandleren skal gjennomføre tekniske og organisatoriske tiltak for å sikre og påvise at behandlingen utføres i samsvar med personvernkravene, jf. EUs personvernforordning artikkel 24. Blant annet skal den dataansvarlige sørge for<ol class="defaultList" type="a"><li data-name="a." value="1"><article class="listArticle" id="kapittel-4-paragraf-6-ledd-1-punkt-1"><article class="legalP" id="kapittel-4-paragraf-6-ledd-1-punkt-1-ledd-1">å ha oversikt over kravene som gjelder for behandling av helseopplysninger</article></article></li><li data-name="b." value="2"><article class="listArticle" id="kapittel-4-paragraf-6-ledd-1-punkt-2"><article class="legalP" id="kapittel-4-paragraf-6-ledd-1-punkt-2-ledd-1">at det utarbeides og dokumenteres rutiner som setter ledere, medarbeiderne og annet personell i stand til å overholde kravene</article></article></li><li data-name="c." value="3"><article class="listArticle" id="kapittel-4-paragraf-6-ledd-1-punkt-3"><article class="legalP" id="kapittel-4-paragraf-6-ledd-1-punkt-3-ledd-1">at det utarbeides og dokumenteres rutiner for å motta meldinger om avvik og sikre at avvik rettes</article></article></li><li data-name="d." value="4"><article class="listArticle" id="kapittel-4-paragraf-6-ledd-1-punkt-4"><article class="legalP" id="kapittel-4-paragraf-6-ledd-1-punkt-4-ledd-1">systematisk overvåking og gjennomgang av internkontrollen for å sikre at den fungerer som forutsatt og bidrar til kontinuerlig forbedring i behandlingen av helseopplysninger i undersøkelsen.</article></article></li></ol></article></article><article class="legalArticle" data-lovdata-URL="SF/forskrift/2018-04-27-645/§4-7" data-name="§4-7" id="kapittel-4-paragraf-7"><h3 class="legalArticleHeader"><span class="legalArticleValue">§ 4-7</span>. <span class="legalArticleTitle">Bevaring av helseopplysninger</span></h3><article class="legalP" id="kapittel-4-paragraf-7-ledd-1">Helseopplysninger innsamlet i befolkningsbaserte helseundersøkelser kan oppbevares så lenge det er nødvendig for å oppnå formålet med undersøkelsen, med mindre annet følger av samtykket.</article></article></section><section class="section" data-name="kap5" id="kapittel-5" data-lovdata-URL="SF/forskrift/2018-04-27-645/KAPITTEL_5"><h2>Kapittel 5. Utlevering og annen behandling av innsamlet humant biologisk materiale</h2><article class="legalArticle" data-lovdata-URL="SF/forskrift/2018-04-27-645/§5-1" data-name="§5-1" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">Kravene til behandling av humant biologisk materiale</span></h3><article class="legalP" id="kapittel-5-paragraf-1-ledd-1">Den dataansvarlige skal behandle humant biologisk materiale i befolkningsbaserte helseundersøkelser forsvarlig i samsvar med <a href="lov/2008-06-20-44/§26">helseforskningsloven § 26</a> til <a href="lov/2008-06-20-44/§31">§ 31</a>, og innenfor rammene av deltakernes samtykke og undersøkelsens formål.</article><article class="legalP" id="kapittel-5-paragraf-1-ledd-2">Dersom andre får utlevert humant biologisk materiale, kan den dataansvarlige stille vilkår om at analyseresultater fra materialet skal tilbakeføres til undersøkelsen.</article></article><article class="legalArticle" data-lovdata-URL="SF/forskrift/2018-04-27-645/§5-2" data-name="§5-2" id="kapittel-5-paragraf-2"><h3 class="legalArticleHeader"><span class="legalArticleValue">§ 5-2</span>. <span class="legalArticleTitle">Internkontroll for behandling av humant biologisk materiale</span></h3><article class="legalP" id="kapittel-5-paragraf-2-ledd-1">Den dataansvarlige skal gjennom planlagte, systematiske og dokumenterte tiltak sørge for at materialet i forskningsbiobanken oppbevares og behandles i samsvar med kravene i <a href="forskrift/2018-04-27-645/§5-1">§ 5-1</a>. Blant annet skal den dataansvarlige sørge for<ol class="defaultList" type="a"><li data-name="a." value="1"><article class="listArticle" id="kapittel-5-paragraf-2-ledd-1-punkt-1"><article class="legalP" id="kapittel-5-paragraf-2-ledd-1-punkt-1-ledd-1">å ha oversikt over kravene som gjelder for forskningsbiobanken</article></article></li><li data-name="b." value="2"><article class="listArticle" id="kapittel-5-paragraf-2-ledd-1-punkt-2"><article class="legalP" id="kapittel-5-paragraf-2-ledd-1-punkt-2-ledd-1">at det utarbeides og dokumenteres rutiner som setter ledere, medarbeiderne og annet personell i stand til å overholde kravene</article></article></li><li data-name="c." value="3"><article class="listArticle" id="kapittel-5-paragraf-2-ledd-1-punkt-3"><article class="legalP" id="kapittel-5-paragraf-2-ledd-1-punkt-3-ledd-1">at det utarbeides og dokumenteres rutiner for å motta meldinger om avvik og sikre at avvik rettes</article></article></li><li data-name="d." value="4"><article class="listArticle" id="kapittel-5-paragraf-2-ledd-1-punkt-4"><article class="legalP" id="kapittel-5-paragraf-2-ledd-1-punkt-4-ledd-1">systematisk overvåking og gjennomgang av internkontrollen for å sikre at den fungerer som forutsatt og bidrar til kontinuerlig forbedring i behandlingen av humant biologisk materiale i undersøkelsen.</article></article></li></ol></article></article><article class="legalArticle" data-lovdata-URL="SF/forskrift/2018-04-27-645/§5-3" data-name="§5-3" id="kapittel-5-paragraf-3"><h3 class="legalArticleHeader"><span class="legalArticleValue">§ 5-3</span>. <span class="legalArticleTitle">Bevaring av humant biologisk materiale</span></h3><article class="legalP" id="kapittel-5-paragraf-3-ledd-1">Humant biologisk materiale innsamlet i befolkningsbaserte helseundersøkelser kan oppbevares i ubegrenset tid, med mindre annet følger av samtykket eller formålet med undersøkelsen.</article></article></section><section class="section" data-name="kap6" id="kapittel-6" data-lovdata-URL="SF/forskrift/2018-04-27-645/KAPITTEL_6"><h2>Kapittel 6. Avsluttende bestemmelser</h2><article class="legalArticle" data-lovdata-URL="SF/forskrift/2018-04-27-645/§6-1" data-name="§6-1" id="kapittel-6-paragraf-1"><h3 class="legalArticleHeader"><span class="legalArticleValue">§ 6-1</span>. <span class="legalArticleTitle">Undersøkelser etablert før forskriften trer i kraft</span></h3><article class="legalP" id="kapittel-6-paragraf-1-ledd-1">Befolkningsbaserte helseundersøkelser som har konsesjon fra Datatilsynet og eventuelt forhåndsgodkjenning fra den regionale komiteen for medisinsk og helsefaglig forskning når forskriften trer i kraft, kan videreføres etter reglene i denne forskriften.</article><article class="legalP" id="kapittel-6-paragraf-1-ledd-2">For disse undersøkelsene gjelder reglene om etablering i <a href="forskrift/2018-04-27-645/§2-1">§ 2-1</a> til <a href="forskrift/2018-04-27-645/§2-5">§ 2-5</a> bare dersom det innhentes nye opplysninger eller nytt humant biologisk materiale. Deltakerne skal uansett få informasjon etter <a href="forskrift/2018-04-27-645/§2-5">§ 2-5</a> tredje og fjerde ledd. Kravet i <a href="forskrift/2018-04-27-645/§4-5">§ 4-5</a> femte ledd om elektronisk logg gjelder ikke ved videreføring, utvidelse eller endring av etablerte undersøkelser som ikke allerede har dette.</article><article class="legalP" id="kapittel-6-paragraf-1-ledd-3">Dersom undersøkelsen omfatter behandling av humant biologisk materiale, skal den dataansvarlige sende en melding om undersøkelsen til Biobankregisteret ved Folkehelseinstituttet. Meldingen må sendes innen utløpet av perioden som forhåndsgodkjenningen gjelder for.</article><article class="legalP" id="kapittel-6-paragraf-1-ledd-4">Opplysninger og humant biologisk materiale som er innhentet før forskriften trer i kraft og som er basert på samtykke som ikke oppfyller de gjeldende kravene til samtykke, kan fortsatt behandles. Opplysningene og materialet kan likevel bare behandles dersom samtykket ble gitt i samsvar med dagjeldende regler og behandlingen er innenfor deltakerens samtykke og undersøkelsens formål.</article></article><article class="legalArticle" data-lovdata-URL="SF/forskrift/2018-04-27-645/§6-2" data-name="§6-2" id="kapittel-6-paragraf-2"><h3 class="legalArticleHeader"><span class="legalArticleValue">§ 6-2</span>. <span class="legalArticleTitle">Ikrafttredelse</span></h3><article class="legalP" id="kapittel-6-paragraf-2-ledd-1">Forskriften trer i kraft når departementet bestemmer.<sup class="footnotereference" data-footnotereferencevalue="1" data-unique-footnote-counter="1">1</sup></article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> I kraft 13 aug 2018 iflg. <a href="forskrift/2018-08-13-1231">forskrift 13 aug 2018 nr. 1231</a>.</article></footer></article></section></main></body></html>