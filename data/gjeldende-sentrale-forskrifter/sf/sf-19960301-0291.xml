<!DOCTYPE html><html lang="no"><head><title>Forskrift om skogfrø og skogplanter.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-1996-03-01-291</dd><dt class="dokid">DokumentID</dt><dd class="dokid">SF/forskrift/1996-03-01-291</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="subunit">Etat</dt><dd class="subunit"><ul><li>Skogavd.</li></ul></dd><dt class="publishedIn">Publisert i</dt><dd class="publishedIn">Avd I 1996 321</dd><dt class="dateInForce">I kraft fra</dt><dd class="dateInForce">1996-03-01, 1998-01-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2021-01-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2020-12-21-3044">forskrift/2020-12-21-3044</a> fra 2021-01-01</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/1994-12-20-1196">forskrift/1994-12-20-1196</a></li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1965-05-21/§17">lov/1965-05-21/§17</a></li></ul></dd><dt class="titleShort">Korttittel</dt><dd class="titleShort">Forskrift om skogfrø og skogplanter</dd><dt class="title">Tittel</dt><dd class="title">Forskrift om skogfrø og skogplanter.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 1. mars 1996 med hjemmel i <a href="lov/1965-05-21">lov av 21. mai 1965</a> om skogbruk og skogvern (skogbruksloven) <a href="lov/1965-05-21/§17">§ 17</a> siste ledd. <br /> <strong>Endret</strong> ved forskrift <a href="forskrift/2020-12-21-3044">21 des 2020 nr. 3044</a> (i kraft 1 jan 2021).</dd><dt class="refid">RefID</dt><dd class="refid">forskrift/1996-03-01-291</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om skogfrø og skogplanter.</a><ul class="tocSubUl"><li><a href="#paragraf-1">§ 1. Formål</a></li><li><a href="#paragraf-2">§ 2. Virkeområde</a></li><li><a href="#paragraf-3">§ 3. Kvalitet</a></li><li><a href="#paragraf-4">§ 4. Kategorier</a></li><li><a href="#paragraf-5">§ 5. Omsetning</a></li><li><a href="#paragraf-6">§ 5-1. Godkjennelse</a></li><li><a href="#paragraf-7">§ 5-2. Varefakta</a></li><li><a href="#paragraf-8">§ 6. Bruk</a></li><li><a href="#paragraf-9">§ 6-1. Overordnede bruksregler</a></li><li><a href="#paragraf-10">§ 6-2. Flytting av gran</a></li><li><a href="#paragraf-11">§ 6-3. Flytting av furu</a></li><li><a href="#paragraf-12">§ 6-4. Flytting av lauvtrær</a></li><li><a href="#paragraf-13">§ 6-5. Vegetativt formert materiale</a></li><li><a href="#paragraf-14">§ 6-6. Unntak</a></li><li><a href="#paragraf-15">§ 6-7. Nærmere anbefalinger</a></li><li><a href="#paragraf-16">§ 7. Oppgaveplikt o.a.</a></li><li><a href="#paragraf-17">§ 8. Kontroll</a></li><li><a href="#paragraf-18">§ 9. Avgift</a></li><li><a href="#paragraf-19">§ 10. Straff</a></li><li><a href="#paragraf-20">§ 11. Dispensasjon</a></li><li><a href="#paragraf-21">§ 12. Klage</a></li><li><a href="#paragraf-22">§ 13. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/1996-03-01-291" id="dokument"><h1>Forskrift om skogfrø og skogplanter.</h1><article class="legalArticle" data-lovdata-URL="SF/forskrift/1996-03-01-291/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Denne forskrift skal sikre at det brukes frø og planter av god kvalitet ved foryngelse av skog og at hensynet til det genetiske mangfoldet i skogen ivaretas.</article></article><article class="legalArticle" data-lovdata-URL="SF/forskrift/1996-03-01-291/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften gjelder for alle treslag som anvendes til skogbruksformål, herunder juletrær og pyntegrønt.</article><article class="legalP" id="paragraf-2-ledd-2">Forskriften omfatter produksjon, omsetning og bruk av skoglig formeringsmateriale (frø, planter og plantedeler).</article></article><article class="legalArticle" data-lovdata-URL="SF/forskrift/1996-03-01-291/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Kvalitet</span></h2><article class="legalP" id="paragraf-3-ledd-1">Skoglig formeringsmateriale som omsettes skal være av god kvalitet.</article><article class="legalP" id="paragraf-3-ledd-2">Departementet kan gi nærmere retningslinjer om kvalitetskrav.</article><article class="legalP" id="paragraf-3-ledd-3">Testing av skoglig formeringsmateriale skal foretas etter internasjonale regler.</article></article><article class="legalArticle" data-lovdata-URL="SF/forskrift/1996-03-01-291/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Kategorier</span></h2><article class="legalP" id="paragraf-4-ledd-1">Skoglig formeringsmateriale skal inndeles i kategorier etter regler utarbeidet av OECD.</article><article class="legalP" id="paragraf-4-ledd-2">Departementet utformer retningslinjer for innarbeidelse av OECD-regler, herunder merkerutiner og kart over sankeområder og proveniensregioner.</article></article><article class="legalArticle" data-lovdata-URL="SF/forskrift/1996-03-01-291/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Omsetning</span></h2></article><article class="legalArticle" data-lovdata-URL="SF/forskrift/1996-03-01-291/§5-1" data-name="§5-1" id="paragraf-6"><h2 class="legalArticleHeader"><span class="legalArticleValue">§ 5-1</span>. <span class="legalArticleTitle">Godkjennelse</span></h2><article class="legalP" id="paragraf-6-ledd-1">Skoglig formeringsmateriale kan bare omsettes når det er godkjent av departementet.</article><article class="legalP" id="paragraf-6-ledd-2">All omsetning av skoglig formeringsmateriale skal registreres i et nasjonalt register.</article></article><article class="legalArticle" data-lovdata-URL="SF/forskrift/1996-03-01-291/§5-2" data-name="§5-2" id="paragraf-7"><h2 class="legalArticleHeader"><span class="legalArticleValue">§ 5-2</span>. <span class="legalArticleTitle">Varefakta</span></h2><article class="legalP" id="paragraf-7-ledd-1">Ved innenlands omsetning av skoglig formeringsmateriale skal disse opplysningene følge varepartiet:<ol class="defaultList" type="a"><li data-name="a." value="1"><article class="listArticle" id="paragraf-7-ledd-1-punkt-1"><article class="legalP" id="paragraf-7-ledd-1-punkt-1-ledd-1">Ansvarlig produsent og leverandør</article></article></li><li data-name="b." value="2"><article class="listArticle" id="paragraf-7-ledd-1-punkt-2"><article class="legalP" id="paragraf-7-ledd-1-punkt-2-ledd-1">Referansenummer</article></article></li><li data-name="c." value="3"><article class="listArticle" id="paragraf-7-ledd-1-punkt-3"><article class="legalP" id="paragraf-7-ledd-1-punkt-3-ledd-1">Formeringsmaterialets natur: frø, planter eller plantedeler</article></article></li><li data-name="d." value="4"><article class="listArticle" id="paragraf-7-ledd-1-punkt-4"><article class="legalP" id="paragraf-7-ledd-1-punkt-4-ledd-1">Treslag og proveniens</article></article></li><li data-name="e." value="5"><article class="listArticle" id="paragraf-7-ledd-1-punkt-5"><article class="legalP" id="paragraf-7-ledd-1-punkt-5-ledd-1">Mengde</article></article></li><li data-name="f." value="6"><article class="listArticle" id="paragraf-7-ledd-1-punkt-6"><article class="legalP" id="paragraf-7-ledd-1-punkt-6-ledd-1">Eventuell informasjon om plantevernmidler</article></article></li></ol></article><article class="legalP" id="paragraf-7-ledd-2">Produsenter og leverandører skal med henvisning til referansenr. også kunne dokumentere følgende opplysninger:<ol class="defaultList" type="a"><li data-name="g." value="7"><article class="listArticle" id="paragraf-7-ledd-2-punkt-1"><article class="legalP" id="paragraf-7-ledd-2-punkt-1-ledd-1">Produksjonsland</article></article></li><li data-name="h." value="8"><article class="listArticle" id="paragraf-7-ledd-2-punkt-2"><article class="legalP" id="paragraf-7-ledd-2-punkt-2-ledd-1">Nasjonalt enhetsnummer (nr. i nasjonalt register)</article></article></li><li data-name="i." value="9"><article class="listArticle" id="paragraf-7-ledd-2-punkt-3"><article class="legalP" id="paragraf-7-ledd-2-punkt-3-ledd-1">For treslag; eventuell underart/varietet, sort, klon, kultivar</article></article></li><li data-name="j." value="10"><article class="listArticle" id="paragraf-7-ledd-2-punkt-4"><article class="legalP" id="paragraf-7-ledd-2-punkt-4-ledd-1">Innsamlingssted: sankeområde/proveniensregion, lengde- og breddegrad, høyde over havet/høydelag, lokalitet</article></article></li><li data-name="k." value="11"><article class="listArticle" id="paragraf-7-ledd-2-punkt-5"><article class="legalP" id="paragraf-7-ledd-2-punkt-5-ledd-1">0pprinnelse: stedegen, uviss, ikke stedegen (ev. opprinnelsessted)</article></article></li><li data-name="l." value="12"><article class="listArticle" id="paragraf-7-ledd-2-punkt-6"><article class="legalP" id="paragraf-7-ledd-2-punkt-6-ledd-1">Kategori av materiale etter OECD-reglene</article></article></li><li data-name="m." value="13"><article class="listArticle" id="paragraf-7-ledd-2-punkt-7"><article class="legalP" id="paragraf-7-ledd-2-punkt-7-ledd-1">Generativt eller vegetativt formert materiale</article></article></li><li data-name="n." value="14"><article class="listArticle" id="paragraf-7-ledd-2-punkt-8"><article class="legalP" id="paragraf-7-ledd-2-punkt-8-ledd-1">Frø: Modningsår og kvalitet. Planter: alder og plantetype (omskoling m.v.)</article></article></li><li data-name="o." value="15"><article class="listArticle" id="paragraf-7-ledd-2-punkt-9"><article class="legalP" id="paragraf-7-ledd-2-punkt-9-ledd-1">Mengde (vekt eller antall)</article></article></li><li data-name="p." value="16"><article class="listArticle" id="paragraf-7-ledd-2-punkt-10"><article class="legalP" id="paragraf-7-ledd-2-punkt-10-ledd-1">Behandling (type, varighet, kjemisk middel etc.)</article></article></li><li data-name="q." value="17"><article class="listArticle" id="paragraf-7-ledd-2-punkt-11"><article class="legalP" id="paragraf-7-ledd-2-punkt-11-ledd-1">Pakningstype og -antall.</article></article></li></ol></article><article class="legalP" id="paragraf-7-ledd-3">Ved eksport/import av skoglig formeringsmateriale skal godkjent sertifikat være utstedt og følge forsendelsen. Sertifikatet skal inneholde opplysninger i henhold til punkt a til q ovenfor, samt sertifikatnummer, kontrollmyndighet, dato og underskrift. Departementet godkjenner og/eller utsteder sertifikatet.</article><article class="legalP" id="paragraf-7-ledd-4">Dokumentasjonen, punkt a til e, skal følge formeringsmaterialet fram til brukeren, bl.a. med tanke på eventuell reklamasjon. Mellomledd i distribusjonen har plikt til å videreformidle dokumentasjon til skogeier.</article></article><article class="legalArticle" data-lovdata-URL="SF/forskrift/1996-03-01-291/§6" data-name="§6" id="paragraf-8"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Bruk</span></h2></article><article class="legalArticle" data-lovdata-URL="SF/forskrift/1996-03-01-291/§6-1" data-name="§6-1" id="paragraf-9"><h2 class="legalArticleHeader"><span class="legalArticleValue">§ 6-1</span>. <span class="legalArticleTitle">Overordnede bruksregler</span></h2><article class="legalP" id="paragraf-9-ledd-1">Det skal brukes skoglig formeringsmateriale som er best mulig tilpasset lokalitetens klima, jordbunnsforhold o.a.</article><article class="legalP" id="paragraf-9-ledd-2">Materialet må være testet for herdighet og vekstrytme dersom det er usikkerhet om klimatilpasningen.</article><article class="legalP" id="paragraf-9-ledd-3">Det bør i størst mulig utstrekning brukes materiale som har lokal opprinnelse.</article><article class="legalP" id="paragraf-9-ledd-4">Flytting av treslag og provenienser skal utføres med varsomhet. Det skal tas hensyn til bl.a. lokale klimavariasjoner, høyde over havet og sankeområdenes grenser.</article></article><article class="legalArticle" data-lovdata-URL="SF/forskrift/1996-03-01-291/§6-2" data-name="§6-2" id="paragraf-10"><h2 class="legalArticleHeader"><span class="legalArticleValue">§ 6-2</span>. <span class="legalArticleTitle">Flytting av gran</span></h2><article class="legalP" id="paragraf-10-ledd-1">Gran kan flyttes maksimalt 20 mil nordover eller sørover og maksimalt 300 m opp eller ned. Lengden på forflyttingene bør avta med stigende breddegrad og høyde over havet.</article><article class="legalP" id="paragraf-10-ledd-2">Normalt skal flytting nordover kombineres med flytting nedover, og flytting sørover med flytting oppover. Dette prinsippet blir viktigere jo lenger nord i landet og/eller høyere over havet kulturfeltet befinner seg.</article><article class="legalP" id="paragraf-10-ledd-3">I høyereliggende skog mindre enn 200 m under den klimatiske barskoggrensen i Sør-Norge og 100 m i Midt-Norge og Nord-Norge, bør det brukes materiale fra samme høydelag og sankeområde.</article><article class="legalP" id="paragraf-10-ledd-4">Flytting over sankeområdenes grenser i østlig eller vestlig retning skal gjøres med varsomhet.</article></article><article class="legalArticle" data-lovdata-URL="SF/forskrift/1996-03-01-291/§6-3" data-name="§6-3" id="paragraf-11"><h2 class="legalArticleHeader"><span class="legalArticleValue">§ 6-3</span>. <span class="legalArticleTitle">Flytting av furu</span></h2><article class="legalP" id="paragraf-11-ledd-1">Flytting av furu til andre sankeområder og høydelag skal skje med varsomhet.</article><article class="legalP" id="paragraf-11-ledd-2">I områder med sammenhengende furuskog kan flytting skje over sankeområdenes/høydelagenes grense når materialet har opprinnelse nær grensen. Normalt skal det i slike tilfeller ikke flyttes langt over grensen.</article><article class="legalP" id="paragraf-11-ledd-3">I spesielt klimautsatte områder kan det være aktuelt å flytte furuprovenienser 100-200 m ned eller 1-2 breddegrader sørover.</article></article><article class="legalArticle" data-lovdata-URL="SF/forskrift/1996-03-01-291/§6-4" data-name="§6-4" id="paragraf-12"><h2 class="legalArticleHeader"><span class="legalArticleValue">§ 6-4</span>. <span class="legalArticleTitle">Flytting av lauvtrær</span></h2><article class="legalP" id="paragraf-12-ledd-1">For lauvtreslag gjelder i hovedsak de samme flyttereglene som for gran.</article><article class="legalP" id="paragraf-12-ledd-2">Det må tas hensyn til det enkelte treslags utbredelse og egenskaper.</article></article><article class="legalArticle" data-lovdata-URL="SF/forskrift/1996-03-01-291/§6-5" data-name="§6-5" id="paragraf-13"><h2 class="legalArticleHeader"><span class="legalArticleValue">§ 6-5</span>. <span class="legalArticleTitle">Vegetativt formert materiale</span></h2><article class="legalP" id="paragraf-13-ledd-1">Ved bruk av vegetativt formert materiale skal det tas spesielt hensyn til skogstrærnes genetiske variasjon. Det skal derfor alltid være klonblandinger når det anvendes vegetativt formert materiale og blandinger med frøplanter skal tilstrebes.</article><article class="legalP" id="paragraf-13-ledd-2">Følgende minimumskrav gjelder for bruk av vegetativt formert materiale:<ol class="defaultList" type="a"><li data-name="a." value="1"><article class="listArticle" id="paragraf-13-ledd-2-punkt-1"><span class="miscHeadline"><i>Bulkformert materiale</i></span><article class="legalP" id="paragraf-13-ledd-2-punkt-1-ledd-1">Bulkformert materiale som skal anvendes på én og samme lokalitet/flate, må stamme fra minst 10 helsøsken- eller halvsøsken-familier.</article><article class="legalP" id="paragraf-13-ledd-2-punkt-1-ledd-2">Materialet må være testet og ha som utgangspunkt minst 100 frøplanter fra hver familie. Oppformert materiale av ordinære frø- og plantepartier kan brukes utestet når det er basert på minimum 1000 individer.</article></article></li><li data-name="b." value="2"><article class="listArticle" id="paragraf-13-ledd-2-punkt-2"><span class="miscHeadline"><i>Klonformert materiale</i></span><article class="legalP" id="paragraf-13-ledd-2-punkt-2-ledd-1">Klonformerte planter på samme plantefelt må inneholde minst 30 testede kloner. Plantene/stiklingene må stamme fra minst 10 antatt ubeslektede foreldrepar. Maksimalt 50 planter fra hver klon kan brukes på den enkelte lokalitet.</article><article class="legalP" id="paragraf-13-ledd-2-punkt-2-ledd-2">Ved 50% innblanding av frøplanter med stor arvelig variasjon kan antall planter fra hver klon økes til 100.</article></article></li></ol></article></article><article class="legalArticle" data-lovdata-URL="SF/forskrift/1996-03-01-291/§6-6" data-name="§6-6" id="paragraf-14"><h2 class="legalArticleHeader"><span class="legalArticleValue">§ 6-6</span>. <span class="legalArticleTitle">Unntak</span></h2><article class="legalP" id="paragraf-14-ledd-1">Bruk av skoglig formeringsmateriale ut over rammene gitt i <a href="forskrift/1996-03-01-291/§6-1">§§ 6-1</a> til <a href="forskrift/1996-03-01-291/§6-4">6-4</a> og av treslag utenfor det naturlige utbredelsesområdet kan skje når:<ol class="defaultList" type="a"><li data-name="a." value="1"><article class="listArticle" id="paragraf-14-ledd-1-punkt-1"><article class="legalP" id="paragraf-14-ledd-1-punkt-1-ledd-1">Det i et område ikke fins egnede treslag og provenienser</article></article></li><li data-name="b." value="2"><article class="listArticle" id="paragraf-14-ledd-1-punkt-2"><article class="legalP" id="paragraf-14-ledd-1-punkt-2-ledd-1">Materialet er vesentlig bedre.</article></article></li></ol></article><article class="legalP" id="paragraf-14-ledd-2">Slik bruk er aktuell ved skogreising og ved juletre- og pyntegrønt-produksjon.</article><article class="legalP" id="paragraf-14-ledd-3">Kravet til klonblanding, jf. <a href="forskrift/1996-03-01-291/§6-5">§ 6-5</a>, kan fravikes ved vegetativ formering av materiale til juletre- og pyntegrønt og av spesialiteter som valbjørk og flammebjørk.</article></article><article class="legalArticle" data-lovdata-URL="SF/forskrift/1996-03-01-291/§6-7" data-name="§6-7" id="paragraf-15"><h2 class="legalArticleHeader"><span class="legalArticleValue">§ 6-7</span>. <span class="legalArticleTitle">Nærmere anbefalinger</span></h2><article class="legalP" id="paragraf-15-ledd-1">Det norske Skogfrøverk gir nærmere anbefalinger om bruk av treslag og provenienser, herunder spesifiserte flytterammer.</article><article class="legalP" id="paragraf-15-ledd-2">Det norske Skogfrøverk gir også anbefalinger om bruk av materiale fra frøavlsanlegg. Disse anbefalingene skal normalt være basert på tester av herdighet og vekstrytme.</article></article><article class="legalArticle" data-lovdata-URL="SF/forskrift/1996-03-01-291/§7" data-name="§7" id="paragraf-16"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Oppgaveplikt o.a.</span></h2><ol class="defaultList" type="a"><li data-name="a." value="1"><article class="listArticle" id="paragraf-16-punkt-1"><article class="legalP" id="paragraf-16-punkt-1-ledd-1">Kommunen skal: <ul class="defaultList"><li data-name="-" value="0"><article class="listArticle" id="paragraf-16-punkt-1-ledd-1-punkt-1"><article class="legalP" id="paragraf-16-punkt-1-ledd-1-punkt-1-ledd-1">Gi nødvendige opplysninger om blomstring, frø- og konglesetting o.a. for å sikre forsyningen av skogfrø, i henhold til instrukser fra Det norske Skogfrøverk.</article></article></li><li data-name="-" value="0"><article class="listArticle" id="paragraf-16-punkt-1-ledd-1-punkt-2"><article class="legalP" id="paragraf-16-punkt-1-ledd-1-punkt-2-ledd-1">Bistå statsforvalteren og Det norske Skogfrøverk med organisering og kontroll av frø- og konglesankingen.</article></article></li></ul></article></article></li><li data-name="b." value="2"><article class="listArticle" id="paragraf-16-punkt-2"><article class="legalP" id="paragraf-16-punkt-2-ledd-1">Produsenter og leverandører av skoglig formeringsmateriale skal: <ul class="defaultList"><li data-name="-" value="0"><article class="listArticle" id="paragraf-16-punkt-2-ledd-1-punkt-1"><article class="legalP" id="paragraf-16-punkt-2-ledd-1-punkt-1-ledd-1">Gi statsforvalteren oppgaver over levert og planlagt produksjon.</article></article></li><li data-name="-" value="0"><article class="listArticle" id="paragraf-16-punkt-2-ledd-1-punkt-2"><article class="legalP" id="paragraf-16-punkt-2-ledd-1-punkt-2-ledd-1">Innhente, oppbevare og gi opplysninger om materialet de markedsfører.</article></article></li></ul></article></article></li><li data-name="c." value="3"><article class="listArticle" id="paragraf-16-punkt-3"><article class="legalP" id="paragraf-16-punkt-3-ledd-1">Brukeren av skoglig formeringsmateriale må oppbevare de opplysninger som er gitt av leverandør.</article></article></li></ol><article class="changesToParent">Endret ved forskrift <a href="forskrift/2020-12-21-3044">21 des 2020 nr. 3044</a> (i kraft 1 jan 2021).</article></article><article class="legalArticle" data-lovdata-URL="SF/forskrift/1996-03-01-291/§8" data-name="§8" id="paragraf-17"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Kontroll</span></h2><ol class="defaultList" type="a"><li data-name="a." value="1"><article class="listArticle" id="paragraf-17-punkt-1"><span class="miscHeadline"><i>Kontrollmyndighet</i></span><article class="legalP" id="paragraf-17-punkt-1-ledd-1">Landbruksdepartementet har det overordnede kontrollansvar for produksjon og omsetning av skoglig formeringsmateriale.</article></article></li></ol><article class="legalP" id="paragraf-17-ledd-1">Departementet kan bemyndige statsforvalter, kommunen, et kontrollutvalg og/eller andre godkjente organer eller institusjoner til å utføre spesielle kontroll- og godkjenningsoppgaver.<ol class="defaultList" type="a"><li data-name="b." value="2"><article class="listArticle" id="paragraf-17-ledd-1-punkt-1"><span class="miscHeadline"><i>Kontroll av bruk</i></span><article class="legalP" id="paragraf-17-ledd-1-punkt-1-ledd-1">Statsforvalteren har ansvaret for å kontrollere at treslag og provenienser brukes etter gjeldende regler og at bruken er skogbruksfaglig forsvarlig.</article></article></li><li data-name="c." value="3"><article class="listArticle" id="paragraf-17-ledd-1-punkt-2"><span class="miscHeadline"><i>Kommunens kontrollansvar</i></span><article class="legalP" id="paragraf-17-ledd-1-punkt-2-ledd-1">Kommunen skal bistå statsforvalteren med kontroll- og godkjenningsoppgaver.</article></article></li><li data-name="d." value="4"><article class="listArticle" id="paragraf-17-ledd-1-punkt-3"><span class="miscHeadline"><i>Skogeiers ansvar</i></span><article class="legalP" id="paragraf-17-ledd-1-punkt-3-ledd-1">Skogeier bør kontrollere at han/hun ifølge vedlagte opplysninger har mottatt det bestilte produkt.</article></article></li></ol></article><article class="changesToParent">Endret ved forskrift <a href="forskrift/2020-12-21-3044">21 des 2020 nr. 3044</a> (i kraft 1 jan 2021).</article></article><article class="legalArticle" data-lovdata-URL="SF/forskrift/1996-03-01-291/§9" data-name="§9" id="paragraf-18"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Avgift</span></h2><article class="legalP" id="paragraf-18-ledd-1">Departementet kan bestemme at det skal kreves avgift i forbindelse med godkjenning og kontroll i henhold til denne forskrift.</article></article><article class="legalArticle" data-lovdata-URL="SF/forskrift/1996-03-01-291/§10" data-name="§10" id="paragraf-19"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Straff</span></h2><article class="legalP" id="paragraf-19-ledd-1">Den som forsettelig overtrer bestemmelsene i denne forskrift kan straffes med bøter, jf <a href="lov/1965-05-21/§52">§ 52 i lov om skogbruk og skogvern</a>.</article></article><article class="legalArticle" data-lovdata-URL="SF/forskrift/1996-03-01-291/§11" data-name="§11" id="paragraf-20"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Dispensasjon</span></h2><article class="legalP" id="paragraf-20-ledd-1">Landbruksdepartementet kan dispensere fra denne forskrift.</article></article><article class="legalArticle" data-lovdata-URL="SF/forskrift/1996-03-01-291/§12" data-name="§12" id="paragraf-21"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Klage</span></h2><article class="legalP" id="paragraf-21-ledd-1">Vedtak i kommunen kan klages til statsforvalteren etter <a href="lov/1965-05-21/§14">§ 14 i lov om skogbruk og skogvern</a> av 21. mai 1965 (skogbruksloven). For øvrig gjelder bestemmelsene i kap. VI i <a href="lov/1967-02-10">lov av 10. februar 1967</a> om behandlingsmåten i forvaltningssaker (forvaltningsloven).</article><article class="changesToParent">Endret ved forskrift <a href="forskrift/2020-12-21-3044">21 des 2020 nr. 3044</a> (i kraft 1 jan 2021).</article></article><article class="legalArticle" data-lovdata-URL="SF/forskrift/1996-03-01-291/§13" data-name="§13" id="paragraf-22"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttredelse</span></h2><article class="legalP" id="paragraf-22-ledd-1">Denne forskrift trer i kraft 1. mars 1996 med unntak av bestemmelsene i <a href="forskrift/1996-03-01-291/§6-5">§ 6-5</a> om vegetativt materiale som trer i kraft 1. januar 1998. Samtidig oppheves <a href="forskrift/1994-12-20-1196">forskrift av 20. desember 1994 nr. 1196</a> om skogfrø og skogplanter.</article></article></main></body></html>