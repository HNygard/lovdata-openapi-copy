<!DOCTYPE html><html lang="no"><head><title>Forskrift om hjelpemiddelsentralenes virksomhet og ansvar</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-1997-04-15-323</dd><dt class="dokid">DokumentID</dt><dd class="dokid">SF/forskrift/1997-04-15-323</dd><dt class="ministry">Departement</dt><dd class="ministry"><ul><li>Arbeids- og inkluderingsdepartementet</li></ul></dd><dt class="subunit">Etat</dt><dd class="subunit"><ul><li>Velferdspolitisk avd.</li></ul></dd><dt class="publishedIn">Publisert i</dt><dd class="publishedIn">Avd I 1997 690</dd><dt class="dateInForce">I kraft fra</dt><dd class="dateInForce">1997-05-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2024-12-20</dd><dt class="lastChangedBy">Sist endret ved</dt><dd class="lastChangedBy"><a href="forskrift/2024-12-20-3430">forskrift/2024-12-20-3430</a></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1997-02-28-19/§10-5">lov/1997-02-28-19/§10-5</a></li><li><a href="lov/1997-02-28-19/§10-6">lov/1997-02-28-19/§10-6</a></li><li><a href="lov/1997-02-28-19/§10-7">lov/1997-02-28-19/§10-7</a></li><li><a href="lov/2006-06-16-20/§12">lov/2006-06-16-20/§12</a></li></ul></dd><dt class="lastupdated">Rettet</dt><dd class="lastupdated">2008-01-28 (hjemmel)</dd><dt class="titleShort">Korttittel</dt><dd class="titleShort">Forskrift om hjelpemiddelsentralene</dd><dt class="title">Tittel</dt><dd class="title">Forskrift om hjelpemiddelsentralenes virksomhet og ansvar</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Sosial- og helsedepartementet 15. april 1997 med hjemmel i <a href="lov/1997-02-28-19">lov 28. februar 1997 nr. 19</a> om folketrygd <a href="lov/1997-02-28-19/§20-8">§ 20-8</a>, jf. <a href="lov/1997-02-28-19/§20-1">§ 20-1</a>. <br /> <strong>Tilføyd hjemmel:</strong> <a href="lov/2006-06-16-20">Lov 16. juni 2006 nr. 20</a> om arbeids- og velferdsforvaltningen (arbeids- og velferdsforvaltningsloven) <a href="lov/2006-06-16-20/§12">§ 12</a>.  <a href="lov/1997-02-28-19/§10-7">Lov 28. februar 1997 nr. 19 om folketrygd (folketrygdloven) § 10-7</a>, jf. <a href="lov/1997-02-28-19/§10-5">§ 10-5</a> og <a href="lov/1997-02-28-19/§10-6">§ 10-6</a>.  <br /><strong>Endret</strong> ved <a href="forskrift/2002-08-20-924">forskrifter 20 aug 2002 nr. 924</a>, <a href="forskrift/2003-09-30-1197">30 sep 2003 nr. 1197</a>, <a href="forskrift/2006-06-30-790">30 juni 2006 nr. 790</a>, <a href="forskrift/2006-08-30-1010">30 aug 2006 nr. 1010</a>, <a href="forskrift/2014-03-10-259">10 mars 2014 nr. 259</a>, <a href="forskrift/2024-12-20-3430">20 des 2024 nr. 3430</a>.</dd><dt class="refid">RefID</dt><dd class="refid">forskrift/1997-04-15-323</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om hjelpemiddelsentralenes virksomhet og ansvar</a><ul class="tocSubUl"><li><a href="#paragraf-1">§ 1. Formål og ansvar</a></li><li><a href="#paragraf-2">§ 2. Formidling og oppfølging av hjelpemidler</a></li><li><a href="#paragraf-3">§ 3. Brukermedvirkning</a></li><li><a href="#paragraf-4">§ 4. Innkjøp</a></li><li><a href="#paragraf-5">§ 5. Utlån av folketrygdens hjelpemidler</a></li><li><a href="#paragraf-6">§ 6. Utlevering av hjelpemidler som ikke dekkes av folketrygden</a></li><li><a href="#paragraf-7">§ 7. Utgifter i tilknytning til formidlingen</a></li><li><a href="#paragraf-8">§ 8. Pris- og leveringsavtaler</a></li><li><a href="#paragraf-9">§ 9. Lokale forhandlinger</a></li><li><a href="#paragraf-10">§ 10. Lagerhold</a></li><li><a href="#paragraf-11">§ 11. Resirkulasjon – kassasjon</a></li><li><a href="#paragraf-12">§ 12. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/1997-04-15-323" id="dokument"><h1>Forskrift om hjelpemiddelsentralenes virksomhet og ansvar</h1><article class="legalArticle" data-lovdata-URL="SF/forskrift/1997-04-15-323/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål og ansvar</span></h2><ol class="defaultList" type="1"><li data-name="1." value="1"><article class="listArticle" id="paragraf-1-punkt-1"><article class="legalP" id="paragraf-1-punkt-1-ledd-1">Hjelpemiddelsentralene har et overordnet og koordinerende ansvar for formidling av hjelpemidler til funksjonshemmede. De skal bidra til likeverdig og helhetlig problemløsning for funksjonshemmede gjennom tekniske og ergonomiske tiltak og være et ressurs- og kompetansesenter for offentlige instanser og andre som har ansvar for å løse funksjonshemmedes problemer og hvor tekniske og ergonomiske løsninger kan være aktuelt.</article><article class="legalP" id="paragraf-1-punkt-1-ledd-2">Hjelpemiddelsentralene har en rådgivnings- og veiledningsfunksjon overfor helse- og omsorgstjenesten i kommunene og fylkeskommunen på hjelpemiddelområdet.</article></article></li><li data-name="2." value="2"><article class="listArticle" id="paragraf-1-punkt-2"><article class="legalP" id="paragraf-1-punkt-2-ledd-1">Hjelpemiddelsentralen har forvaltningsansvar for hjelpemidler som er folketrygdens eiendom og skal påse at folketrygdens midler blir utnyttet mest mulig effektivt og i samsvar med bestemmelsene i folketrygdloven. Hjelpemiddelsentralen skal herunder sørge for at de funksjonelle behov avhjelpes på beste måte for brukeren og på lavest mulige effektive kostnadsnivå.</article><article class="legalP" id="paragraf-1-punkt-2-ledd-2">Arbeids- og velferdsdirektoratet kan med departementets samtykke bestemme at kommunen/fylkeskommunen gjennom hjelpemiddelsentralen skal kunne få leie nødvendige hjelpemidler som omfattes av kommunens/fylkeskommunens ansvarsområde. Den avtalte leie må dekke de faktiske kostnader.</article></article></li><li data-name="3." value="3"><article class="listArticle" id="paragraf-1-punkt-3"><article class="legalP" id="paragraf-1-punkt-3-ledd-1">Hjelpemiddelsentralene har ansvar for rådgivning og resirkulering av trygdefinansierte biler og utstyr.</article></article></li><li data-name="4." value="4"><article class="listArticle" id="paragraf-1-punkt-4"><article class="legalP" id="paragraf-1-punkt-4-ledd-1">Hjelpemiddelsentralene kan med Arbeids- og velferdsdirektoratets samtykke påta seg administrative og andre oppgaver for andre institusjoner.</article><article class="legalP" id="paragraf-1-punkt-4-ledd-2">Det vederlag som hjelpemiddelsentralen og institusjonen avtaler, jf første ledd må godkjennes av Arbeids- og velferdsdirektoratet eller den Arbeids- og velferdsdirektoratet bemyndiger.</article></article></li><li data-name="5." value="5"><article class="listArticle" id="paragraf-1-punkt-5"><article class="legalP" id="paragraf-1-punkt-5-ledd-1">Arbeids- og velferdsdirektoratet kan helt eller delvis overlate vedtaksmyndighet om varig utlån av eller tilskott til hjelpemidler til hjelpemiddelsentralen.</article></article></li></ol><article class="changesToParent">Endret ved <a href="forskrift/2006-06-30-790">forskrifter 30 juni 2006 nr. 790</a> (i kraft 1 juli 2006, se endringsforskriften for overgangsregel), <a href="forskrift/2014-03-10-259">10 mars 2014 nr. 259</a>.</article></article><article class="legalArticle" data-lovdata-URL="SF/forskrift/1997-04-15-323/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Formidling og oppfølging av hjelpemidler</span></h2><article class="legalP" id="paragraf-2-ledd-1">For å oppfylle sitt overordnede og koordinerende ansvar for hjelpemidler til funksjonshemmede og bidra til at hjelpemiddelformidling inngår som en del i en helhetlig (re)habiliteringsplan, skal hjelpemiddelsentralen ta initiativ til å inngå samarbeidsavtaler med offentlige myndigheter som har ansvar for rehabilitering. Siktemålet er ansvarsavklaring, koordinering og best mulig ressursutnyttelse.</article><article class="legalP" id="paragraf-2-ledd-2">Sentrale samarbeidsparter er kommunen som etter lov om kommunale helse- og omsorgstjenester m.m. <a href="lov/2011-06-24-30/§3-2">§ 3-2</a> første ledd nr. 5 har ansvar for medisinsk rehabilitering, herunder formidling og oppfølging av hjelpemidler, fylkeskommunen og statlige spesialinstitusjoner.</article><article class="changesToParent">Endret ved <a href="forskrift/2014-03-10-259">forskrift 10 mars 2014 nr. 259</a>.</article></article><article class="legalArticle" data-lovdata-URL="SF/forskrift/1997-04-15-323/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Brukermedvirkning</span></h2><article class="legalP" id="paragraf-3-ledd-1">Hjelpemiddelsentralen skal instituere former for brukermedvirkning for å styrke kvaliteten i formidlingsvirksomheten og sikre brukerne innflytelse på utformingen av tjenesten. Brukermedvirkning kan skje gjennom kontaktforum, referansegrupper, faste temadager eller på annen måte som finnes hensiktsmessig etter de lokale forhold.</article></article><article class="legalArticle" data-lovdata-URL="SF/forskrift/1997-04-15-323/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Innkjøp</span></h2><article class="legalP" id="paragraf-4-ledd-1">Hjelpemiddelsentralen kan foreta innkjøp av hjelpemidler for utlån til brukere som har rett til hjelpemidler etter <a href="lov/1997-02-28-19">folketrygdlovens</a> bestemmelser eller etter særskilt leieavtale, jf. <a href="forskrift/1997-04-15-323/§1/nummer/2/ledd/2">§ 1 nr. 2 andre ledd</a>. Det samme gjelder innkjøp av tilleggsutstyr, reservedeler og andre deler som er nødvendig for å foreta tilpasninger eller reparasjoner.</article><article class="legalP" id="paragraf-4-ledd-2">Hjelpemiddelsentralen kan foreta innkjøp av biler for at Arbeids- og velferdsetaten skal kunne tilstå stønad etter <a href="lov/1997-02-28-19/§10-7/ledd/1/bokstav/h">folketrygdloven § 10-7 første ledd bokstav h</a>.</article><article class="changesToParent">Endret ved forskrift <a href="forskrift/2024-12-20-3430">20 des 2024 nr. 3430</a>.</article></article><article class="legalArticle" data-lovdata-URL="SF/forskrift/1997-04-15-323/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Utlån av folketrygdens hjelpemidler</span></h2><article class="legalP" id="paragraf-5-ledd-1">Når det foreligger vedtak om varig utlån, skal hjelpemiddelsentralen eller lokal formidler i samråd med hjelpemiddelsentralen sørge for at hjelpemiddelet blir utlevert til brukeren.</article><article class="legalP" id="paragraf-5-ledd-2">For utprøving og ved øyeblikkelig behov ved varig nedsatt funksjonsevne, kan hjelpemiddelsentralen låne ut hjelpemiddelet i påvente av at vedtak foreligger. Denne type korttidsutlån er begrenset til 6 uker.</article><article class="legalP" id="paragraf-5-ledd-3">Hjelpemiddelsentralen skal føre register over brukere som har fått utlevert hjelpemidler fra folketrygden. Det skal føres eget register over korttidsutlån som nevnt i andre ledd.</article><article class="changesToParent">Endret ved <a href="forskrift/2002-08-20-924">forskrift 20 aug 2002 nr. 924</a>.</article></article><article class="legalArticle" data-lovdata-URL="SF/forskrift/1997-04-15-323/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Utlevering av hjelpemidler som ikke dekkes av folketrygden</span></h2><article class="legalP" id="paragraf-6-ledd-1">Dersom søknad om utlån av et hjelpemiddel blir avslått, kan hjelpemiddelet beholdes av bruker mot betaling. Hjelpemiddelsentralen er ansvarlig for innkreving av betalingen.</article></article><article class="legalArticle" data-lovdata-URL="SF/forskrift/1997-04-15-323/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Utgifter i tilknytning til formidlingen</span></h2><ol class="defaultList" type="1"><li data-name="1." value="1"><article class="listArticle" id="paragraf-7-punkt-1"><article class="legalP" id="paragraf-7-punkt-1-ledd-1">Utgifter i forbindelse med utredning, utprøving og opplæring i bruk av hjelpemidler dekkes ikke av folketrygden. Utgifter til nødvendig opplæring i hjelpemidlers funksjon kan likevel dekkes av folketrygden dersom den må gis av personell med spesialkompetanse som det ikke kan forventes at kommunen, fylkeskommunen eller de statlige kompetansesentra har, jf § 2 sjuende ledd i forskrifter om stønad til hjelpemidler mv til bedring av funksjonsevnen i arbeidslivet og i dagliglivet og til ombygging av maskiner på arbeidsplassen.</article></article></li><li data-name="2." value="2"><article class="listArticle" id="paragraf-7-punkt-2"><article class="legalP" id="paragraf-7-punkt-2-ledd-1">Utgifter til transport fra leverandør til hjelpemiddelsentral eller bruker dekkes av folketrygden når annet ikke er avtalt.</article><article class="legalP" id="paragraf-7-punkt-2-ledd-2">Utgifter til transport fra hjelpemiddelsentralen til og fra fast mottakssted i kommunen dekkes av folketrygden. Folketrygden kan også dekke utgiftene til transport fra hjelpemiddelsentralen til brukeren dersom dette ikke medfører vesentlige merutgifter og kommunen forplikter seg til å følge opp leveringen gjennom hjemmebesøk som en del av sitt formidlingsansvar.</article><article class="legalP" id="paragraf-7-punkt-2-ledd-3">Kommunen plikter å dekke utgiftene til transport fra mottaksstedet og til brukeren. Det samme gjelder utgifter ved tilbakelevering av hjelpemiddel som ikke lenger brukes fra brukeren og til det faste mottaksstedet. I den kommune/bydel hvor hjelpemiddelsentralen ligger anses sentralen som fast mottakssted i forhold til transportutgiftene.</article></article></li><li data-name="3." value="3"><article class="listArticle" id="paragraf-7-punkt-3"><article class="legalP" id="paragraf-7-punkt-3-ledd-1">Utgifter til installasjon, montering, demontering, reparasjon og vedlikehold kan dekkes av folketrygden når arbeidet krever spesialkompetanse eller kapasitet som hjelpemiddelsentralen ikke har.</article></article></li></ol></article><article class="legalArticle" data-lovdata-URL="SF/forskrift/1997-04-15-323/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Pris- og leveringsavtaler</span></h2><article class="legalP" id="paragraf-8-ledd-1">Arbeids- og velferdsdirektoratet fastsetter generelle bestemmelser om pris- og leveringsbetingelser for hjelpemidler.</article><article class="legalP" id="paragraf-8-ledd-2">Arbeids- og velferdsdirektoratet skal meddele hjelpemiddelsentralene om sentrale pris- og leveringsavtaler som er inngått for et produkt eller en produktgruppe. Hvis Arbeids- og velferdsdirektoratet har inngått slike avtaler, skal hjelpemiddelsentralen benytte seg av disse ved innkjøp av hjelpemidler som går inn under produktgruppen.</article><article class="legalP" id="paragraf-8-ledd-3">Når en produktgruppe er forhandlet av Arbeids- og velferdsdirektoratet, kan hjelpemiddelsentralen ikke kjøpe inn fra leverandører som ikke har inngått avtale med Arbeids- og velferdsdirektoratet, jf likevel <a href="forskrift/1997-04-15-323/§9">§ 9</a> andre ledd.</article><article class="changesToParent">Endret ved <a href="forskrift/2006-06-30-790">forskrift 30 juni 2006 nr. 790</a> (i kraft 1 juli 2006, se endringsforskriften for overgangsregel).</article></article><article class="legalArticle" data-lovdata-URL="SF/forskrift/1997-04-15-323/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Lokale forhandlinger</span></h2><article class="legalP" id="paragraf-9-ledd-1">Hjelpemiddelsentralen kan føre forhandlinger om pris- og leveringsavtaler for et produkt eller en produktgruppe som Arbeids- og velferdsdirektoratet ikke har inngått sentrale avtaler om. I avtalene må det tas forbehold om at de bare gjelder for et begrenset tidsrom eller inntil Arbeids- og velferdsdirektoratet har inngått sentrale avtaler. Hjelpemiddelsentralen skal i slike forhandlinger følge reglene for statens anskaffelsesvirksomhet.</article><article class="legalP" id="paragraf-9-ledd-2">Arbeids- og velferdsdirektoratet kan gi samtykke til at hjelpemiddelsentralen fører forhandlinger med lokale produsenter eller leverandører om lokale pris- og leveringsavtaler.</article><article class="changesToParent">Endret ved <a href="forskrift/2006-06-30-790">forskrift 30 juni 2006 nr. 790</a> (i kraft 1 juli 2006, se endringsforskriften for overgangsregel).</article></article><article class="legalArticle" data-lovdata-URL="SF/forskrift/1997-04-15-323/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Lagerhold</span></h2><article class="legalP" id="paragraf-10-ledd-1">Hjelpemiddelsentralen skal ha et eget lager for oppbevaring av hjelpemidler som skal samlokaliseres med den øvrige virksomheten ved hjelpemiddelsentralen. Dersom lageret skal administreres av andre enn Arbeids- og velferdsetaten, skal Arbeids- og velferdsdirektoratet inngå skriftlig avtale om dette.</article><article class="legalP" id="paragraf-10-ledd-2">Hjelpemiddelsentralen skal ha oversikt over hjelpemidler som tilhører folketrygden. Bestemmelsen gjelder både lagrede hjelpemidler og hjelpemidler som er i bruk. Arbeids- og velferdsdirektoratet gir bestemmelser om lagerholdets omfang, lagerstyring m.v.</article><article class="changesToParent">Endret ved <a href="forskrift/2003-09-30-1197">forskrifter 30 sep 2003 nr. 1197</a> (i kraft 1 okt 2003), <a href="forskrift/2006-06-30-790">30 juni 2006 nr. 790</a> (i kraft 1 juli 2006, se endringsforskriften for overgangsregel), <a href="forskrift/2006-08-30-1010">30 aug 2006 nr. 1010</a>.</article></article><article class="legalArticle" data-lovdata-URL="SF/forskrift/1997-04-15-323/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Resirkulasjon – kassasjon</span></h2><ol class="defaultList" type="1"><li data-name="1." value="1"><article class="listArticle" id="paragraf-11-punkt-1"><article class="legalP" id="paragraf-11-punkt-1-ledd-1">Hjelpemiddelsentralen skal sørge for resirkulering av brukte hjelpemidler med sikte på effektiv ressursutnytting.</article></article></li><li data-name="2." value="2"><article class="listArticle" id="paragraf-11-punkt-2"><article class="legalP" id="paragraf-11-punkt-2-ledd-1">Resirkulering skal bare vurderes når hjelpemiddelets gjenanskaffelsespris overstiger et nærmere bestemt beløp som fastsettes av Arbeids- og velferdsdirektoratet. Arbeids- og velferdsdirektoratet kan likevel bestemme at visse hjelpemidler alltid skal vurderes for resirkulering. Arbeids- og velferdsdirektoratet kan videre utarbeide en veiledende liste over hjelpemiddeltyper som vanligvis ikke skal resirkuleres.</article></article></li><li data-name="3." value="3"><article class="listArticle" id="paragraf-11-punkt-3"><article class="legalP" id="paragraf-11-punkt-3-ledd-1">Hjelpemidler som ikke egner seg til resirkulering skal enten kasseres eller utrangeres. Hjelpemiddelsentralens leder bestemmer hvem som har myndighet til å kassere eller utrangere hjelpemidler. Denne myndighet skal tillegges minst to personer i fellesskap. Det skal føres protokoll over hjelpemidler som utrangeres eller kasseres.</article></article></li><li data-name="4." value="4"><article class="listArticle" id="paragraf-11-punkt-4"><article class="legalP" id="paragraf-11-punkt-4-ledd-1">Dersom hjelpemidler på lager er blitt uegnet til formidling, for eksempel på grunn av teknologisk utvikling, kan disse utrangeres. Arbeids- og velferdsdirektoratet eller den Arbeids- og velferdsdirektoratet bemyndiger fatter beslutning om utrangering.</article></article></li><li data-name="5." value="5"><article class="listArticle" id="paragraf-11-punkt-5"><article class="legalP" id="paragraf-11-punkt-5-ledd-1">Der annet ikke er bestemt, gjelder normalinstruks for utrangering og kassasjon av materiell og bygninger, samt for avhending av materiell som tilhører staten.</article></article></li></ol><article class="changesToParent">Endret ved <a href="forskrift/2006-06-30-790">forskrift 30 juni 2006 nr. 790</a> (i kraft 1 juli 2006, se endringsforskriften for overgangsregel).</article></article><article class="legalArticle" data-lovdata-URL="SF/forskrift/1997-04-15-323/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttredelse</span></h2><article class="legalP" id="paragraf-12-ledd-1">Forskriften trer i kraft den 1. mai 1997.</article></article></main></body></html>