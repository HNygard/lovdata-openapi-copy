<!DOCTYPE html><html lang="no"><head><title>Forskrift om utøvelse av selfangst</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2022-04-28-763</dd><dt class="dokid">DokumentID</dt><dd class="dokid">SF/forskrift/2022-04-28-763</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="subunit">Etat</dt><dd class="subunit"><ul><li>Fiskeriavdelingen</li></ul></dd><dt class="dateInForce">I kraft fra</dt><dd class="dateInForce">2022-04-28</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/2003-02-11-151">forskrift/2003-02-11-151</a></li></ul></dd><dt class="basedOn">Hjemmel</dt><dd class="basedOn"><ul><li><a href="lov/2008-06-06-37/§16">lov/2008-06-06-37/§16</a></li><li><a href="lov/2008-06-06-37/§18">lov/2008-06-06-37/§18</a></li></ul></dd><dt class="dateOfPublication">Kunngjort</dt><dd class="dateOfPublication">2022-05-06 15:20</dd><dt class="title">Tittel</dt><dd class="title">Forskrift om utøvelse av selfangst</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Nærings- og fiskeridepartementet 28. april 2022 med hjemmel i <a href="lov/2008-06-06-37/§16">lov 6. juni 2008 nr. 37 om forvaltning av viltlevande marine ressursar (havressurslova) § 16</a> og <a href="lov/2008-06-06-37/§18">§ 18</a>.</dd><dt class="refid">RefID</dt><dd class="refid">forskrift/2022-04-28-763</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om utøvelse av selfangst</a><ul class="tocSubUl"><li><a href="#paragraf-1">§ 1. Formål</a></li><li><a href="#paragraf-2">§ 2. Virkeområde</a></li><li><a href="#paragraf-3">§ 3. Definisjoner</a></li><li><a href="#paragraf-4">§ 4. Hovedregel</a></li><li><a href="#paragraf-5">§ 5. Kompetanse og opplæring</a></li><li><a href="#paragraf-6">§ 6. Forbud</a></li><li><a href="#paragraf-7">§ 7. Fremgangsmåten ved avliving av sel</a></li><li><a href="#paragraf-8">§ 8. Våpen og ammunisjon</a></li><li><a href="#paragraf-9">§ 9. Hakapik og slagkrok</a></li><li><a href="#paragraf-10">§ 10. Skyting av sel fra isen eller fra fangstbåt</a></li><li><a href="#paragraf-11">§ 11. Ombordløfting</a></li><li><a href="#paragraf-12">§ 12. Straff</a></li><li><a href="#paragraf-13">§ 13. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2022-04-28-763" id="dokument"><h1>Forskrift om utøvelse av selfangst</h1><article class="legalArticle" data-lovdata-URL="SF/forskrift/2022-04-28-763/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med forskriften er å sikre dyrevelferdsmessig forsvarlig avliving av sel.</article></article><article class="legalArticle" data-lovdata-URL="SF/forskrift/2022-04-28-763/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften gjelder fangst av sel fra norsk fartøy.</article><article class="legalP" id="paragraf-2-ledd-2">Forskriften gjelder ikke jakt på sel i indre farvann utenfor Fastlands-Norge.</article></article><article class="legalArticle" data-lovdata-URL="SF/forskrift/2022-04-28-763/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><article class="legalP" id="paragraf-3-ledd-1">I denne forskriften menes med:<ol class="defaultList" type="a"><li data-name="a." value="1"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1"><i>Selunge:</i> sel av årets kull. Dyr som er født året før eller tidligere betegnes som voksne.</article></article></li><li data-name="b." value="2"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1"><i>Enkeltdyr:</i> sel som ligger spredt på isen.</article></article></li><li data-name="c." value="3"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1"><i>Plukkfangst:</i> fangst av enkeltdyr mens fartøyet beveger seg fremover i isen eller langs iskanten.</article></article></li><li data-name="d." value="4"><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1"><i>Kasteleger:</i> området hvor selen føder unger.</article></article></li><li data-name="e." value="5"><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1"><i>Langtrøe:</i> en lang stang med krok i enden.</article></article></li></ol></article></article><article class="legalArticle" data-lovdata-URL="SF/forskrift/2022-04-28-763/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Hovedregel</span></h2><article class="legalP" id="paragraf-4-ledd-1">Det skal brukes fangstmetoder som beskytter dyrene mot fare for unødige påkjenninger og belastninger.</article></article><article class="legalArticle" data-lovdata-URL="SF/forskrift/2022-04-28-763/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Kompetanse og opplæring</span></h2><article class="legalP" id="paragraf-5-ledd-1">Den som skal delta i utøvelse av selfangst må gjennomgå teoretisk og praktisk opplæring.</article><article class="legalP" id="paragraf-5-ledd-2">Den som skal skyte sel må før hver fangstsesong avlegge godkjent skyteprøve for storviltjegere i samsvar med gjeldende krav til slik prøve. Prøven må avlegges med samme våpen og type ammunisjon som skal benyttes under fangsten.</article><article class="legalP" id="paragraf-5-ledd-3">Den som skal avlive sel må på forhånd ha bestått særskilt praktisk prøve i bruk av hakapik og slagkrok.</article><article class="legalP" id="paragraf-5-ledd-4">Fiskeridirektoratet kan fastsette nærmere bestemmelser om kurs, kursprøve og praktiske prøver.</article></article><article class="legalArticle" data-lovdata-URL="SF/forskrift/2022-04-28-763/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Forbud</span></h2><article class="legalP" id="paragraf-6-ledd-1">Det er forbudt å:<ol class="defaultList" type="a"><li data-name="a." value="1"><article class="listArticle" id="paragraf-6-ledd-1-punkt-1"><article class="legalP" id="paragraf-6-ledd-1-punkt-1-ledd-1">fangste hunner av sel i kastelegre</article></article></li><li data-name="b." value="2"><article class="listArticle" id="paragraf-6-ledd-1-punkt-2"><article class="legalP" id="paragraf-6-ledd-1-punkt-2-ledd-1">fangste voksne hanner av sel i kastelegre</article></article></li><li data-name="c." value="3"><article class="listArticle" id="paragraf-6-ledd-1-punkt-3"><article class="legalP" id="paragraf-6-ledd-1-punkt-3-ledd-1">skyte sel som oppholder seg i sjøen</article></article></li><li data-name="d." value="4"><article class="listArticle" id="paragraf-6-ledd-1-punkt-4"><article class="legalP" id="paragraf-6-ledd-1-punkt-4-ledd-1">skyte sel under slike forhold at den ikke etterpå kan slås og blodtappes på isen</article></article></li><li data-name="e." value="5"><article class="listArticle" id="paragraf-6-ledd-1-punkt-5"><article class="legalP" id="paragraf-6-ledd-1-punkt-5-ledd-1">dra sel på isen før den er slått og blodtappet</article></article></li><li data-name="f." value="6"><article class="listArticle" id="paragraf-6-ledd-1-punkt-6"><article class="legalP" id="paragraf-6-ledd-1-punkt-6-ledd-1">løfte sel som ikke er slått og blodtappet, om bord i fartøyet.</article></article></li></ol></article><article class="legalP" id="paragraf-6-ledd-2">Unntak gjelder for første ledd bokstav d og f dersom vilkårene i <a href="forskrift/2022-04-28-763/§11">§ 11</a> er oppfylt.</article></article><article class="legalArticle" data-lovdata-URL="SF/forskrift/2022-04-28-763/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Fremgangsmåten ved avliving av sel</span></h2><article class="legalP" id="paragraf-7-ledd-1">Avliving skal skje på en dyrevelferdsmessig forsvarlig måte.</article><article class="legalP" id="paragraf-7-ledd-2">Voksen sel skal avlives på følgende måte:<ol class="defaultList" type="1"><li data-name="1." value="1"><article class="listArticle" id="paragraf-7-ledd-2-punkt-1"><article class="legalP" id="paragraf-7-ledd-2-punkt-1-ledd-1">Selen skal skytes i hjernen. Skytteren skal forsikre seg om at det enkelte dyret er dødt før vedkommendes oppmerksomhet rettes mot noe annet.</article></article></li><li data-name="2." value="2"><article class="listArticle" id="paragraf-7-ledd-2-punkt-2"><article class="legalP" id="paragraf-7-ledd-2-punkt-2-ledd-1">Skutte dyr skal så snart som mulig slås i hodeskallen med hakapikens butte ende, umiddelbart etterfulgt av slag med hakapikens pigg. Denne skal drives dypt ned i hjernen. Dersom den skutte selen ligger stille, er det tilstrekkelig å slå med hakapikens pigg.</article></article></li><li data-name="3." value="3"><article class="listArticle" id="paragraf-7-ledd-2-punkt-3"><article class="legalP" id="paragraf-7-ledd-2-punkt-3-ledd-1">Selen skal deretter umiddelbart blodtappes på isen. Blodtapping skal utføres ved at det legges et snitt fra underkjeven til enden av brystbenet. Deretter skal blodårene til begge forsveivene skjæres over.</article></article></li></ol></article><article class="legalP" id="paragraf-7-ledd-3">Selunge skal avlives ved skyting eller slag med hakapik eller slagkrok.</article><article class="legalP" id="paragraf-7-ledd-4">Avliving av selunge ved skyting skal følge samme tre-trinns prosedyre som beskrevet ovenfor, jf. andre ledd. I disse tilfellene kan trinn to også utføres ved bruk av slagkrok.</article><article class="legalP" id="paragraf-7-ledd-5">Avliving av selunge ved bruk av hakapik eller slagkrok skal skje på følgende måte:<ol class="defaultList" type="1"><li data-name="1." value="1"><article class="listArticle" id="paragraf-7-ledd-5-punkt-1"><article class="legalP" id="paragraf-7-ledd-5-punkt-1-ledd-1">Dyret skal slås i hodeskallen med hakapikens eller slagkrokens butte ende slik at skalletaket knuses, umiddelbart etterfulgt av slag med hakapikens eller slagkrokens pigg, som skal drives dypt ned i hjernen.</article></article></li><li data-name="2." value="2"><article class="listArticle" id="paragraf-7-ledd-5-punkt-2"><article class="legalP" id="paragraf-7-ledd-5-punkt-2-ledd-1">Etter at hakapik eller slagkrok er anvendt skal selen umiddelbart blodtappes. Blodtapping skal utføres ved at det legges et snitt fra underkjeven til enden av brystbenet. Deretter skal blodårene til begge forsveivene skjæres over.</article></article></li></ol></article><article class="legalP" id="paragraf-7-ledd-6">Skadde dyr skal uten opphold søkes avlivet så langt det er mulig i hvert enkelt tilfelle.</article></article><article class="legalArticle" data-lovdata-URL="SF/forskrift/2022-04-28-763/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Våpen og ammunisjon</span></h2><article class="legalP" id="paragraf-8-ledd-1">Det skal brukes skytevåpen med riflet løp og ammunisjon med ekspanderende kule og anslagsenergi på minst 2&#xa0;700 joule (275 kilogrammeter) for 9 grams kuler og 2&#xa0;200 joule (225 kilogrammeter) for 10 grams kuler på 100 meters avstand ved fangst av voksen sel.</article><article class="legalP" id="paragraf-8-ledd-2">Det skal brukes skytevåpen med riflet løp og ammunisjon med ekspanderende kule og anslagsenergi på minst 981 joule (100 kilogrammeter) på 100 meters avstand ved fangst av selunge.</article><article class="legalP" id="paragraf-8-ledd-3">Skytevåpen og ammunisjon som nevnt i første ledd skal alltid finnes på standplass om bord under fangst.</article></article><article class="legalArticle" data-lovdata-URL="SF/forskrift/2022-04-28-763/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Hakapik og slagkrok</span></h2><article class="legalP" id="paragraf-9-ledd-1">En hakapik skal ha rett skaft som er 110–150 cm langt med diameter på 3–5 cm. Hakapiken skal ha en jernsko som veier minst 400 gram og som har en 12–18 cm lang svakt bøyet pigg. Den butte enden av jernskoen kan ha en hammertapp som ikke skal være mer enn 4 cm lang. Jernskoen skal være forsvarlig festet til skaftet. Hakapikens pigg må alltid holdes spiss.</article><article class="legalP" id="paragraf-9-ledd-2">Slagkrok skal lages av halvtoms rundjern (1,3 cm), være 50 cm lang og veie minst 1&#xa0;000 gram. Den påsveisede tilleggsvekten ved kroken skal veie minst 250 gram.</article></article><article class="legalArticle" data-lovdata-URL="SF/forskrift/2022-04-28-763/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Skyting av sel fra isen eller fra fangstbåt</span></h2><article class="legalP" id="paragraf-10-ledd-1">Voksen sel som ligger i større ansamlinger og skytes fra isen eller fra fangstbåt skal slås og blodtappes så snart hensynet til videre fangst gjør det mulig, jf. <a href="forskrift/2022-04-28-763/§7">§ 7</a>.</article><article class="legalP" id="paragraf-10-ledd-2">Det skal alltid følge minst 1 person med hver skytter for å slå og blodtappe dyrene som skytes som beskrevet i første ledd.</article></article><article class="legalArticle" data-lovdata-URL="SF/forskrift/2022-04-28-763/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ombordløfting</span></h2><article class="legalP" id="paragraf-11-ledd-1">Selunge som er skutt kan løftes om bord i fartøyet (med langtrøe) dersom den utvilsomt er død og isforholdene gjør det utilrådelig å gå på isen. Dyret skal slås og blodtappes umiddelbart etter at den er tatt om bord.</article></article><article class="legalArticle" data-lovdata-URL="SF/forskrift/2022-04-28-763/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Straff</span></h2><article class="legalP" id="paragraf-12-ledd-1">Den som forsettlig eller uaktsomt overtrer disse bestemmelsene straffes i henhold til <a href="lov/2008-06-06-37/§61">lov 6. juni 2008 nr. 37 om forvaltning av viltlevende marine ressurser (havressurslova) § 61</a>, <a href="lov/2008-06-06-37/§64">§ 64</a> og <a href="lov/2008-06-06-37/§65">§ 65</a>. På samme måte straffes forsøk og medvirkning.</article></article><article class="legalArticle" data-lovdata-URL="SF/forskrift/2022-04-28-763/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttredelse</span></h2><article class="legalP" id="paragraf-13-ledd-1">Forskriften trer i kraft straks. Fra samme tid oppheves <a href="forskrift/2003-02-11-151">forskrift 11. februar 2003 nr. 151 om utøvelse av selfangst i Vesterisen og Østisen</a>.</article></article></main></body></html>