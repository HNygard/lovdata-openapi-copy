<!DOCTYPE html><html lang="no"><head><title>Forskrift om deling av taushetsbelagte opplysninger og behandling av personopplysninger m.m. i det tverretatlige samarbeidet mot arbeidslivskriminalitet (a-kriminformasjonsforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2022-06-17-1045</dd><dt class="dokid">DokumentID</dt><dd class="dokid">SF/forskrift/2022-06-17-1045</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="subunit">Etat</dt><dd class="subunit"><ul><li>Politiavdelingen</li></ul></dd><dt class="dateInForce">I kraft fra</dt><dd class="dateInForce">2022-06-20</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/2016-11-23-1360">forskrift/2016-11-23-1360</a></li></ul></dd><dt class="basedOn">Hjemmel</dt><dd class="basedOn"><ul><li><a href="lov/1967-02-10/§13g">lov/1967-02-10/§13g</a></li></ul></dd><dt class="dateOfPublication">Kunngjort</dt><dd class="dateOfPublication">2022-06-17 15:45</dd><dt class="lastupdated">Rettet</dt><dd class="lastupdated">2025-01-17 (§ 3 leddinndelingen)</dd><dt class="titleShort">Korttittel</dt><dd class="titleShort">A-kriminformasjonsforskriften</dd><dt class="title">Tittel</dt><dd class="title">Forskrift om deling av taushetsbelagte opplysninger og behandling av personopplysninger m.m. i det tverretatlige samarbeidet mot arbeidslivskriminalitet (a-kriminformasjonsforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 17. juni 2022 med hjemmel i <a href="lov/1967-02-10/§13g">lov 10. februar 1967 om behandlingsmåten i forvaltningssaker (forvaltningsloven) § 13 g</a>. Fremmet av Justis- og beredskapsdepartementet. <br /> <strong>Rettet</strong> 17.01.2025 (§ 3 leddinndelingen).</dd><dt class="refid">RefID</dt><dd class="refid">forskrift/2022-06-17-1045</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om deling av taushetsbelagte opplysninger og behandling av personopplysninger m.m. i det tverretatlige samarbeidet mot arbeidslivskriminalitet (a-kriminformasjonsforskriften)</a><ul class="tocSubUl"><li><a href="#paragraf-1">§ 1. Formål</a></li><li><a href="#paragraf-2">§ 2. Forholdet til personopplysningsloven</a></li><li><a href="#paragraf-3">§ 3. Deling av taushetsbelagte opplysninger</a></li><li><a href="#paragraf-4">§ 4. Bruk og tilgang til et felles IKT-system</a></li><li><a href="#paragraf-5">§ 5. Sammenstilling</a></li><li><a href="#paragraf-6">§ 6. Opplysninger som kan behandles</a></li><li><a href="#paragraf-7">§ 7. Behandling av særlige kategorier av personopplysninger og opplysninger om straffedommer og lovovertredelser</a></li><li><a href="#paragraf-8">§ 8. Behandlingsansvar</a></li><li><a href="#paragraf-9">§ 9. Arkivering og sletting</a></li><li><a href="#paragraf-10">§ 10. Ikrafttredelse og endringer i andre forskrifter</a></li></ul></li></ul></dd></dl></header><main class="documentBody" data-lovdata-URL="SF/forskrift/2022-06-17-1045" id="dokument"><h1>Forskrift om deling av taushetsbelagte opplysninger og behandling av personopplysninger m.m. i det tverretatlige samarbeidet mot arbeidslivskriminalitet (a-kriminformasjonsforskriften)</h1><article class="legalArticle" data-lovdata-URL="SF/forskrift/2022-06-17-1045/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med forskriften er å sikre nødvendig adgang til deling og annen behandling av taushetsbelagte opplysninger for å oppnå et effektivt samarbeid om forebygging og bekjempelse av arbeidslivskriminalitet. Forskriften skal også bidra til ivaretakelse av personvern.</article></article><article class="legalArticle" data-lovdata-URL="SF/forskrift/2022-06-17-1045/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Forholdet til personopplysningsloven</span></h2><article class="legalP" id="paragraf-2-ledd-1"><a href="lov/2018-06-15-38">Personopplysningsloven</a> gjelder for behandlingen av personopplysninger i det tverretatlige samarbeidet mot arbeidslivskriminalitet med utfyllende regler fastsatt i denne forskriften.</article></article><article class="legalArticle" data-lovdata-URL="SF/forskrift/2022-06-17-1045/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Deling av taushetsbelagte opplysninger</span></h2><article class="legalP" id="paragraf-3-ledd-1">Når det er nødvendig for å løse oppgaver som er lagt til mottaker- eller avsenderorganet, og som gjelder å forebygge, avdekke, forhindre eller sanksjonere lovbrudd som kan gi dårligere arbeidsvilkår, krenke arbeidstakeres rettigheter, skade konkurransen i næringslivet eller medføre misbruk av skatte-, avgifts- eller velferdsordninger, kan følgende organer dele opplysninger med hverandre uten hinder av taushetsplikt etter <a href="lov/1967-02-10/§13">forvaltningsloven § 13</a>:<ol class="defaultList" type="a"><li data-name="a." value="1"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">Arbeids- og velferdsetaten</article></article></li><li data-name="b." value="2"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">Arbeidstilsynet</article></article></li><li data-name="c." value="3"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">Det lokale el-tilsyn</article></article></li><li data-name="d." value="4"><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1">Fiskeridirektoratet</article></article></li><li data-name="e." value="5"><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1">Fylkeskommuner eller kommuner som inngår i et etablert a-krimsamarbeid</article></article></li><li data-name="f." value="6"><article class="listArticle" id="paragraf-3-ledd-1-punkt-6"><article class="legalP" id="paragraf-3-ledd-1-punkt-6-ledd-1">Kystvakten</article></article></li><li data-name="g." value="7"><article class="listArticle" id="paragraf-3-ledd-1-punkt-7"><article class="legalP" id="paragraf-3-ledd-1-punkt-7-ledd-1">Mattilsynet</article></article></li><li data-name="h." value="8"><article class="listArticle" id="paragraf-3-ledd-1-punkt-8"><article class="legalP" id="paragraf-3-ledd-1-punkt-8-ledd-1">Sjøfartsdirektoratet</article></article></li><li data-name="i." value="9"><article class="listArticle" id="paragraf-3-ledd-1-punkt-9"><article class="legalP" id="paragraf-3-ledd-1-punkt-9-ledd-1">Statens vegvesen</article></article></li><li data-name="j." value="10"><article class="listArticle" id="paragraf-3-ledd-1-punkt-10"><article class="legalP" id="paragraf-3-ledd-1-punkt-10-ledd-1">Utlendingsdirektoratet</article></article></li><li data-name="k." value="11"><article class="listArticle" id="paragraf-3-ledd-1-punkt-11"><article class="legalP" id="paragraf-3-ledd-1-punkt-11-ledd-1">Statens innkrevingssentral, Innkrevingssentralen for bidrag og tilbakebetalingskrav og øvrige innkrevingsmyndigheter under Skatteetaten når de er underlagt taushetsplikt etter <a href="lov/1967-02-10">forvaltningsloven</a></article></article></li><li data-name="l." value="12"><article class="listArticle" id="paragraf-3-ledd-1-punkt-12"><article class="legalP" id="paragraf-3-ledd-1-punkt-12-ledd-1">Politiet når de utfører forvaltningsoppgaver eller sivile gjøremål.</article></article></li></ol><p class="leddfortsettelse">Organene nevnt i første punktum kan på samme vilkår dele slike opplysninger med Skatteetaten, Tolletaten, politiet og medarbeidere i Nasjonalt tverretatlig analyse- og etterretningssenter.</p></article><article class="legalP" id="paragraf-3-ledd-2">I forbindelse med konkrete saker om forebygging, avdekking, avverging eller sanksjonering av lovbrudd som nevnt i første ledd kan organene nevnt i første ledd første punktum, så langt det er nødvendig, også dele taushetsbelagte opplysninger med enheter og personer i andre fylkeskommuner eller kommuner som er berørt av sakene. De aktuelle fylkeskommunene og kommunene kan på tilsvarende vilkår dele slike opplysninger med de nevnte organene og med hverandre.</article><article class="legalP" id="paragraf-3-ledd-3">Ved vurderingen av hva som er nødvendig etter første ledd, skal det foretas en forholdsmessighetsvurdering, der det blant annet skal legges vekt på formålet med delingen, det aktuelle lovbruddets karakter og alvorlighet, konsekvensene for den enkelte arbeidstaker, arbeidslivet eller velferdssystemet og opplysningenes sensitivitet.</article><article class="legalP" id="paragraf-3-ledd-4">Opplysningene skal deles skriftlig eller gjennom registrering i det felles IKT-systemet, med mindre tidsmessige eller praktiske grunner gjør det nødvendig å dele muntlig. Dersom opplysningene deles utenfor det felles IKT-systemet, skal det nedtegnes hvilke opplysninger som deles, og hvem som mottar opplysningene. Deles opplysninger som ikke er verifiserte, skal dette opplyses til mottakeren og nedtegnes.</article></article><article class="legalArticle" data-lovdata-URL="SF/forskrift/2022-06-17-1045/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Bruk og tilgang til et felles IKT-system</span></h2><article class="legalP" id="paragraf-4-ledd-1">Organene nevnt i <a href="forskrift/2022-06-17-1045/§3">§ 3</a> første ledd kan behandle personopplysninger og opplysninger som omfattes av <a href="lov/1967-02-10/§13">forvaltningsloven § 13</a> første ledd nr. 2, i et felles IKT-system når det er nødvendig for å løse oppgaver som nevnt i <a href="forskrift/2022-06-17-1045/§3">§ 3</a> første ledd.</article><article class="legalP" id="paragraf-4-ledd-2">Ansatte i Arbeidstilsynet, Arbeids- og velferdsetaten, Skatteetaten, Tolletaten og politiet skal gis tilgang til det felles IKT-systemet dersom de er lokalisert i a-krimsentrene og har tjenstlig behov for slik tilgang. Ansatte i offentlige organer nevnt i <a href="forskrift/2022-06-17-1045/§3">§ 3</a> første ledd som deltar i et etablert a-krimsamarbeid, kan også gis tilgang til systemet dersom de har tjenstlig behov for det, og det er nødvendig for å løse oppgaver som nevnt i <a href="forskrift/2022-06-17-1045/§3">§ 3</a> første ledd.</article></article><article class="legalArticle" data-lovdata-URL="SF/forskrift/2022-06-17-1045/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Sammenstilling</span></h2><article class="legalP" id="paragraf-5-ledd-1">Organene nevnt i <a href="forskrift/2022-06-17-1045/§3">§ 3</a> første ledd kan sammenstille personopplysninger som er delt for å løse oppgaver som nevnt i <a href="forskrift/2022-06-17-1045/§3">§ 3</a> første ledd, når dette er nødvendig for å<ol class="defaultList" type="a"><li data-name="a." value="1"><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">avdekke relevant informasjon om lovbrudd som nevnt i <a href="forskrift/2022-06-17-1045/§3">§ 3</a> første ledd</article></article></li><li data-name="b." value="2"><article class="listArticle" id="paragraf-5-ledd-1-punkt-2"><article class="legalP" id="paragraf-5-ledd-1-punkt-2-ledd-1">utarbeide analyser og rapporter om aktører, miljøer, utviklingstrekk og aktiviteter knyttet til lovbrudd som nevnt i <a href="forskrift/2022-06-17-1045/§3">§ 3</a> første ledd, eller</article></article></li><li data-name="c." value="3"><article class="listArticle" id="paragraf-5-ledd-1-punkt-3"><article class="legalP" id="paragraf-5-ledd-1-punkt-3-ledd-1">utarbeide evalueringer og beslutningsgrunnlag for styring, prioriteringer, valg av kontrollobjekter og bruk av virkemidler.</article></article></li></ol></article><article class="legalP" id="paragraf-5-ledd-2">Sammenstillingen kan skje gjennom bruk av et felles IKT-system og ved bruk av helautomatiserte analyseverktøy.</article></article><article class="legalArticle" data-lovdata-URL="SF/forskrift/2022-06-17-1045/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Opplysninger som kan behandles</span></h2><article class="legalP" id="paragraf-6-ledd-1">Når det er nødvendig for å løse oppgaver som nevnt i <a href="forskrift/2022-06-17-1045/§3">§ 3</a> første ledd, kan blant annet opplysninger om følgende forhold behandles:<ol class="defaultList" type="a"><li data-name="a." value="1"><article class="listArticle" id="paragraf-6-ledd-1-punkt-1"><article class="legalP" id="paragraf-6-ledd-1-punkt-1-ledd-1">navn og eventuelle alias</article></article></li><li data-name="b." value="2"><article class="listArticle" id="paragraf-6-ledd-1-punkt-2"><article class="legalP" id="paragraf-6-ledd-1-punkt-2-ledd-1">adresse, kjønn, sivil status, fødested og fødselsnummer</article></article></li><li data-name="c." value="3"><article class="listArticle" id="paragraf-6-ledd-1-punkt-3"><article class="legalP" id="paragraf-6-ledd-1-punkt-3-ledd-1">statsborgerskap, oppholdsgrunnlag og -status</article></article></li><li data-name="d." value="4"><article class="listArticle" id="paragraf-6-ledd-1-punkt-4"><article class="legalP" id="paragraf-6-ledd-1-punkt-4-ledd-1">utlendingsidentifikasjon, identifikasjonsnummer og -kort, misbrukt eller fiktiv identitet</article></article></li><li data-name="e." value="5"><article class="listArticle" id="paragraf-6-ledd-1-punkt-5"><article class="legalP" id="paragraf-6-ledd-1-punkt-5-ledd-1">andre folkeregistrerte opplysninger</article></article></li><li data-name="f." value="6"><article class="listArticle" id="paragraf-6-ledd-1-punkt-6"><article class="legalP" id="paragraf-6-ledd-1-punkt-6-ledd-1">signalement og bilde</article></article></li><li data-name="g." value="7"><article class="listArticle" id="paragraf-6-ledd-1-punkt-7"><article class="legalP" id="paragraf-6-ledd-1-punkt-7-ledd-1">elektronisk kontaktinformasjon og elektroniske profiler på Internett</article></article></li><li data-name="h." value="8"><article class="listArticle" id="paragraf-6-ledd-1-punkt-8"><article class="legalP" id="paragraf-6-ledd-1-punkt-8-ledd-1">utdanning, kvalifikasjoner, lisenser, godkjenninger, sertifikater mv.</article></article></li><li data-name="i." value="9"><article class="listArticle" id="paragraf-6-ledd-1-punkt-9"><article class="legalP" id="paragraf-6-ledd-1-punkt-9-ledd-1">ansettelsesforhold, yrker og verv</article></article></li><li data-name="j." value="10"><article class="listArticle" id="paragraf-6-ledd-1-punkt-10"><article class="legalP" id="paragraf-6-ledd-1-punkt-10-ledd-1">oppdrag, kontrakter og avtaleforhold</article></article></li><li data-name="k." value="11"><article class="listArticle" id="paragraf-6-ledd-1-punkt-11"><article class="legalP" id="paragraf-6-ledd-1-punkt-11-ledd-1">tilknytning til virksomheter eller personer som bistår den registrerte eller utsetter vedkommende for arbeidslivskriminalitet og kontaktpersoner</article></article></li><li data-name="l." value="12"><article class="listArticle" id="paragraf-6-ledd-1-punkt-12"><article class="legalP" id="paragraf-6-ledd-1-punkt-12-ledd-1">at noen har blitt eller kan bli utsatt for arbeidslivskriminalitet</article></article></li><li data-name="m." value="13"><article class="listArticle" id="paragraf-6-ledd-1-punkt-13"><article class="legalP" id="paragraf-6-ledd-1-punkt-13-ledd-1">personer som gir opplysninger om arbeidslivskriminalitet</article></article></li><li data-name="n." value="14"><article class="listArticle" id="paragraf-6-ledd-1-punkt-14"><article class="legalP" id="paragraf-6-ledd-1-punkt-14-ledd-1">bevegelsesmønstre og grensepasseringer, inn- og utreise og opphold til inn- og utland, herunder om registrering, identitet, internatopphold, utvisning og grensekontroll</article></article></li><li data-name="o." value="15"><article class="listArticle" id="paragraf-6-ledd-1-punkt-15"><article class="legalP" id="paragraf-6-ledd-1-punkt-15-ledd-1">formuesgoder, herunder fast eiendom og tilknyttede eierforhold, rettigheter og løsøre</article></article></li><li data-name="p." value="16"><article class="listArticle" id="paragraf-6-ledd-1-punkt-16"><article class="legalP" id="paragraf-6-ledd-1-punkt-16-ledd-1">motorvogn eller annet transportmiddel, identifikasjonsnummer, historikk, bruk og eierforhold</article></article></li><li data-name="q." value="17"><article class="listArticle" id="paragraf-6-ledd-1-punkt-17"><article class="legalP" id="paragraf-6-ledd-1-punkt-17-ledd-1">virksomhetsidentifikasjon, herunder navn og organisasjonsnummer</article></article></li><li data-name="r." value="18"><article class="listArticle" id="paragraf-6-ledd-1-punkt-18"><article class="legalP" id="paragraf-6-ledd-1-punkt-18-ledd-1">eierskap, formelle og uformelle roller, tilknytninger til andre fysiske eller juridiske personer eller formuesmasse, herunder utenlandsk trust eller tilsvarende juridisk arrangement, overdragelse og omstrukturering</article></article></li><li data-name="s." value="19"><article class="listArticle" id="paragraf-6-ledd-1-punkt-19"><article class="legalP" id="paragraf-6-ledd-1-punkt-19-ledd-1">transaksjoner og betalingsopplysninger, bankkonti, finansielle instrumenter, elektroniske valuta og -penger, andre typer finanskonti og kontodisponent</article></article></li><li data-name="t." value="20"><article class="listArticle" id="paragraf-6-ledd-1-punkt-20"><article class="legalP" id="paragraf-6-ledd-1-punkt-20-ledd-1">budsjett- og regnskap, inntekt og formue, skattefastsetting og -beregning, rapporteringspliktig eller innrapportert skatt, gebyr eller avgift og innkreving</article></article></li><li data-name="u." value="21"><article class="listArticle" id="paragraf-6-ledd-1-punkt-21"><article class="legalP" id="paragraf-6-ledd-1-punkt-21-ledd-1">stønader, ytelser, trygder, pensjon, arbeidsmarkedstiltak, ytelser etter <a href="lov/1989-06-16-69">forsikringsavtaleloven</a> og andre subsidie- tilskudds- og støtteordninger, lønns- og trekkoppgaver, refusjoner, og opplysninger om forhold som ligger til grunn for disse</article></article></li><li data-name="v." value="22"><article class="listArticle" id="paragraf-6-ledd-1-punkt-22"><article class="legalP" id="paragraf-6-ledd-1-punkt-22-ledd-1">konkurs- og bobehandling</article></article></li><li data-name="w." value="23"><article class="listArticle" id="paragraf-6-ledd-1-punkt-23"><article class="legalP" id="paragraf-6-ledd-1-punkt-23-ledd-1">tidligere kontroller og ilagte administrative sanksjoner.</article></article></li></ol></article></article><article class="legalArticle" data-lovdata-URL="SF/forskrift/2022-06-17-1045/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Behandling av særlige kategorier av personopplysninger og opplysninger om straffedommer og lovovertredelser</span></h2><article class="legalP" id="paragraf-7-ledd-1">Når det er nødvendig for å løse oppgaver som nevnt i <a href="forskrift/2022-06-17-1045/§3">§ 3</a> første ledd, kan behandlingen av opplysninger etter denne forskriften også omfatte følgende opplysninger:<ol class="defaultList" type="a"><li data-name="a." value="1"><article class="listArticle" id="paragraf-7-ledd-1-punkt-1"><article class="legalP" id="paragraf-7-ledd-1-punkt-1-ledd-1">fagforeningsmedlemskap</article></article></li><li data-name="b." value="2"><article class="listArticle" id="paragraf-7-ledd-1-punkt-2"><article class="legalP" id="paragraf-7-ledd-1-punkt-2-ledd-1">helseforhold</article></article></li><li data-name="c." value="3"><article class="listArticle" id="paragraf-7-ledd-1-punkt-3"><article class="legalP" id="paragraf-7-ledd-1-punkt-3-ledd-1">personopplysninger som nevnt i <a href="lov/2018-06-15-38/gdpr/a10">personvernforordningen artikkel 10</a>.</article></article></li></ol></article></article><article class="legalArticle" data-lovdata-URL="SF/forskrift/2022-06-17-1045/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Behandlingsansvar</span></h2><article class="legalP" id="paragraf-8-ledd-1">Arbeidstilsynet, Arbeids- og velferdsetaten, Skatteetaten, Tolletaten og Politidirektoratet skal sørge for at det etableres en ordning for ivaretakelse av behandlingsansvaret. Det skal utpekes et kontaktpunkt for de registrerte.</article><article class="legalP" id="paragraf-8-ledd-2">Skattedirektoratet har ansvaret for ivaretakelsen av fellestjenester knyttet til det felles IKT-systemet. Med fellestjenester menes administrative aktiviteter innen drift, forvaltning, vedlikehold, sikring og utvikling av IKT-systemet, herunder lagring av opplysninger, forvaltning av elektronisk tilgang, sikring av opplysninger og oppdateringer.</article><article class="legalP" id="paragraf-8-ledd-3">Skattedirektoratet er behandlingsansvarlig for behandlingen av personopplysninger i det felles IKT-systemet ved utførelse av fellestjenester etter annet ledd.</article></article><article class="legalArticle" data-lovdata-URL="SF/forskrift/2022-06-17-1045/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Arkivering og sletting</span></h2><article class="legalP" id="paragraf-9-ledd-1">Opplysningene i det felles IKT-systemet skal arkiveres og avleveres til Arkivverket etter <a href="lov/1992-12-04-126">arkivlova</a> med forskrifter. Opplysningene skal gjøres utilgjengelig og oppbevares atskilt innen tidsfristene i annet ledd fram til avleveringen til Arkivverket.</article><article class="legalP" id="paragraf-9-ledd-2">Opplysninger som ikke skal arkiveres etter første ledd, skal slettes når de ikke lenger er nødvendige for å løse oppgaver som nevnt i <a href="forskrift/2022-06-17-1045/§3">§ 3</a> og senest innen tre år. Dersom slike opplysninger fortsatt er nødvendige for formålet med registreringen, kan de behandlingsansvarlige beslutte fortsatt registrering for inntil 3 år av gangen.</article></article><article class="legalArticle" data-lovdata-URL="SF/forskrift/2022-06-17-1045/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse og endringer i andre forskrifter</span></h2><article class="legalP" id="paragraf-10-ledd-1">Forskriften trer i kraft 20. juni 2022.</article><article class="legalP" id="paragraf-10-ledd-2">Fra samme tid skal <a href="forskrift/2016-11-23-1360/§3-3-1">forskrift 23. november 2016 nr. 1360 til skatteforvaltningsloven § 3-3-1</a> annet ledd bokstav m lyde: – – –</article></article></main></body></html>