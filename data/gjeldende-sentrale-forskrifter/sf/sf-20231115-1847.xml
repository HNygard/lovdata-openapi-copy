<!DOCTYPE html><html lang="nb"><head><title>Forskrift om tilskudd til Nasjonale turiststier</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2023-11-15-1847</dd><dt class="dokid">DokumentID</dt><dd class="dokid">SF/forskrift/2023-11-15-1847</dd><dt class="ministry">Departement</dt><dd class="ministry"><ul><li>Klima- og miljødepartementet</li></ul></dd><dt class="subunit">Etat</dt><dd class="subunit"><ul><li>Naturforvaltningsavdelingen</li></ul></dd><dt class="dateInForce">I kraft fra</dt><dd class="dateInForce">2024-07-01</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/2018-07-27-1457">forskrift/2018-07-27-1457</a></li></ul></dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2023-11-16 14:45</dd><dt class="title">Tittel</dt><dd class="title">Forskrift om tilskudd til Nasjonale turiststier</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Klima- og miljødepartement 15. november 2023 til oppfølging av Stortingets budsjettvedtak under kap. 1420 post 78.</dd><dt class="refid">RefID</dt><dd class="refid">forskrift/2023-11-15-1847</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om tilskudd til Nasjonale turiststier</a><ul class="tocSubUl"><li><a href="#paragraf-1">§ 1. Formål</a></li><li><a href="#paragraf-2">§ 2. Kriterier for måloppnåelse</a></li><li><a href="#paragraf-3">§ 3. Hvem som kan søke om tilskudd</a></li><li><a href="#paragraf-4">§ 4. Grunntilskudd</a></li><li><a href="#paragraf-5">§ 5. Hva det kan tildeles tilskudd til</a></li><li><a href="#paragraf-6">§ 6. Krav for å kunne tildeles tilskudd</a></li><li><a href="#paragraf-7">§ 7. Prioriteringer for tilskuddsordningen</a></li><li><a href="#paragraf-8">§ 8. Krav til søknaden</a></li><li><a href="#paragraf-9">§ 9. Tilleggsopplysninger, kontroll og befaring (før vedtak)</a></li><li><a href="#paragraf-10">§ 10. Søkers opplysningsplikt</a></li><li><a href="#paragraf-11">§ 11. Behandling av søknad om tilskudd</a></li><li><a href="#paragraf-12">§ 12. Tilskuddsmottakere som driver økonomisk aktivitet</a></li><li><a href="#paragraf-13">§ 13. Rapporteringsplikter</a></li><li><a href="#paragraf-14">§ 14. Oppfølging og kontroll</a></li><li><a href="#paragraf-15">§ 15. Stans og tilbakebetaling av tilskudd</a></li><li><a href="#paragraf-16">§ 16. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2023-11-15-1847" id="dokument"><h1>Forskrift om tilskudd til Nasjonale turiststier</h1><article class="legalArticle" data-lovdata-URL="SF/forskrift/2023-11-15-1847/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Tilskuddsordningen skal bidra til å ivareta opplevelses-, natur- og kulturmiljøverdier, allemannsretten, forebyggende beredskapsarbeid og sikkerhet, lokal verdiskaping og god besøksforvaltning på stier med stor attraksjonskraft og svært høye besøkstall, der internasjonale turister utgjør en stor andel av de besøkende.</article></article><article class="legalArticle" data-lovdata-URL="SF/forskrift/2023-11-15-1847/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Kriterier for måloppnåelse</span></h2><article class="legalP" id="paragraf-2-ledd-1">Måloppnåelsen vurderes med utgangspunkt i om tilskuddene bidrar til redusert slitasje og forsøpling, om det blir færre ulykker og utrykninger fra hjelpepersonell i forbindelse med ferdsel på stiene, og om tilskuddet bidrar til å ivareta natur- og miljøverdier på og i tilknytning til stiene. I tillegg legges det vekt på om ordningen bidrar til lokal verdiskaping.</article></article><article class="legalArticle" data-lovdata-URL="SF/forskrift/2023-11-15-1847/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Hvem som kan søke om tilskudd</span></h2><article class="legalP" id="paragraf-3-ledd-1">Destinasjonsselskaper, kommuner, fylkeskommuner, kommunale eller interkommunale foretak, interkommunale friluftsråd, stiftelser, frivillige organisasjoner, nasjonalpark- og verneområdestyrer og regionråd kan søke om tilskudd.</article></article><article class="legalArticle" data-lovdata-URL="SF/forskrift/2023-11-15-1847/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Grunntilskudd</span></h2><article class="legalP" id="paragraf-4-ledd-1">Det gis et årlig grunntilskudd til autoriserte Nasjonale turiststier fra og med året etter autorisering. Midlene skal gå til tiltak som nevnt i <a href="forskrift/2023-11-15-1847/§5">§ 5</a>. Autoriserte Nasjonale turiststier kan i tillegg søke om midler til tiltak gjennom ordinær søknadsprosess.</article></article><article class="legalArticle" data-lovdata-URL="SF/forskrift/2023-11-15-1847/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Hva det kan tildeles tilskudd til</span></h2><article class="legalP" id="paragraf-5-ledd-1">Det kan i hovedsak tildeles tilskudd til tiltak på og i tilknytning til stiene. Det kan også bli gitt tilskudd til enkelte andre tiltak, blant annet informasjonstiltak og utredninger knyttet til besøksforvaltning.</article><article class="legalP" id="paragraf-5-ledd-2">Det gis tilskudd til:<ol class="defaultList" type="a"><li data-name="a." value="1"><article class="listArticle" id="paragraf-5-ledd-2-punkt-1"><article class="legalP" id="paragraf-5-ledd-2-punkt-1-ledd-1">prosjektledelse, planlegging og utredning knyttet til besøksforvaltning</article></article></li><li data-name="b." value="2"><article class="listArticle" id="paragraf-5-ledd-2-punkt-2"><article class="legalP" id="paragraf-5-ledd-2-punkt-2-ledd-1">tilrettelegging, utbedring og merking av sti</article></article></li><li data-name="c." value="3"><article class="listArticle" id="paragraf-5-ledd-2-punkt-3"><article class="legalP" id="paragraf-5-ledd-2-punkt-3-ledd-1">sikringsbuer og andre beredskapstiltak</article></article></li><li data-name="d." value="4"><article class="listArticle" id="paragraf-5-ledd-2-punkt-4"><article class="legalP" id="paragraf-5-ledd-2-punkt-4-ledd-1">tilrettelegging av tilkomstsoner</article></article></li><li data-name="e." value="5"><article class="listArticle" id="paragraf-5-ledd-2-punkt-5"><article class="legalP" id="paragraf-5-ledd-2-punkt-5-ledd-1">etablering av toalett og sanitæranlegg</article></article></li><li data-name="f." value="6"><article class="listArticle" id="paragraf-5-ledd-2-punkt-6"><article class="legalP" id="paragraf-5-ledd-2-punkt-6-ledd-1">etablering av søppelhåndtering</article></article></li><li data-name="g." value="7"><article class="listArticle" id="paragraf-5-ledd-2-punkt-7"><article class="legalP" id="paragraf-5-ledd-2-punkt-7-ledd-1">informasjonstiltak, herunder også fjellvakttjeneste, stipatruljer og vertskap ved for eksempel startområdet for stien.</article></article></li></ol></article><article class="legalP" id="paragraf-5-ledd-3">Det gis ikke tilskudd til driftsutgifter.</article></article><article class="legalArticle" data-lovdata-URL="SF/forskrift/2023-11-15-1847/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Krav for å kunne tildeles tilskudd</span></h2><article class="legalP" id="paragraf-6-ledd-1">Det skal foreligge en prosjektbeskrivelse for stien og området som det blir søkt om tilskudd til. Prosjektbeskrivelsen skal vise omfanget av besøk på den aktuelle stien, hvilken rolle stien har for lokalt reiseliv, beskrive hva som er utfordringene for det aktuelle området og inneholde en plan over hvilke tiltak som kan løse disse utfordringene.</article><article class="legalP" id="paragraf-6-ledd-2">Alle tiltak som får tilskudd, skal være tilgjengelige for allmennheten. Alle bygge- og anleggstiltak skal være tilpasset landskapet og natur- og opplevelseskvalitetene i området.</article><article class="legalP" id="paragraf-6-ledd-3">Det blir bare gitt tilskudd til søkere som bidrar med minst 25 prosent egeninnsats (egenfinansiering eller egen arbeidsinnsats som kan dokumenteres).</article></article><article class="legalArticle" data-lovdata-URL="SF/forskrift/2023-11-15-1847/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Prioriteringer for tilskuddsordningen</span></h2><article class="legalP" id="paragraf-7-ledd-1">Tilskuddsordningen prioriterer tilskudd til stier som er autorisert som Nasjonale turiststier</article><article class="legalP" id="paragraf-7-ledd-2">Det vil bli lagt stor vekt på at tilskuddsordningen ikke skal legge til rette for mer utbygging og flere tiltak enn det som er nødvendig.</article><article class="legalP" id="paragraf-7-ledd-3">Søknader med vekt på helhetlig planlegging og brede samarbeidsrelasjoner mellom reiseliv, frivillige, kommune og forvaltning vil bli prioritert.</article></article><article class="legalArticle" data-lovdata-URL="SF/forskrift/2023-11-15-1847/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Krav til søknaden</span></h2><article class="legalP" id="paragraf-8-ledd-1">Søknad om tilskudd skal sendes i Miljødirektoratets elektroniske søknadssenter. Søknadsfristen fastsettes og kunngjøres av Miljødirektoratet.</article><article class="legalP" id="paragraf-8-ledd-2">Søknaden skal inneholde informasjon om:<ol class="defaultList" type="a"><li data-name="a." value="1"><article class="listArticle" id="paragraf-8-ledd-2-punkt-1"><article class="legalP" id="paragraf-8-ledd-2-punkt-1-ledd-1">søkeren/søkerorganisasjonens navn, adresse, organisasjonsnummer, kontonummer og kontaktperson</article></article></li><li data-name="b." value="2"><article class="listArticle" id="paragraf-8-ledd-2-punkt-2"><article class="legalP" id="paragraf-8-ledd-2-punkt-2-ledd-1">hva det søkes om tilskudd til, og hvordan tiltaket kan bidra til å oppfylle målet med tilskuddsordningen</article></article></li><li data-name="c." value="3"><article class="listArticle" id="paragraf-8-ledd-2-punkt-3"><article class="legalP" id="paragraf-8-ledd-2-punkt-3-ledd-1">søknadsbeløp</article></article></li><li data-name="d." value="4"><article class="listArticle" id="paragraf-8-ledd-2-punkt-4"><article class="legalP" id="paragraf-8-ledd-2-punkt-4-ledd-1">detaljert budsjett og en komplett finansieringsplan, der også eventuelle andre offentlige tilskudd kommer frem.</article></article></li><li data-name="e." value="5"><article class="listArticle" id="paragraf-8-ledd-2-punkt-5"><article class="legalP" id="paragraf-8-ledd-2-punkt-5-ledd-1">egenfinansiering og/eller egen arbeidsinnsats (dugnad)</article></article></li><li data-name="f." value="6"><article class="listArticle" id="paragraf-8-ledd-2-punkt-6"><article class="legalP" id="paragraf-8-ledd-2-punkt-6-ledd-1">opplysning om søker også utøver økonomisk aktivitet, jf. <a href="forskrift/2023-11-15-1847/§12">§ 12</a></article></article></li><li data-name="g." value="7"><article class="listArticle" id="paragraf-8-ledd-2-punkt-7"><article class="legalP" id="paragraf-8-ledd-2-punkt-7-ledd-1">om søker har eller forventer å få refusjon for merverdiavgift gjennom ordinær terminoppgave for det omsøkte tiltaket.</article></article></li><li data-name="h." value="8"><article class="listArticle" id="paragraf-8-ledd-2-punkt-8"><article class="legalP" id="paragraf-8-ledd-2-punkt-8-ledd-1">en prosjektbeskrivelse som inneholder informasjon om <ul class="defaultList"><li data-name="-" value="0"><article class="listArticle" id="paragraf-8-ledd-2-punkt-8-ledd-1-punkt-1"><article class="legalP" id="paragraf-8-ledd-2-punkt-8-ledd-1-punkt-1-ledd-1">omfanget av besøk på den aktuelle stien</article></article></li><li data-name="-" value="0"><article class="listArticle" id="paragraf-8-ledd-2-punkt-8-ledd-1-punkt-2"><article class="legalP" id="paragraf-8-ledd-2-punkt-8-ledd-1-punkt-2-ledd-1">betydningen stien har for lokalt reiseliv</article></article></li><li data-name="-" value="0"><article class="listArticle" id="paragraf-8-ledd-2-punkt-8-ledd-1-punkt-3"><article class="legalP" id="paragraf-8-ledd-2-punkt-8-ledd-1-punkt-3-ledd-1">hva som er utfordringene i området</article></article></li><li data-name="-" value="0"><article class="listArticle" id="paragraf-8-ledd-2-punkt-8-ledd-1-punkt-4"><article class="legalP" id="paragraf-8-ledd-2-punkt-8-ledd-1-punkt-4-ledd-1">hvilke tiltak som er gjennomført</article></article></li><li data-name="-" value="0"><article class="listArticle" id="paragraf-8-ledd-2-punkt-8-ledd-1-punkt-5"><article class="legalP" id="paragraf-8-ledd-2-punkt-8-ledd-1-punkt-5-ledd-1">plan for hvilke tiltak som kan løse utfordringene</article></article></li><li data-name="-" value="0"><article class="listArticle" id="paragraf-8-ledd-2-punkt-8-ledd-1-punkt-6"><article class="legalP" id="paragraf-8-ledd-2-punkt-8-ledd-1-punkt-6-ledd-1">hvilke aktører som er med i arbeidet</article></article></li><li data-name="-" value="0"><article class="listArticle" id="paragraf-8-ledd-2-punkt-8-ledd-1-punkt-7"><article class="legalP" id="paragraf-8-ledd-2-punkt-8-ledd-1-punkt-7-ledd-1">hvor tiltak skal utføres, hvilke naturverdier som blir berørt og om tiltaket/tiltakene påvirker naturmangfold.</article></article></li></ul></article></article></li></ol></article><article class="legalP" id="paragraf-8-ledd-3">Alle opplysninger skal kunne dokumenteres, og dokumentasjonen skal oppbevares i fem år regnet fra 1. januar i søknadsåret.</article></article><article class="legalArticle" data-lovdata-URL="SF/forskrift/2023-11-15-1847/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Tilleggsopplysninger, kontroll og befaring (før vedtak)</span></h2><article class="legalP" id="paragraf-9-ledd-1">Miljødirektoratet kan<ol class="defaultList" type="a"><li data-name="a." value="1"><article class="listArticle" id="paragraf-9-ledd-1-punkt-1"><article class="legalP" id="paragraf-9-ledd-1-punkt-1-ledd-1">kreve at søkeren gir andre opplysninger og dokumentasjon som er nødvendig for å vurdere søknaden</article></article></li><li data-name="b." value="2"><article class="listArticle" id="paragraf-9-ledd-1-punkt-2"><article class="legalP" id="paragraf-9-ledd-1-punkt-2-ledd-1">kontrollere søknadsopplysningene mot opplysninger som andre myndigheter kan utlevere</article></article></li><li data-name="c." value="3"><article class="listArticle" id="paragraf-9-ledd-1-punkt-3"><article class="legalP" id="paragraf-9-ledd-1-punkt-3-ledd-1">gå på befaring som er nødvendig for å vurdere søknaden og kreve at søkeren medvirker når det er nødvendig.</article></article></li></ol></article></article><article class="legalArticle" data-lovdata-URL="SF/forskrift/2023-11-15-1847/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Søkers opplysningsplikt</span></h2><article class="legalP" id="paragraf-10-ledd-1">Søker plikter straks å melde fra til Miljødirektoratet eller fylkeskommunen dersom<ol class="defaultList" type="a"><li data-name="a." value="1"><article class="listArticle" id="paragraf-10-ledd-1-punkt-1"><article class="legalP" id="paragraf-10-ledd-1-punkt-1-ledd-1">søker blir oppmerksom på at søknaden inneholder ufullstendige eller uriktige opplysninger</article></article></li><li data-name="b." value="2"><article class="listArticle" id="paragraf-10-ledd-1-punkt-2"><article class="legalP" id="paragraf-10-ledd-1-punkt-2-ledd-1">uberettiget tilskudd er utbetalt.</article></article></li></ol></article></article><article class="legalArticle" data-lovdata-URL="SF/forskrift/2023-11-15-1847/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Behandling av søknad om tilskudd</span></h2><article class="legalP" id="paragraf-11-ledd-1">Miljødirektoratet gir tilskudd i samsvar med Klima- og miljødepartementets årlige budsjettproposisjon.</article><article class="legalP" id="paragraf-11-ledd-2">Miljødirektoratet tildeler tilskudd som ikke er bundet opp i budsjettproposisjonen, etter en skjønnsmessig vurdering av søknadene. I vurderingen legges det vekt på prioriteringene i <a href="forskrift/2023-11-15-1847/§7">§ 7</a> og formålet i <a href="forskrift/2023-11-15-1847/§1">§ 1</a>.</article></article><article class="legalArticle" data-lovdata-URL="SF/forskrift/2023-11-15-1847/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Tilskuddsmottakere som driver økonomisk aktivitet</span></h2><article class="legalP" id="paragraf-12-ledd-1">Tilskudd utbetalt etter denne forskrift skal ikke kryssubsidiere økonomisk aktivitet eller vri eller true med å vri konkurransen eller påvirke samhandelen i EØS-området. Begrepet økonomisk aktivitet skal fortolkes i samsvar med foretaksdefinisjonen etter <a href="lov/1992-11-27-109/eøsl">EØS-avtalens</a> regler om offentlig støtte.</article><article class="legalP" id="paragraf-12-ledd-2">Tilskuddsmottakere som har både økonomisk og ikke-økonomisk aktivitet skal ha adskilte regnskap for disse. Mottakerne må ha interne retningslinjer som sikrer at felleskostnader fordeles på en forholdsmessig måte mellom den økonomiske aktiviteten og den ikke-økonomiske aktiviteten</article></article><article class="legalArticle" data-lovdata-URL="SF/forskrift/2023-11-15-1847/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Rapporteringsplikter</span></h2><article class="legalP" id="paragraf-13-ledd-1">Alle mottakere av tilskudd skal rapportere faglig på bruk av tilskuddsmidlene i Miljødirektoratets elektroniske søknadssenter innen fristen fastsatt i tilskuddsbrevet ved å beskrive oppnådde resultater opp mot formålet i tilskuddsbrevet.</article><article class="legalP" id="paragraf-13-ledd-2">Tilskuddsmottaker skal i tillegg oversende regnskap for bruken av tilskuddet til Miljødirektoratet innen fristen fastsatt i tilskuddsbrevet. Regnskapet skal i en første del være satt opp i henhold til omsøkt budsjett, og i annen del vise alle transaksjoner knyttet til tilskuddsmidlene. Regnskapet skal underskrives av ansvarlig søker og i tillegg regnskapsfører. Når tilskuddet er 400&#xa0;000 kroner eller høyere skal delregnskapet være revidert av statsautorisert revisor. For institusjoner som benytter kommunerevisjon eller annet offentlig revisjonsorgan skal tilskuddet være revidert av statsautorisert revisor når tilskuddet er over 1 mill. kroner. For tilskuddsmottakere som leverer revidert årsregnskap for sin virksomhet, der bruken av tilskuddsmidlene er synliggjort i eget delregnskap undertegnet av organisasjonens leder, bortfaller krav om annen spesifikk revisjon av tilskuddsmidlene.</article><article class="legalP" id="paragraf-13-ledd-3">Det kan fastsettes nærmere krav om rapportering i tilskuddsbrevet.</article></article><article class="legalArticle" data-lovdata-URL="SF/forskrift/2023-11-15-1847/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Oppfølging og kontroll</span></h2><article class="legalP" id="paragraf-14-ledd-1">Miljødirektoratet kan kontrollere at tilskuddsmottaker oppfyller kravene i forskriften og tilskuddsvedtaket, at opplysningene i søknaden er riktige og at organisasjonen drives i henhold til sine vedtekter.</article><article class="legalP" id="paragraf-14-ledd-2">Miljødirektoratet har rett til å innhente ytterligere opplysninger og dokumentasjon om tiltaket/prosjektet, inkludert å gjennomføre befaring.</article><article class="legalP" id="paragraf-14-ledd-3">Tilskuddsmottaker plikter å samarbeide, blant annet ved å innhente og systematisere informasjon som er nødvendig for kontrollen.</article></article><article class="legalArticle" data-lovdata-URL="SF/forskrift/2023-11-15-1847/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Stans og tilbakebetaling av tilskudd</span></h2><article class="legalP" id="paragraf-15-ledd-1">Miljødirektoratet kan gjøre vedtak om midlertidig stans i utbetaling av tilskudd til organisasjoner som er under tilsyn for mulig misbruk av denne eller andre statlige tilskuddsordninger.</article><article class="legalP" id="paragraf-15-ledd-2">Er det gitt tilskudd på uriktig eller ufullstendig grunnlag, eller mottakeren ikke anvender tilskuddet i samsvar med kravene i forskriften og tilskuddsvedtaket, kan vedtak om tilskudd omgjøres. Det uriktig utbetalte beløpet kan kreves tilbakebetalt eller trekkes fra på et tilskudd som tildeles senere.</article><article class="legalP" id="paragraf-15-ledd-3">Har en tilskuddsmottaker ved feil fått utbetalt for mye tilskudd, kan det som er for mye utbetalt kreves tilbakebetalt eller trekkes fra på et tilskudd som tildeles senere.</article><article class="legalP" id="paragraf-15-ledd-4">Ved manglende tilbakebetaling vil tilskuddsmottakeren ikke være søknadsberettiget før tilbakebetaling er foretatt.</article></article><article class="legalArticle" data-lovdata-URL="SF/forskrift/2023-11-15-1847/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Ikrafttredelse</span></h2><article class="legalP" id="paragraf-16-ledd-1">Forskriften trer i kraft 1. juli 2024. Samtidig oppheves <a href="forskrift/2018-07-27-1457">forskrift 27. juli 2018 nr. 1457 om tilskudd til Nasjonale Turiststier</a>.</article></article></main></body></html>