<!DOCTYPE html><html lang="no"><head><title>Forskrift om midlertidig kompensasjonsordning for frivillighets- og idrettssektoren som følge av covid-19-utbruddet</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-10-16-2084</dd><dt class="dokid">DokumentID</dt><dd class="dokid">SF/forskrift/2020-10-16-2084</dd><dt class="ministry">Departement</dt><dd class="ministry"><ul><li>Kultur- og likestillingsdepartementet</li></ul></dd><dt class="subunit">Etat</dt><dd class="subunit"><ul><li>Avd. for sivilsamfunn og idrett</li></ul></dd><dt class="dateInForce">I kraft fra</dt><dd class="dateInForce">2020-10-16</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2020-10-20 14:20</dd><dt class="titleShort">Korttittel</dt><dd class="titleShort">Forskrift om midl. kompensasjonsordning for frivillighets- og idrettssektoren som følge av covid-19-utbruddet</dd><dt class="title">Tittel</dt><dd class="title">Forskrift om midlertidig kompensasjonsordning for frivillighets- og idrettssektoren som følge av covid-19-utbruddet</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kulturdepartementet 16. oktober 2020 til gjennomføring av Stortingets budsjettvedtak 9. oktober 2020.</dd><dt class="refid">RefID</dt><dd class="refid">forskrift/2020-10-16-2084</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om midlertidig kompensasjonsordning for frivillighets- og idrettssektoren som følge av covid-19-utbruddet</a><ul class="tocSubUl"><li><a href="#kapittel-1" data-child-interval="§§ 1-1 – 1-3">Kapittel 1. Formål og virkeområde</a><ul class="tocSubUl"><li><a href="#kapittel-1-paragraf-1">§ 1-1. Formål</a></li><li><a href="#kapittel-1-paragraf-2">§ 1-2. Virkeområde</a></li><li><a href="#kapittel-1-paragraf-3">§ 1-3. Avgrensninger</a></li></ul></li><li><a href="#kapittel-2" data-child-interval="§§ 2-1 – 2-3">Kapittel 2. Vilkår for tilskudd</a><ul class="tocSubUl"><li><a href="#kapittel-2-paragraf-1">§ 2-1. Hva kan det søkes om kompensasjon for</a></li><li><a href="#kapittel-2-paragraf-2">§ 2-2. Inntektsbortfall</a></li><li><a href="#kapittel-2-paragraf-3">§ 2-3. Avgrensninger</a></li></ul></li><li><a href="#kapittel-3" data-child-interval="§ 3-1">Kapittel 3. Tilskuddets størrelse</a><ul class="tocSubUl"><li><a href="#kapittel-3-paragraf-1">§ 3-1. Tilskuddets størrelse</a></li></ul></li><li><a href="#kapittel-4" data-child-interval="§§ 4-1 – 4-3">Kapittel 4. Forvaltning</a><ul class="tocSubUl"><li><a href="#kapittel-4-paragraf-1">§ 4-1. Krav til søknaden</a></li><li><a href="#kapittel-4-paragraf-2">§ 4-2. Saksbehandling og kontroll</a></li><li><a href="#kapittel-4-paragraf-3">§ 4-3. Dokumentasjon</a></li></ul></li><li><a href="#kapittel-5" data-child-interval="§§ 5-1 – 5-3">Kapittel 5. Øvrige bestemmelser</a><ul class="tocSubUl"><li><a href="#kapittel-5-paragraf-1">§ 5-1. Klage</a></li><li><a href="#kapittel-5-paragraf-2">§ 5-2. Tilbakebetaling</a></li><li><a href="#kapittel-5-paragraf-3">§ 5-3. Ikrafttredelse</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/2020-10-16-2084" id="dokument"><h1>Forskrift om midlertidig kompensasjonsordning for frivillighets- og idrettssektoren som følge av covid-19-utbruddet</h1><section class="section" data-name="kap1" id="kapittel-1" data-lovdata-URL="SF/forskrift/2020-10-16-2084/KAPITTEL_1"><h2>Kapittel 1. Formål og virkeområde</h2><article class="legalArticle" data-lovdata-URL="SF/forskrift/2020-10-16-2084/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Formålet med denne ordningen er å kompensere frivillige organisasjoner som har betydelig inntektsbortfall fra arrangementer eller annen spesifisert aktivitet som følge av pålegg eller råd gitt av offentlige myndigheter i forbindelse med covid-19-utbruddet.</article></article><article class="legalArticle" data-lovdata-URL="SF/forskrift/2020-10-16-2084/§1-2" data-name="§1-2" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Ordningen gjelder for arrangement eller annen spesifisert aktivitet som var planlagt avholdt i Norge i perioden fra 12. mars til og med 31. desember 2020, og som helt eller delvis er avlyst, stengt eller utsatt som følge av pålegg eller råd fra offentlige myndigheter.</article><article class="legalP" id="kapittel-1-paragraf-2-ledd-2">Ordningen gjelder for organisasjoner som har sin hovedvirksomhet i Norge og som er registrert i Frivillighetsregisteret. Søknad kan sendes på vegne av andre organisasjoner som ikke er registrert i Frivillighetsregisteret. I disse tilfellene forutsettes det at organisasjonene driver frivillig virksomhet og at deltakere og/eller eiere med bestemmende innflytelse er registrert i Frivillighetsregisteret.</article></article><article class="legalArticle" data-lovdata-URL="SF/forskrift/2020-10-16-2084/§1-3" data-name="§1-3" id="kapittel-1-paragraf-3"><h3 class="legalArticleHeader"><span class="legalArticleValue">§ 1-3</span>. <span class="legalArticleTitle">Avgrensninger</span></h3><article class="legalP" id="kapittel-1-paragraf-3-ledd-1">Organisasjoner som mottok 60 prosent eller mer av sine inntekter fra offentlig tilskudd i 2019 er ikke omfattet av ordningen.</article><article class="legalP" id="kapittel-1-paragraf-3-ledd-2">Organisasjoner som er under konkursbehandling kan ikke søke om eller motta kompensasjon.</article></article></section><section class="section" data-name="kap2" id="kapittel-2" data-lovdata-URL="SF/forskrift/2020-10-16-2084/KAPITTEL_2"><h2>Kapittel 2. Vilkår for tilskudd</h2><article class="legalArticle" data-lovdata-URL="SF/forskrift/2020-10-16-2084/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Hva kan det søkes om kompensasjon for</span></h3><article class="legalP" id="kapittel-2-paragraf-1-ledd-1">Det kan søkes om kompensasjon for inntektsbortfall som følge av:<ol class="defaultList" type="a"><li data-name="a." value="1"><article class="listArticle" id="kapittel-2-paragraf-1-ledd-1-punkt-1"><article class="legalP" id="kapittel-2-paragraf-1-ledd-1-punkt-1-ledd-1">tapte inntekter fra arrangement, med avgrensninger som følger av <a href="forskrift/2020-10-16-2084/§2-3">§ 2-3</a></article></article></li><li data-name="b." value="2"><article class="listArticle" id="kapittel-2-paragraf-1-ledd-1-punkt-2"><article class="legalP" id="kapittel-2-paragraf-1-ledd-1-punkt-2-ledd-1">tapte billettinntekter og utleieinntekter fra annen spesifisert aktivitet.</article></article></li></ol></article><article class="legalP" id="kapittel-2-paragraf-1-ledd-2">Med arrangement forstås tidsavgrensede aktiviteter som er åpne for alle medlemmene, besøkende, publikum og andre deltakere i målgruppen.</article><article class="legalP" id="kapittel-2-paragraf-1-ledd-3">Med annen spesifisert aktivitet forstås tilbud i regi av frivillige organisasjoner som skulle vært åpne for besøkende i den gjeldende perioden, for eksempel museer, akvarier, kinoer og idrettsanlegg. Det inkluderer også utleie av bygninger, anlegg, hytter, fartøy og andre rom og lokaler.</article><article class="legalP" id="kapittel-2-paragraf-1-ledd-4">Det kan også søkes om kompensasjon for inntektsbortfall som følge av at organisasjonen har mistet oppdrag på grunn av at andres arrangementer eller annen spesifisert aktivitet helt eller delvis er avlyst, stengt eller utsatt som følge av pålegg eller råd fra offentlige myndigheter.</article><article class="legalP" id="kapittel-2-paragraf-1-ledd-5">For annen spesifisert aktivitet kan det også søkes om kompensasjon for inntektsbortfall som har nær og naturlig tilknytning til tapte billett- og utleieinntekter.</article></article><article class="legalArticle" data-lovdata-URL="SF/forskrift/2020-10-16-2084/§2-2" data-name="§2-2" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Inntektsbortfall</span></h3><article class="legalP" id="kapittel-2-paragraf-2-ledd-1">Med inntektsbortfall menes differansen mellom budsjetterte inntekter og de faktiske inntektene. Ved beregning av inntektsbortfallet skal bortfalte kostnader og kostnader som kompenseres gjennom andre offentlige tilskuddsordninger knyttet til covid-19, trekkes fra.</article><article class="legalP" id="kapittel-2-paragraf-2-ledd-2">Inntektsbortfallet skal så langt det er mulig kunne dokumenteres ved å vise til regnskap fra tidligere avholdte sammenlignbare arrangementer eller spesifiserte aktiviteter.</article></article><article class="legalArticle" data-lovdata-URL="SF/forskrift/2020-10-16-2084/§2-3" data-name="§2-3" id="kapittel-2-paragraf-3"><h3 class="legalArticleHeader"><span class="legalArticleValue">§ 2-3</span>. <span class="legalArticleTitle">Avgrensninger</span></h3><article class="legalP" id="kapittel-2-paragraf-3-ledd-1">Ordningen omfatter alle typer inntekter fra arrangement med unntak av:<ul class="defaultList"><li data-li-identifier="-" data-name="-"><article class="listArticle" id="kapittel-2-paragraf-3-ledd-1-punkt-1"><article class="legalP" id="kapittel-2-paragraf-3-ledd-1-punkt-1-ledd-1">sponsor- og reklameinntekter</article></article></li><li data-li-identifier="-" data-name="-"><article class="listArticle" id="kapittel-2-paragraf-3-ledd-1-punkt-2"><article class="legalP" id="kapittel-2-paragraf-3-ledd-1-punkt-2-ledd-1">pengegaver.</article></article></li></ul></article><article class="legalP" id="kapittel-2-paragraf-3-ledd-2">Det gis ikke kompensasjon for bortfall av medlemsinntekter, ordinær treningsavgift som ikke er knyttet til enkeltstående arrangement slik dette er definert i <a href="forskrift/2020-10-16-2084/§2-1">§ 2-1</a>, eller pengeinnsamlinger som helt eller delvis kunne latt seg gjennomføre på annen måte.</article><article class="legalP" id="kapittel-2-paragraf-3-ledd-3">Det samlede inntektsbortfallet for organisasjonen må utgjøre minimum 25&#xa0;000 kroner for arrangementer og annen spesifisert aktivitet i perioden.</article><article class="legalP" id="kapittel-2-paragraf-3-ledd-4">Inntektsbortfall som har eller kan bli dekket av organisasjonens forsikringsordning, avtaler mv. eller offentlig kompensasjon tilknyttet covid-19-utbruddet utenfor denne ordningen, kompenseres ikke.</article></article></section><section class="section" data-name="kap3" id="kapittel-3" data-lovdata-URL="SF/forskrift/2020-10-16-2084/KAPITTEL_3"><h2>Kapittel 3. Tilskuddets størrelse</h2><article class="legalArticle" data-lovdata-URL="SF/forskrift/2020-10-16-2084/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Tilskuddets størrelse</span></h3><article class="legalP" id="kapittel-3-paragraf-1-ledd-1">Organisasjoner som oppfyller ordningens vilkår som nevnt i kapittel 1, kan få kompensasjon for inntektsbortfall som nevnt i kapittel 2 med inntil 70 prosent av godkjent søknadsbeløp.</article><article class="legalP" id="kapittel-3-paragraf-1-ledd-2">For å stimulere til aktivitet vil arrangementer og annen spesifisert aktivitet som er helt avlyst få redusert kompensasjon til 50 prosent av godkjent søknadsbeløp i perioden fra 1. november til og med 31.desember 2020.</article></article></section><section class="section" data-name="kap4" id="kapittel-4" data-lovdata-URL="SF/forskrift/2020-10-16-2084/KAPITTEL_4"><h2>Kapittel 4. Forvaltning</h2><article class="legalArticle" data-lovdata-URL="SF/forskrift/2020-10-16-2084/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Krav til søknaden</span></h3><article class="legalP" id="kapittel-4-paragraf-1-ledd-1">Søknad om kompensasjon skal leveres elektronisk via Lotteri- og stiftelsestilsynets nettsider. Det legges opp til løpende utbetalinger med siste søknadsfrist 15. januar 2021.</article><article class="legalP" id="kapittel-4-paragraf-1-ledd-2">Følgende opplysninger skal bekreftes i søknadsskjemaet:<ol class="defaultList" type="a"><li data-name="a." value="1"><article class="listArticle" id="kapittel-4-paragraf-1-ledd-2-punkt-1"><article class="legalP" id="kapittel-4-paragraf-1-ledd-2-punkt-1-ledd-1">at inntektsbortfallet det søkes om kompensasjon for er en konsekvens av pålegg eller råd gitt av offentlige myndigheter i forbindelse med covid-19-utbruddet</article></article></li><li data-name="b." value="2"><article class="listArticle" id="kapittel-4-paragraf-1-ledd-2-punkt-2"><article class="legalP" id="kapittel-4-paragraf-1-ledd-2-punkt-2-ledd-1">at inntektsbortfall ikke er dekket eller kunne blitt dekket på annen måte, gjennom for eksempel inngåtte forsikringsordninger, avtaler mv.</article></article></li><li data-name="c." value="3"><article class="listArticle" id="kapittel-4-paragraf-1-ledd-2-punkt-3"><article class="legalP" id="kapittel-4-paragraf-1-ledd-2-punkt-3-ledd-1">at organisasjonen ikke mottok 60 prosent eller mer av sine inntekter fra offentlig tilskudd i 2019</article></article></li><li data-name="d." value="4"><article class="listArticle" id="kapittel-4-paragraf-1-ledd-2-punkt-4"><article class="legalP" id="kapittel-4-paragraf-1-ledd-2-punkt-4-ledd-1">at organisasjonen ikke er under konkursbehandling.</article></article></li></ol></article><article class="legalP" id="kapittel-4-paragraf-1-ledd-3">Lotteri- og stiftelsestilsynet kan be om ytterligere opplysninger som er nødvendige for behandling av søknader etter denne forskriften.</article></article><article class="legalArticle" data-lovdata-URL="SF/forskrift/2020-10-16-2084/§4-2" data-name="§4-2" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">Saksbehandling og kontroll</span></h3><article class="legalP" id="kapittel-4-paragraf-2-ledd-1">Søker plikter på forespørsel å fremlegge alle opplysninger som er nødvendige for at Lotteri- og stiftelsestilsynet kan gjennomføre saksbehandling og kontroll etter denne forskriften.</article><article class="legalP" id="kapittel-4-paragraf-2-ledd-2">Lotteri- og stiftelsestilsynet kan sammenstille nødvendige opplysninger og treffe vedtak som utelukkende er basert på automatisert behandling av opplysninger. Søker plikter å oppgi korrekte opplysninger. Søknader med åpenbare feil vil bli avvist og organisasjonen må eventuelt søke på nytt.</article><article class="legalP" id="kapittel-4-paragraf-2-ledd-3">Det skal gjennomføres etterhåndskontroll av organisasjoner som får en kompensasjon etter denne forskriften på 9 millioner kroner eller mer. Det skal også gjennomføres etterhåndskontroll av øvrige organisasjoner som mottar kompensasjon etter denne forskriften basert på en risiko- og vesentlighetsvurdering.</article></article><article class="legalArticle" data-lovdata-URL="SF/forskrift/2020-10-16-2084/§4-3" data-name="§4-3" id="kapittel-4-paragraf-3"><h3 class="legalArticleHeader"><span class="legalArticleValue">§ 4-3</span>. <span class="legalArticleTitle">Dokumentasjon</span></h3><article class="legalP" id="kapittel-4-paragraf-3-ledd-1">Søkes det om kompensasjon for inntektsbortfall over 1 million kroner, skal det på forespørsel fra Lotteri- og stiftelsestilsynet kunne fremlegges avtalte kontrollhandlinger fra revisor som dokumentasjon på inntektsbortfallet.</article><article class="legalP" id="kapittel-4-paragraf-3-ledd-2">Organisasjoner som mottar mer enn 1 million kroner skal oppbevare all dokumentasjon for at vilkårene for å motta tilskudd er oppfylt i ti år beregnet fra året etter søknadsåret. Organisasjoner som mottar inntil 1 million kroner skal oppbevare dokumentasjon i fem år.</article></article></section><section class="section" data-name="kap5" id="kapittel-5" data-lovdata-URL="SF/forskrift/2020-10-16-2084/KAPITTEL_5"><h2>Kapittel 5. Øvrige bestemmelser</h2><article class="legalArticle" data-lovdata-URL="SF/forskrift/2020-10-16-2084/§5-1" data-name="§5-1" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">Klage</span></h3><article class="legalP" id="kapittel-5-paragraf-1-ledd-1">Kulturdepartementet er klageinstans for Lotteri- og stiftelsestilsynets vedtak etter forskriften.</article></article><article class="legalArticle" data-lovdata-URL="SF/forskrift/2020-10-16-2084/§5-2" data-name="§5-2" id="kapittel-5-paragraf-2"><h3 class="legalArticleHeader"><span class="legalArticleValue">§ 5-2</span>. <span class="legalArticleTitle">Tilbakebetaling</span></h3><article class="legalP" id="kapittel-5-paragraf-2-ledd-1">Dersom en søker gir ufullstendige eller feilaktige opplysninger i søknaden om kompensasjon, og dette medfører at det utbetales uberettiget eller for høy kompensasjon kan den helt eller delvis kreves tilbake. Dersom kompensasjonen ennå ikke er utbetalt, kan den holdes helt eller delvis tilbake eller bortfalle. Lotteri- og stiftelsestilsynet kan også holde tilbake utbetalinger dersom det er uavklarte forhold knyttet til søknader etter tidligere forskrift.</article><article class="legalP" id="kapittel-5-paragraf-2-ledd-2">Dersom det utbetales for høy kompensasjon på grunn av feil fra forvalters side, kan den uberettigede andelen av kompensasjonen kreves tilbakebetalt.</article><article class="legalP" id="kapittel-5-paragraf-2-ledd-3">Krav på tilbakebetaling av tilskudd er tvangsgrunnlag for utlegg.</article></article><article class="legalArticle" data-lovdata-URL="SF/forskrift/2020-10-16-2084/§5-3" data-name="§5-3" id="kapittel-5-paragraf-3"><h3 class="legalArticleHeader"><span class="legalArticleValue">§ 5-3</span>. <span class="legalArticleTitle">Ikrafttredelse</span></h3><article class="legalP" id="kapittel-5-paragraf-3-ledd-1">Forskriften trer i kraft straks.</article><article class="legalP" id="kapittel-5-paragraf-3-ledd-2">Lotteri- og stiftelsestilsynets <a href="forskrift/2020-07-16-1581">vedtak etter forskrift 16. juli 2020 nr. 1581</a> om midlertidig kompensasjonsordning for frivillighets- og idrettssektoren som følge av covid-19-utbruddet skal i aktuelle tilfeller vurderes etter denne forskriften.</article></article></section></main></body></html>