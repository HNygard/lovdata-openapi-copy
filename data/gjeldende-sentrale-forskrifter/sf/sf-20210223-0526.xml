<!DOCTYPE html><html lang="no"><head><title>Forskrift om flyværtjeneste på norsk kontinentalsokkel</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2021-02-23-526</dd><dt class="dokid">DokumentID</dt><dd class="dokid">SF/forskrift/2021-02-23-526</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="subunit">Etat</dt><dd class="subunit"><ul><li>Luftfartstilsynet</li></ul></dd><dt class="dateInForce">I kraft fra</dt><dd class="dateInForce">2021-07-01</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/2019-05-14-604">forskrift/2019-05-14-604</a></li><li><a href="forskrift/2008-01-28-81">forskrift/2008-01-28-81</a></li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1993-06-11-101/§7-1">lov/1993-06-11-101/§7-1</a></li><li><a href="lov/1993-06-11-101/§7-4">lov/1993-06-11-101/§7-4</a></li><li><a href="lov/1993-06-11-101/§15-4">lov/1993-06-11-101/§15-4</a></li><li><a href="forskrift/1999-12-10-1265">forskrift/1999-12-10-1265</a></li><li><a href="forskrift/1999-12-10-1273">forskrift/1999-12-10-1273</a></li></ul></dd><dt class="dateOfPublication">Kunngjort</dt><dd class="dateOfPublication">2021-02-24 15:45</dd><dt class="titleShort">Korttittel</dt><dd class="titleShort">Forskrift om flyværtjeneste på norsk kontinentalsokkel</dd><dt class="title">Tittel</dt><dd class="title">Forskrift om flyværtjeneste på norsk kontinentalsokkel</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Luftfartstilsynet 23. februar 2021 med hjemmel i <a href="lov/1993-06-11-101/§7-1">lov 11. juni 1993 nr. 101 om luftfart (luftfartsloven) § 7-1</a>, <a href="lov/1993-06-11-101/§7-4">§ 7-4</a> andre ledd og <a href="lov/1993-06-11-101/§15-4">§ 15-4</a>, jf. <a href="forskrift/1999-12-10-1265">delegeringsvedtak 10. desember 1999 nr. 1265</a>, jf. <a href="forskrift/1999-12-10-1273">delegeringsvedtak 10. desember 1999 nr. 1273</a>.</dd><dt class="refid">RefID</dt><dd class="refid">forskrift/2021-02-23-526</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om flyværtjeneste på norsk kontinentalsokkel</a><ul class="tocSubUl"><li><a href="#kapittel-1" data-child-interval="§§ 1 – 4">Kapittel 1. Innledende bestemmelser</a><ul class="tocSubUl"><li><a href="#kapittel-1-paragraf-1">§ 1. Formål og geografisk virkeområde</a></li><li><a href="#kapittel-1-paragraf-2">§ 2. Definisjoner</a></li><li><a href="#kapittel-1-paragraf-3">§ 3. Ansvar</a></li><li><a href="#kapittel-1-paragraf-4">§ 4. Lagring av værdata</a></li></ul></li><li><a href="#kapittel-2" data-child-interval="§§ 5 – 11">Kapittel 2. Værobservasjoner</a><ul class="tocSubUl"><li><a href="#kapittel-2-paragraf-1">§ 5. Krav til værobservasjon</a></li><li><a href="#kapittel-2-paragraf-2">§ 6. Krav til rutinemessig værobservasjon</a></li><li><a href="#kapittel-2-paragraf-3">§ 7. Krav til innhold i rutinemessig værobservasjon</a></li><li><a href="#kapittel-2-paragraf-4">§ 8. Krav til værinformasjon på innretning og skip uten krav til rutinemessig værobservasjon</a></li><li><a href="#kapittel-2-paragraf-5">§ 9. Tidsrom for værobservasjon</a></li><li><a href="#kapittel-2-paragraf-6">§ 10. Krav til helikopterdekkoperatøren</a></li><li><a href="#kapittel-2-paragraf-7">§ 11. Kompetansekrav værobservatører og formidlere av værinformasjon</a></li></ul></li><li><a href="#kapittel-3" data-child-interval="§§ 12 – 16">Kapittel 3. Værvarsler</a><ul class="tocSubUl"><li><a href="#kapittel-3-paragraf-1">§ 12. Krav til landingsplassvarsel</a></li><li><a href="#kapittel-3-paragraf-2">§ 13. Krav til strekningsvarsel</a></li><li><a href="#kapittel-3-paragraf-3">§ 14. Krav til flyværtjenesteyter</a></li><li><a href="#kapittel-3-paragraf-4">§ 15. Endring i annen forskrift</a></li><li><a href="#kapittel-3-paragraf-5">§ 16. Ikraftsetting</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/2021-02-23-526" id="dokument"><h1>Forskrift om flyværtjeneste på norsk kontinentalsokkel</h1><section class="section" data-name="kap1" id="kapittel-1" data-lovdata-URL="SF/forskrift/2021-02-23-526/KAPITTEL_1"><h2>Kapittel 1. Innledende bestemmelser</h2><article class="legalArticle" data-lovdata-URL="SF/forskrift/2021-02-23-526/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål og geografisk virkeområde</span></h3><article class="legalP" id="kapittel-1-paragraf-1-ledd-1">Formålet med denne forskriften er å regulere flyværtjenesten i tilknytning til flyginger til og fra helikopterdekk på norsk kontinentalsokkel.</article><article class="legalP" id="kapittel-1-paragraf-1-ledd-2">Forskriften gjelder i Norge, herunder på Svalbard og Jan Mayen, og utenfor norsk område i den grad dette er i samsvar med <a href="lov/1993-06-11-101/§1-2">luftfartsloven § 1-2</a>.</article></article><article class="legalArticle" data-lovdata-URL="SF/forskrift/2021-02-23-526/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-2-ledd-1">I denne forskriften menes med:<ol class="defaultList" type="a"><li data-name="a." value="1"><article class="listArticle" id="kapittel-1-paragraf-2-ledd-1-punkt-1"><article class="legalP" id="kapittel-1-paragraf-2-ledd-1-punkt-1-ledd-1"><i>innretning</i>: Fellesbetegnelse for fast og flyttbar innretning som benyttes til petroleumsvirksomhet eller annen virksomhet på kontinentalsokkelen.</article></article></li><li data-name="b." value="2"><article class="listArticle" id="kapittel-1-paragraf-2-ledd-1-punkt-2"><article class="legalP" id="kapittel-1-paragraf-2-ledd-1-punkt-2-ledd-1"><i>helikopterdekk</i>: En landingsplattform, på innretning eller skip, spesielt bygd og beregnet for start og landing med helikopter.</article></article></li><li data-name="c." value="3"><article class="listArticle" id="kapittel-1-paragraf-2-ledd-1-punkt-3"><article class="legalP" id="kapittel-1-paragraf-2-ledd-1-punkt-3-ledd-1"><i>helikopterdekkoperatør</i>: Driftsselskap for innretning eller skip med helikopterdekk.</article></article></li><li data-name="d." value="4"><article class="listArticle" id="kapittel-1-paragraf-2-ledd-1-punkt-4"><article class="legalP" id="kapittel-1-paragraf-2-ledd-1-punkt-4-ledd-1"><i>helikopteroperatør</i>: Foretak som innehar særskilt tillatelse for offshoreoperasjoner, jf. <a href="forskrift/2013-08-07-956/§4a">forskrift 7. august 2013 nr. 956 om luftfartsoperasjoner § 4a</a>.</article></article></li><li data-name="e." value="5"><article class="listArticle" id="kapittel-1-paragraf-2-ledd-1-punkt-5"><article class="legalP" id="kapittel-1-paragraf-2-ledd-1-punkt-5-ledd-1"><i>flyværtjeneste</i>: Tjeneste innen flysikringstjenesten med det formål å utarbeide, samle inn, bearbeide eller lagre, samt videresende de meteorologiske produkter som berører luftfarten (observasjon, varsling, overvåking og formidling av meteorologisk informasjon).</article></article></li><li data-name="f." value="6"><article class="listArticle" id="kapittel-1-paragraf-2-ledd-1-punkt-6"><article class="legalP" id="kapittel-1-paragraf-2-ledd-1-punkt-6-ledd-1"><i>METAR (Aviation Routine Weather Report)</i>: Rapport om rutinemessig observasjon av værforholdene på og i nærheten av en landingsplattform som formuleres i henhold til internasjonale koder.</article></article></li><li data-name="g." value="7"><article class="listArticle" id="kapittel-1-paragraf-2-ledd-1-punkt-7"><article class="legalP" id="kapittel-1-paragraf-2-ledd-1-punkt-7-ledd-1"><i>Landingsplassvarsel (TAF – Terminal Aerodrome Forecast)</i>: En kort angivelse av de forventede værforholdene på et helikopterdekk for et bestemt tidsrom.</article></article></li></ol></article></article><article class="legalArticle" data-lovdata-URL="SF/forskrift/2021-02-23-526/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Ansvar</span></h3><article class="legalP" id="kapittel-1-paragraf-3-ledd-1">Helikopterdekkoperatøren er ansvarlig for at det ytes flyværtjeneste i tråd med denne forskrift.</article></article><article class="legalArticle" data-lovdata-URL="SF/forskrift/2021-02-23-526/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Lagring av værdata</span></h3><article class="legalP" id="kapittel-1-paragraf-4-ledd-1">Helikopterdekkoperatøren skal sørge for at værdata lagres i minimum 30 dager.</article></article></section><section class="section" data-name="kap2" id="kapittel-2" data-lovdata-URL="SF/forskrift/2021-02-23-526/KAPITTEL_2"><h2>Kapittel 2. Værobservasjoner</h2><article class="legalArticle" data-lovdata-URL="SF/forskrift/2021-02-23-526/§5" data-name="§5" id="kapittel-2-paragraf-1"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Krav til værobservasjon</span></h3><article class="legalP" id="kapittel-2-paragraf-1-ledd-1">Helikopterdekkoperatøren for innretninger eller skip som mottar passasjerflyginger, skal sørge for tilstrekkelig værobservasjon før landing eller avgang kan finne sted.</article><article class="legalP" id="kapittel-2-paragraf-1-ledd-2">For innretninger eller skip med regelmessige passasjerflyginger gjelder krav til rutinemessig værobservasjon etter § 6.</article><article class="legalP" id="kapittel-2-paragraf-1-ledd-3">For innretninger eller skip uten regelmessige passasjerflyginger gjelder krav om nødvendig værinformasjon etter § 8. Det samme gjelder for innretninger eller skip som er unntatt krav om rutinemessig værobservasjon etter § 6 første ledd andre punktum.</article></article><article class="legalArticle" data-lovdata-URL="SF/forskrift/2021-02-23-526/§6" data-name="§6" id="kapittel-2-paragraf-2"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Krav til rutinemessig værobservasjon</span></h3><article class="legalP" id="kapittel-2-paragraf-2-ledd-1">Helikopterdekkoperatøren skal sørge for at det utføres rutinemessig værobservasjon (METAR) på innretninger eller skip som har regelmessige passasjerflyginger. Dersom det i en avstand på 15 nautiske mil fra innretningen eller skipet ligger flere innretninger eller skip, er det tilstrekkelig at det utføres og er tilgjengelig rapport fra rutinemessig værobservasjon på én av innretningene eller skipene.</article><article class="legalP" id="kapittel-2-paragraf-2-ledd-2">I følgende områder skal det uansett utarbeides METAR på minst én sentralt plassert innretning eller ett sentralt plassert fartøy:<ol class="defaultList" type="a"><li data-name="a." value="1"><article class="listArticle" id="kapittel-2-paragraf-2-ledd-2-punkt-1"><article class="legalP" id="kapittel-2-paragraf-2-ledd-2-punkt-1-ledd-1">Ekofisk</article></article></li><li data-name="b." value="2"><article class="listArticle" id="kapittel-2-paragraf-2-ledd-2-punkt-2"><article class="legalP" id="kapittel-2-paragraf-2-ledd-2-punkt-2-ledd-1">Sleipner</article></article></li><li data-name="c." value="3"><article class="listArticle" id="kapittel-2-paragraf-2-ledd-2-punkt-3"><article class="legalP" id="kapittel-2-paragraf-2-ledd-2-punkt-3-ledd-1">Heimdal</article></article></li><li data-name="d." value="4"><article class="listArticle" id="kapittel-2-paragraf-2-ledd-2-punkt-4"><article class="legalP" id="kapittel-2-paragraf-2-ledd-2-punkt-4-ledd-1">Oseberg</article></article></li><li data-name="e." value="5"><article class="listArticle" id="kapittel-2-paragraf-2-ledd-2-punkt-5"><article class="legalP" id="kapittel-2-paragraf-2-ledd-2-punkt-5-ledd-1">Tampen</article></article></li><li data-name="f." value="6"><article class="listArticle" id="kapittel-2-paragraf-2-ledd-2-punkt-6"><article class="legalP" id="kapittel-2-paragraf-2-ledd-2-punkt-6-ledd-1">Heidrun</article></article></li><li data-name="g." value="7"><article class="listArticle" id="kapittel-2-paragraf-2-ledd-2-punkt-7"><article class="legalP" id="kapittel-2-paragraf-2-ledd-2-punkt-7-ledd-1">Norne</article></article></li><li data-name="h." value="8"><article class="listArticle" id="kapittel-2-paragraf-2-ledd-2-punkt-8"><article class="legalP" id="kapittel-2-paragraf-2-ledd-2-punkt-8-ledd-1">Åsta Hansteen</article></article></li><li data-name="i." value="9"><article class="listArticle" id="kapittel-2-paragraf-2-ledd-2-punkt-9"><article class="legalP" id="kapittel-2-paragraf-2-ledd-2-punkt-9-ledd-1">Goliat</article></article></li><li data-name="j." value="10"><article class="listArticle" id="kapittel-2-paragraf-2-ledd-2-punkt-10"><article class="legalP" id="kapittel-2-paragraf-2-ledd-2-punkt-10-ledd-1">Johan Sverdrup</article></article></li><li data-name="k." value="11"><article class="listArticle" id="kapittel-2-paragraf-2-ledd-2-punkt-11"><article class="legalP" id="kapittel-2-paragraf-2-ledd-2-punkt-11-ledd-1">Johan Castberg.</article></article></li></ol></article><article class="legalP" id="kapittel-2-paragraf-2-ledd-3">For følgende større områder kreves i tillegg for:<ol class="defaultList" type="a"><li data-name="a." value="1"><article class="listArticle" id="kapittel-2-paragraf-2-ledd-3-punkt-1"><article class="legalP" id="kapittel-2-paragraf-2-ledd-3-punkt-1-ledd-1">Ekofisk/Ula: én METAR i nord og én i sør</article></article></li><li data-name="b." value="2"><article class="listArticle" id="kapittel-2-paragraf-2-ledd-3-punkt-2"><article class="legalP" id="kapittel-2-paragraf-2-ledd-3-punkt-2-ledd-1">Oseberg: én METAR i nordøst</article></article></li><li data-name="c." value="3"><article class="listArticle" id="kapittel-2-paragraf-2-ledd-3-punkt-3"><article class="legalP" id="kapittel-2-paragraf-2-ledd-3-punkt-3-ledd-1">Tampen: én METAR i vest og én i nord.</article></article></li></ol></article><article class="legalP" id="kapittel-2-paragraf-2-ledd-4">Dersom det ikke oppnås enighet mellom helikopterdekkoperatørene om hvor værobservasjonen skal utføres, kan Luftfartstilsynet fastsette hvilke innretninger eller skip i området som skal ha rutinemessig værobservasjon og hvordan kostnadene skal fordeles.</article></article><article class="legalArticle" data-lovdata-URL="SF/forskrift/2021-02-23-526/§7" data-name="§7" id="kapittel-2-paragraf-3"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Krav til innhold i rutinemessig værobservasjon</span></h3><article class="legalP" id="kapittel-2-paragraf-3-ledd-1">METAR skal utstedes i henhold til kravene i forordning <a href="eu/32017r0373">(EU) 2017/373</a> MET.OR.210, MET.TR.200 og MET.TR.210 som gjennomført i <a href="forskrift/2018-09-24-1407">forskrift 24. september 2018 nr. 1407 om krav til ytere av lufttrafikkstyrings- og flysikringstjenester (ATM/ANS) og nettverksfunksjoner for lufttrafikkstyring (ATM-nettverksfunksjoner)</a>. Rapportene skal i tillegg angi bølgehøyde og sjøtemperatur.</article><article class="legalP" id="kapittel-2-paragraf-3-ledd-2">METAR skal utarbeides på grunnlag av manuelle observasjoner. Luftfartstilsynet kan godkjenne at METAR erstattes med AUTOMETAR dersom helikopterdekkoperatøren kan vise at behovet for værobservasjoner kan ivaretas ved hjelp av automatisk genererte observasjoner.</article></article><article class="legalArticle" data-lovdata-URL="SF/forskrift/2021-02-23-526/§8" data-name="§8" id="kapittel-2-paragraf-4"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Krav til værinformasjon på innretning og skip uten krav til rutinemessig værobservasjon</span></h3><article class="legalP" id="kapittel-2-paragraf-4-ledd-1">På innretning og skip uten krav til rutinemessig værobservasjon (METAR) skal helikopterdekkoperatøren gi nødvendig værinformasjon til helikoptertrafikken. Innretningen eller skipet skal ha meteorologiske instrumenter som minst kan vise og gi informasjon om:<ol class="defaultList" type="a"><li data-name="a." value="1"><article class="listArticle" id="kapittel-2-paragraf-4-ledd-1-punkt-1"><article class="legalP" id="kapittel-2-paragraf-4-ledd-1-punkt-1-ledd-1">vindens retning (magnetisk) og hastighet (knop) på et sted der målingene gir et mest mulig representativt bilde av de aktuelle vindforhold på og rundt innretningen eller skipet,</article></article></li><li data-name="b." value="2"><article class="listArticle" id="kapittel-2-paragraf-4-ledd-1-punkt-2"><article class="legalP" id="kapittel-2-paragraf-4-ledd-1-punkt-2-ledd-1">vindens retning (magnetisk) og hastighet (knop) på et sted der målingene gir et mest mulig representativt bilde av de aktuelle vindforhold på helikopterdekket,</article></article></li><li data-name="c." value="3"><article class="listArticle" id="kapittel-2-paragraf-4-ledd-1-punkt-3"><article class="legalP" id="kapittel-2-paragraf-4-ledd-1-punkt-3-ledd-1">sikt, dersom innretningen eller skipet har installert siktmåler,</article></article></li><li data-name="d." value="4"><article class="listArticle" id="kapittel-2-paragraf-4-ledd-1-punkt-4"><article class="legalP" id="kapittel-2-paragraf-4-ledd-1-punkt-4-ledd-1">skyhøyder målt i fot,</article></article></li><li data-name="e." value="5"><article class="listArticle" id="kapittel-2-paragraf-4-ledd-1-punkt-5"><article class="legalP" id="kapittel-2-paragraf-4-ledd-1-punkt-5-ledd-1">temperatur og duggpunktstemperatur i °C og</article></article></li><li data-name="f." value="6"><article class="listArticle" id="kapittel-2-paragraf-4-ledd-1-punkt-6"><article class="legalP" id="kapittel-2-paragraf-4-ledd-1-punkt-6-ledd-1">lufttrykk, målt i hektopascal og korrigert til havoverflaten (QNH).</article></article></li></ol></article><article class="legalP" id="kapittel-2-paragraf-4-ledd-2">Instrumentene må kunne overvåkes, betjenes og avleses fra et sted der målingene kan meddeles over radio til helikopterbesetningen umiddelbart før landing.</article><article class="legalP" id="kapittel-2-paragraf-4-ledd-3">Videreformidling av værinformasjon skal kun gjøres av personell som har gjennomført nødvendig opplæring, jf. § 11.</article><article class="legalP" id="kapittel-2-paragraf-4-ledd-4">Instrumentene skal være kalibrert og vedlikeholdt etter produsentens anvisninger.</article><article class="legalP" id="kapittel-2-paragraf-4-ledd-5">Dersom lokale forhold tilsier det kan Luftfartstilsynet stille krav om rutinemessig værobservasjon (METAR).</article></article><article class="legalArticle" data-lovdata-URL="SF/forskrift/2021-02-23-526/§9" data-name="§9" id="kapittel-2-paragraf-5"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Tidsrom for værobservasjon</span></h3><article class="legalP" id="kapittel-2-paragraf-5-ledd-1">Rapport fra rutinemessig værobservasjon (METAR) skal foreligge senest én time før planlagt avgang eller i tråd med avtale mellom helikopterdekkoperatøren og helikopteroperatøren. Det samme gjelder rapport med værinformasjon på innretning eller skip uten krav til rutinemessig værobservasjon (METAR).</article><article class="legalP" id="kapittel-2-paragraf-5-ledd-2">På innretning som har stasjonert SAR-helikopter, skal det leveres værobservasjoner hele døgnet (H24).</article></article><article class="legalArticle" data-lovdata-URL="SF/forskrift/2021-02-23-526/§10" data-name="§10" id="kapittel-2-paragraf-6"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Krav til helikopterdekkoperatøren</span></h3><article class="legalP" id="kapittel-2-paragraf-6-ledd-1">For værobservasjoner på innretninger og skip med krav til rutinemessig værobservasjon (METAR) etter § 6 gjelder kravene om begrenset sertifikat etter reglene i forordning <a href="eu/32017r0373">(EU) 2017/373</a> ATM/ANS.OR.A.010 som gjennomført i <a href="forskrift/2018-09-24-1407">forskrift 24. september 2018 nr. 1407 om krav til ytere av lufttrafikkstyrings- og flysikringstjenester (ATM/ANS) og nettverksfunksjoner for lufttrafikkstyring (ATM-nettverksfunksjoner)</a>.</article><article class="legalP" id="kapittel-2-paragraf-6-ledd-2">Helikopterdekkoperatøren på innretninger og skip uten krav til rutinemessig værobservasjon, jf. § 8, skal kunne godtgjøre overfor Luftfartstilsynet at innretningen eller skipet har nødvendige meteorologiske instrumenter etter § 8, og at personell som gir værinformasjon har kompetanse og opplæring i henhold til kompetansekravene i § 11.</article></article><article class="legalArticle" data-lovdata-URL="SF/forskrift/2021-02-23-526/§11" data-name="§11" id="kapittel-2-paragraf-7"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Kompetansekrav værobservatører og formidlere av værinformasjon</span></h3><article class="legalP" id="kapittel-2-paragraf-7-ledd-1">Personell som utøver rutinemessig værobservasjon (METAR) eller videreformidler værinformasjon, skal ha gjennomgått opplæring i samsvar med krav i Den meteorologiske verdensorganisasjon (WMO), WMO No 1209 – Compendium of WMO Competency Frameworks (2019). Gjennomført opplæring skal være dokumentert.</article><article class="legalP" id="kapittel-2-paragraf-7-ledd-2">Opplæringsprogrammet skal være godkjent av Luftfartstilsynet. Opplæringen skal bestå av både en teoretisk og en praktisk del og gi personellet tilstrekkelig kompetanse til å utføre følgende oppgaver:<ol class="defaultList" type="a"><li data-name="a." value="1"><article class="listArticle" id="kapittel-2-paragraf-7-ledd-2-punkt-1"><article class="legalP" id="kapittel-2-paragraf-7-ledd-2-punkt-1-ledd-1">Overvåke værsituasjon i tilknytning til innretningen eller skipet i tidsrom det er helikopterflyging til eller fra innretningen. Opplæringen må føre til at personellet kan analysere og beskrive nåværende værsituasjon på innretningen.</article></article></li><li data-name="b." value="2"><article class="listArticle" id="kapittel-2-paragraf-7-ledd-2-punkt-2"><article class="legalP" id="kapittel-2-paragraf-7-ledd-2-punkt-2-ledd-1">Observere meteorologiske fenomen og parameter knyttet til helikopterflygingen, samt signifikante endringer. Personell skal ha kompetanse om automatiserte observasjoner (AUTOMETAR) og semi-automatiserte løsninger.</article></article></li><li data-name="c." value="3"><article class="listArticle" id="kapittel-2-paragraf-7-ledd-2-punkt-3"><article class="legalP" id="kapittel-2-paragraf-7-ledd-2-punkt-3-ledd-1">Kvalitetssikre observasjoner før utstedelse i henhold til interne prosedyrer, samt identifisere eventuelle feilkilder og endre observasjonene før utstedelse.</article></article></li><li data-name="d." value="4"><article class="listArticle" id="kapittel-2-paragraf-7-ledd-2-punkt-4"><article class="legalP" id="kapittel-2-paragraf-7-ledd-2-punkt-4-ledd-1">Kvalitetssikre at meteorologisk informasjon er konsis og kan videreformidles gjennom etablerte distribusjonskanaler på en slik måte at informasjonen blir forstått av brukerne.</article></article></li></ol></article><article class="legalP" id="kapittel-2-paragraf-7-ledd-3">Personell som utøver rutinemessig værobservasjon eller videreformidler værinformasjon skal gjennomgå årlig vedlikeholdstrening. Personell som utarbeider METAR skal ha kunnskap om relevante aktører i luftfarten, for eksempel om lufttrafikktjenesten.</article></article></section><section class="section" data-name="kap3" id="kapittel-3" data-lovdata-URL="SF/forskrift/2021-02-23-526/KAPITTEL_3"><h2>Kapittel 3. Værvarsler</h2><article class="legalArticle" data-lovdata-URL="SF/forskrift/2021-02-23-526/§12" data-name="§12" id="kapittel-3-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Krav til landingsplassvarsel</span></h3><article class="legalP" id="kapittel-3-paragraf-1-ledd-1">Det skal utstedes landingsplassvarsel (TAF) for innretning eller skip som har krav til rutinemessig værobservasjon (METAR).</article><article class="legalP" id="kapittel-3-paragraf-1-ledd-2">Gyldighetsperioden for landingsplassvarsel (TAF) skal bestemmes ut fra flyoperative behov og i samråd med helikopteroperatøren og helikopterdekkoperatøren. Gyldighetsperioden skal være mellom 9 og 30 timer.</article><article class="legalP" id="kapittel-3-paragraf-1-ledd-3">Landingsplassvarsel (TAF) med gyldighetsperiode mindre enn 12 timer skal utstedes hver 3. time. TAF med gyldighetsperiode mellom 12 og 30 timer skal minst utstedes hver 6. time.</article><article class="legalP" id="kapittel-3-paragraf-1-ledd-4">Det skal ikke finnes mer enn én gyldig TAF for samme tidsrom for en landingsplattform.</article><article class="legalP" id="kapittel-3-paragraf-1-ledd-5">Landingsplassvarsel (TAF) som ikke kan overvåkes kontinuerlig, skal kanselleres.</article></article><article class="legalArticle" data-lovdata-URL="SF/forskrift/2021-02-23-526/§13" data-name="§13" id="kapittel-3-paragraf-2"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Krav til strekningsvarsel</span></h3><article class="legalP" id="kapittel-3-paragraf-2-ledd-1">Helikopterdekkoperatøren skal sørge for at det foreligger strekningsvarsel for strekninger hvor det foregår regelmessige passasjerflygninger til og fra innretninger eller skip på norsk kontinentalsokkel.</article></article><article class="legalArticle" data-lovdata-URL="SF/forskrift/2021-02-23-526/§14" data-name="§14" id="kapittel-3-paragraf-3"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Krav til flyværtjenesteyter</span></h3><article class="legalP" id="kapittel-3-paragraf-3-ledd-1">Varslinger kan bare utstedes av flyværtjenesteyter sertifisert i henhold til kravene i forordning <a href="eu/32017r0373">(EU) 2017/373</a> som gjennomført i <a href="forskrift/2018-09-24-1407">forskrift 24. september 2018 nr. 1407 om krav til ytere av lufttrafikkstyrings- og flysikringstjenester (ATM/ANS) og nettverksfunksjoner for lufttrafikkstyring (ATM-nettverksfunksjoner)</a>.</article></article><article class="legalArticle" data-lovdata-URL="SF/forskrift/2021-02-23-526/§15" data-name="§15" id="kapittel-3-paragraf-4"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Endring i annen forskrift</span></h3><article class="legalP" id="kapittel-3-paragraf-4-ledd-1">I <a href="forskrift/2019-05-14-604">forskrift 14. mai 2019 nr. 604 om luftfart med helikopter – bruk av offshore helikopterdekk</a>, oppheves <a href="forskrift/2019-05-14-604/§37">§ 37</a> og <a href="forskrift/2019-05-14-604/§38">§ 38</a> og overskriften til <a href="forskrift/2019-05-14-604/kapviii">kapittel VIII</a> Værinformasjon og meteorologisk utstyr slettes.</article></article><article class="legalArticle" data-lovdata-URL="SF/forskrift/2021-02-23-526/§16" data-name="§16" id="kapittel-3-paragraf-5"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Ikraftsetting</span></h3><article class="legalP" id="kapittel-3-paragraf-5-ledd-1">Denne forskrift trer i kraft 1. juli 2021.</article><article class="legalP" id="kapittel-3-paragraf-5-ledd-2">Fra samme tidspunkt oppheves <a href="forskrift/2008-01-28-81">forskrift 28. januar 2008 nr. 81 om flyværtjeneste</a>.</article></article></section></main></body></html>