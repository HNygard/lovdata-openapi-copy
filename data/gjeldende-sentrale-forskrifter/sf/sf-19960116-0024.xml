<!DOCTYPE html><html lang="no"><head><title>Forskrift om nemnd for prøving av AS Vinmonopolets beslutninger om innkjøp mv.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-1996-01-16-24</dd><dt class="dokid">DokumentID</dt><dd class="dokid">SF/forskrift/1996-01-16-24</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="subunit">Etat</dt><dd class="subunit"><ul><li>Folkehelseavd.</li></ul></dd><dt class="publishedIn">Publisert i</dt><dd class="publishedIn">Avd I 1996 53</dd><dt class="dateInForce">I kraft fra</dt><dd class="dateInForce">1996-01-16</dd><dt class="lastChangeInForce">Ikrafttredelse av siste endring</dt><dd class="lastChangeInForce">2006-07-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2006-03-24-376">forskrift/2006-03-24-376</a> fra 2006-07-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1989-06-02-27/§3-1">lov/1989-06-02-27/§3-1</a></li></ul></dd><dt class="titleShort">Korttittel</dt><dd class="titleShort">Forskrift om nemnd for prøving av Vinmonpolet</dd><dt class="title">Tittel</dt><dd class="title">Forskrift om nemnd for prøving av AS Vinmonopolets beslutninger om innkjøp mv.</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Sosial- og helsedepartementet 16. januar 1996 med hjemmel i <a href="lov/1989-06-02-27">lov av 2. juni 1989 nr. 27</a> om omsetning av alkoholholdig drikk m.v. <a href="lov/1989-06-02-27/§3-1">§ 3-1</a> femte ledd. <br /><strong>Endret</strong> ved <a href="forskrift/2004-10-08-1395">forskrifter 8 okt 2004 nr. 1395</a>, <a href="forskrift/2006-01-10-62">10 jan 2006 nr. 62</a> (bl.a. ansv. dep.), <a href="forskrift/2006-03-24-376">24 mars 2006 nr. 376</a> (bl.a tittel).</dd><dt class="refid">RefID</dt><dd class="refid">forskrift/1996-01-16-24</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om nemnd for prøving av AS Vinmonopolets beslutninger om innkjøp mv.</a><ul class="tocSubUl"><li><a href="#paragraf-1">§ 1. Formål</a></li><li><a href="#paragraf-2">§ 2. Nemndas sammensetning</a></li><li><a href="#paragraf-3">§ 3. Nemndas virkeområde</a></li><li><a href="#paragraf-4">§ 4. Frister mv.</a></li><li><a href="#paragraf-5">§ 5. Saksbehandlingen i nemnda</a></li><li><a href="#paragraf-6">§ 6. Dokumentinnsyn</a></li><li><a href="#paragraf-7">§ 6a. Offentlighet</a></li><li><a href="#paragraf-8">§ 7. Nemndas avgjørelse</a></li><li><a href="#paragraf-9">§ 8. Sakskostnader</a></li><li><a href="#paragraf-10">§ 9. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/1996-01-16-24" id="dokument"><h1>Forskrift om nemnd for prøving av AS Vinmonopolets beslutninger om innkjøp mv.</h1><article class="legalArticle" data-lovdata-URL="SF/forskrift/1996-01-16-24/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Nemnda skal gjennom sin behandling sikre at AS Vinmonopolet likebehandler tilbydere, leverandører og produkter.</article><article class="changesToParent">Endret ved <a href="forskrift/2006-03-24-376">forskrift 24 mars 2006 nr. 376</a> (i kraft 1 juli 2006).</article></article><article class="legalArticle" data-lovdata-URL="SF/forskrift/1996-01-16-24/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Nemndas sammensetning</span></h2><article class="legalP" id="paragraf-2-ledd-1">Nemnda skal ha 4 medlemmer med personlige stedfortredere. Nemndas leder og stedfortreder må fylle kravene etter <a href="lov/1915-08-13-5/§54">domstolloven § 54</a> annet ledd.</article><article class="legalP" id="paragraf-2-ledd-2">Medlemmer og stedfortredere oppnevnes av Helse- og omsorgsdepartementet for 4 år av gangen. To av medlemmene oppnevnes for 2 år ved første oppnevning.</article><article class="legalP" id="paragraf-2-ledd-3">Godtgjørelsen til nemndas medlemmer fastsettes av Helse- og omsorgsdepartementet.</article><article class="changesToParent">Endret ved <a href="forskrift/2004-10-08-1395">forskrifter 8 okt 2004 nr. 1395</a>, <a href="forskrift/2006-01-10-62">10 jan 2006 nr. 62</a>.</article></article><article class="legalArticle" data-lovdata-URL="SF/forskrift/1996-01-16-24/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Nemndas virkeområde</span></h2><article class="legalP" id="paragraf-3-ledd-1">Nemnda kan oppheve en beslutning truffet av AS Vinmonopolet om prisfastsettelse, om innkjøp av et produkt eller om stansing av videre innkjøp som ikke er i samsvar med <a href="forskrift/1995-11-30-938">forskrift 30. november 1995 nr. 938</a> om AS Vinmonopolets innkjøpsvirksomhet mv.</article><article class="legalP" id="paragraf-3-ledd-2">Nemnda kan ikke prøve det forretningsmessige skjønn som AS Vinmonopolet utøver innenfor forskriftens rammer.</article><article class="changesToParent">Endret ved <a href="forskrift/2006-03-24-376">forskrift 24 mars 2006 nr. 376</a> (i kraft 1 juli 2006).</article></article><article class="legalArticle" data-lovdata-URL="SF/forskrift/1996-01-16-24/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Frister mv.</span></h2><article class="legalP" id="paragraf-4-ledd-1">AS Vinmonopolets beslutninger, jf. <a href="forskrift/1996-01-16-24/§3">§ 3</a> første ledd, kan bringes inn for nemnda av den som beslutningen retter seg mot, heretter kalt part.</article><article class="legalP" id="paragraf-4-ledd-2">Fristen er 3 uker regnet fra det tidspunkt vedkommende er blitt kjent med beslutningen eller burde ha skaffet seg kunnskap om denne.</article><article class="changesToParent">Endret ved <a href="forskrift/2006-03-24-376">forskrift 24 mars 2006 nr. 376</a> (i kraft 1 juli 2006).</article></article><article class="legalArticle" data-lovdata-URL="SF/forskrift/1996-01-16-24/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Saksbehandlingen i nemnda</span></h2><article class="legalP" id="paragraf-5-ledd-1">En henvendelse om å få en beslutning prøvet av nemnda, legges fram skriftlig for AS Vinmonopolet. Dersom AS Vinmonopolet ikke endrer sin beslutning, skal AS Vinmonopolet snarest og senest innen 3 uker etter at henvendelsen er mottatt, oversende den til nemnda vedlagt sin uttalelse og alle opplysninger og korrespondanse i saken.</article><article class="legalP" id="paragraf-5-ledd-2">Parten skal ha gjenpart av de dokumentene som sendes nemnda. Samtidig skal AS Vinmonopolet gi parten melding om at mulige merknader må sendes direkte til nemnda innen 3 uker etter at meldingen er mottatt.</article><article class="legalP" id="paragraf-5-ledd-3">Nemnda skal sørge for at saken blir tilstrekkelig opplyst. Den kan innhente opplysninger på den måten den anser hensiktsmessig.</article><article class="legalP" id="paragraf-5-ledd-4">Nemnda behandler henvendelsen på grunnlag av den skriftlige framstilling som partene har gitt og sakens øvrige opplysninger.</article><article class="changesToParent">Endret ved <a href="forskrift/2006-03-24-376">forskrift 24 mars 2006 nr. 376</a> (i kraft 1 juli 2006).</article></article><article class="legalArticle" data-lovdata-URL="SF/forskrift/1996-01-16-24/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Dokumentinnsyn</span></h2><article class="legalP" id="paragraf-6-ledd-1">Den som bringer saken inn for nemnda har rett til å gjøre seg kjent med sakens dokumenter. Dette gjelder også etter at nemnda har avgitt sin uttalelse i saken. Vedkommende har ikke krav på å gjøre seg kjent med dokument som nemnda har utarbeidet for sin interne saksforberedelse.</article></article><article class="legalArticle" data-lovdata-URL="SF/forskrift/1996-01-16-24/§6a" data-name="§6a" id="paragraf-7"><h2 class="legalArticleHeader"><span class="legalArticleValue">§ 6a</span>. <span class="legalArticleTitle">Offentlighet</span></h2><article class="legalP" id="paragraf-7-ledd-1"><a href="lov/1970-06-19-69">Lov 19. juni 1970 nr. 69</a> om offentlighet i forvaltningen får anvendelse på nemndas virksomhet.</article><article class="legalP" id="paragraf-7-ledd-2">Nemndas avgjørelser er offentlige, og skal publiseres på hensiktsmessig måte.</article><article class="changesToParent">Tilføyd ved <a href="forskrift/2006-03-24-376">forskrift 24 mars 2006 nr. 376</a> (i kraft 1 juli 2006).</article></article><article class="legalArticle" data-lovdata-URL="SF/forskrift/1996-01-16-24/§7" data-name="§7" id="paragraf-8"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Nemndas avgjørelse</span></h2><article class="legalP" id="paragraf-8-ledd-1">Nemndas avgjørelse treffes ved alminnelig flertall. Ved stemmelikhet avgjør lederens stemme.</article><article class="legalP" id="paragraf-8-ledd-2">Uttalelsen skal være skriftlig og begrunnet. Den skal også kort angi tid og sted for nemndas møte, nemndas sammensetning, partenes navn og sakens gjenstand. Partene skal underrettes skriftlig om uttalelsen.</article></article><article class="legalArticle" data-lovdata-URL="SF/forskrift/1996-01-16-24/§8" data-name="§8" id="paragraf-9"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Sakskostnader</span></h2><article class="legalP" id="paragraf-9-ledd-1">Hver av partene bærer sine sakskostnader.</article></article><article class="legalArticle" data-lovdata-URL="SF/forskrift/1996-01-16-24/§9" data-name="§9" id="paragraf-10"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse</span></h2><article class="legalP" id="paragraf-10-ledd-1">Denne forskrift trer i kraft 16. januar 1996.</article></article></main></body></html>