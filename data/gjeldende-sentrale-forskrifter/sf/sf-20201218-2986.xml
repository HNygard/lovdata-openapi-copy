<!DOCTYPE html><html lang="no"><head><title>Forskrift om innmåling, dokumentasjon og utlevering av geografisk informasjon om ledninger og annen infrastruktur i grunnen, sjø og vassdrag (ledningsregistreringsforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-12-18-2986</dd><dt class="dokid">DokumentID</dt><dd class="dokid">SF/forskrift/2020-12-18-2986</dd><dt class="ministry">Departement</dt><dd class="ministry"><ul><li>Kommunal- og distriktsdepartementet</li></ul></dd><dt class="subunit">Etat</dt><dd class="subunit"><ul><li>Planavdelingen</li></ul></dd><dt class="dateInForce">I kraft fra</dt><dd class="dateInForce">2021-07-01, 2022-07-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2021-12-02</dd><dt class="lastChangedBy">Sist endret ved</dt><dd class="lastChangedBy"><a href="forskrift/2021-12-02-3336">forskrift/2021-12-02-3336</a></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/2008-06-27-71/§2-3">lov/2008-06-27-71/§2-3</a></li></ul></dd><dt class="dateOfPublication">Kunngjort</dt><dd class="dateOfPublication">2020-12-28 16:20</dd><dt class="titleShort">Korttittel</dt><dd class="titleShort">Ledningsregistreringsforskriften</dd><dt class="title">Tittel</dt><dd class="title">Forskrift om innmåling, dokumentasjon og utlevering av geografisk informasjon om ledninger og annen infrastruktur i grunnen, sjø og vassdrag (ledningsregistreringsforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kommunal- og moderniseringsdepartementet 18. desember 2020 med hjemmel i <a href="lov/2008-06-27-71/§2-3">lov 27 juni 2008 nr. 71 om planlegging og byggesaksbehandling (plan- og bygningsloven) § 2-3</a>. <br /> <strong>Endret</strong> ved forskrift <a href="forskrift/2021-12-02-3336">2 des 2021 nr. 3336</a>.</dd><dt class="refid">RefID</dt><dd class="refid">forskrift/2020-12-18-2986</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om innmåling, dokumentasjon og utlevering av geografisk informasjon om ledninger og annen infrastruktur i grunnen, sjø og vassdrag (ledningsregistreringsforskriften)</a><ul class="tocSubUl"><li><a href="#paragraf-1">§ 1. Formål</a></li><li><a href="#paragraf-2">§ 2. Definisjoner</a></li><li><a href="#paragraf-3">§ 3. Virkeområde</a></li><li><a href="#paragraf-4">§ 4. Ledningseierens plikt til å dokumentere egne ledningsanlegg</a></li><li><a href="#paragraf-5">§ 5. Utlevering av opplysninger og påvisning av ledningsanleggets beliggenhet på stedet</a></li><li><a href="#paragraf-6">§ 6. Tilbakerapportering</a></li><li><a href="#paragraf-7">§ 7. Frister og eventuell betaling</a></li><li><a href="#paragraf-8">§ 8. Taushetsplikt</a></li><li><a href="#paragraf-9">§ 9. Ikraftsetting</a></li></ul></li></ul></dd></dl></header><main class="documentBody" data-lovdata-URL="SF/forskrift/2020-12-18-2986" id="dokument"><h1>Forskrift om innmåling, dokumentasjon og utlevering av geografisk informasjon om ledninger og annen infrastruktur i grunnen, sjø og vassdrag (ledningsregistreringsforskriften)</h1><article class="legalArticle" data-lovdata-URL="SF/forskrift/2020-12-18-2986/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Forskriften skal sikre en nøyaktig og pålitelig innmåling av ledninger og annen infrastruktur i grunnen, sjø og vassdrag, og gjøre det enkelt å få tilgang til denne informasjonen.</article></article><article class="legalArticle" data-lovdata-URL="SF/forskrift/2020-12-18-2986/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" id="paragraf-2-ledd-1">I forskriften menes med<ol class="defaultList" type="a"><li data-name="a." value="1"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1"><i>ledning:</i> kabel, rør, tunnel, kanal, kulvert, boring og andre framføringselementer med tilhørende koplinger, kummer og andre forbindelseselementer</article></article></li><li data-name="b." value="2"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1"><i>ledningsnett:</i> ledninger beregnet for transport av petroleum, varme- og kuldeutveksling, elektrisitet, elektronisk kommunikasjon, drikkevann, avløpsvann, overvann eller avfall</article></article></li><li data-name="c." value="3"><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1"><i>allmennyttig ledningsnett:</i> ledningsnett til bruk for tjue eller flere sluttbrukere</article></article></li><li data-name="d." value="4"><article class="listArticle" id="paragraf-2-ledd-1-punkt-4"><article class="legalP" id="paragraf-2-ledd-1-punkt-4-ledd-1"><i>lokalt ledningsnett:</i> ledningsnett til bruk for færre enn tjue sluttbrukere og som ikke er koplet til allmennyttig ledningsnett</article></article></li><li data-name="e." value="5"><article class="listArticle" id="paragraf-2-ledd-1-punkt-5"><article class="legalP" id="paragraf-2-ledd-1-punkt-5-ledd-1"><i>stikkledning:</i> ledning som forbinder ledningsnett med sluttbrukeren</article></article></li><li data-name="f." value="6"><article class="listArticle" id="paragraf-2-ledd-1-punkt-6"><article class="legalP" id="paragraf-2-ledd-1-punkt-6-ledd-1"><i>trekkerør:</i> ledning beregnet for framføring av annen ledning i ledningsnett</article></article></li><li data-name="g." value="7"><article class="listArticle" id="paragraf-2-ledd-1-punkt-7"><article class="legalP" id="paragraf-2-ledd-1-punkt-7-ledd-1"><i>ledningsanlegg:</i> allmennyttig ledningsnett med stikkledninger og tilhørende trekkerør, samt ledninger langs vei og jernbane som nevnt i <a href="forskrift/2020-12-18-2986/§3">§ 3</a> andre og tredje ledd</article></article></li><li data-name="h." value="8"><article class="listArticle" id="paragraf-2-ledd-1-punkt-8"><article class="legalP" id="paragraf-2-ledd-1-punkt-8-ledd-1"><i>ledningseieren:</i> den som har ansvaret for at et ledningsanlegg fungerer og er i drift</article></article></li><li data-name="i." value="9"><article class="listArticle" id="paragraf-2-ledd-1-punkt-9"><article class="legalP" id="paragraf-2-ledd-1-punkt-9-ledd-1"><i>utbyggeren:</i> den som planlegger eller skal utføre arbeider i nærheten av et ledningsanlegg.</article></article></li></ol></article></article><article class="legalArticle" data-lovdata-URL="SF/forskrift/2020-12-18-2986/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Virkeområde</span></h2><article class="legalP" id="paragraf-3-ledd-1">Forskriften gjelder ledningsanlegg i grunnen og sjø og vassdrag. Et ledningsanlegg regnes som å ligge i grunnen også når det er lagt på eller over grunnen med beskyttende overdekning, langs veg- og jernbanebruer, eller under bygninger og konstruksjoner. I sjøen gjelder forskriften ut til én nautisk mil utenfor grunnlinjene.</article><article class="legalP" id="paragraf-3-ledd-2">I eller langs offentlig veggrunn, eller nærmere offentlig veg enn 3 meter fra vegkant, gjelder forskriften også:<ol class="defaultList" type="a"><li data-name="a." value="1"><article class="listArticle" id="paragraf-3-ledd-2-punkt-1"><article class="legalP" id="paragraf-3-ledd-2-punkt-1-ledd-1">lokalt ledningsnett</article></article></li><li data-name="b." value="2"><article class="listArticle" id="paragraf-3-ledd-2-punkt-2"><article class="legalP" id="paragraf-3-ledd-2-punkt-2-ledd-1">ledninger som hører til vegens belysning, drift eller konstruksjon, inkludert tilhørende trekkerør</article></article></li><li data-name="c." value="3"><article class="listArticle" id="paragraf-3-ledd-2-punkt-3"><article class="legalP" id="paragraf-3-ledd-2-punkt-3-ledd-1">ledninger som hører til drift eller konstruksjon av jernbane, sporvogn og liknende som benytter veggrunnen, inkludert tilhørende trekkerør.</article></article></li></ol></article><article class="legalP" id="paragraf-3-ledd-3">I eller langs grunn til jernbane omfattet av <a href="lov/1993-06-11-100">jernbaneloven</a> gjelder forskriften også trekkerør som hører til jernbanens drift eller konstruksjon.</article><article class="legalP" id="paragraf-3-ledd-4">Forskriften gjelder ikke<ol class="defaultList" type="a"><li data-name="a." value="1"><article class="listArticle" id="paragraf-3-ledd-4-punkt-1"><article class="legalP" id="paragraf-3-ledd-4-punkt-1-ledd-1">de deler av et ledningsanlegg som går i luftspenn</article></article></li><li data-name="b." value="2"><article class="listArticle" id="paragraf-3-ledd-4-punkt-2"><article class="legalP" id="paragraf-3-ledd-4-punkt-2-ledd-1">ledninger til drenering i landbruket</article></article></li><li data-name="c." value="3"><article class="listArticle" id="paragraf-3-ledd-4-punkt-3"><article class="legalP" id="paragraf-3-ledd-4-punkt-3-ledd-1">rørledninger i sjø for transport av petroleum</article></article></li><li data-name="d." value="4"><article class="listArticle" id="paragraf-3-ledd-4-punkt-4"><article class="legalP" id="paragraf-3-ledd-4-punkt-4-ledd-1">ledninger i bygninger og konstruksjoner.</article></article></li></ol></article><article class="legalP" id="paragraf-3-ledd-5">For ledninger som er klassifisert som skjermingsverdige objekter eller infrastruktur etter <a href="lov/2018-06-01-24">sikkerhetsloven</a>, gjelder kun <a href="lov/1998-03-20-10/§4">§ 4</a>.</article><article class="legalP" id="paragraf-3-ledd-6">Forskriften begrenser ikke adgangen grunneiere eller andre rettighetshavere har til å sette vilkår for å ha ledninger på eller i egen grunn.</article></article><article class="legalArticle" data-lovdata-URL="SF/forskrift/2020-12-18-2986/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Ledningseierens plikt til å dokumentere egne ledningsanlegg</span></h2><article class="legalP" id="paragraf-4-ledd-1">Ledningseieren skal stedfeste og dokumentere egne ledningsanlegg i henhold til standard utgitt av Statens kartverk eller likeverdig internasjonalt akseptert standard.</article><article class="legalP" id="paragraf-4-ledd-2">Kravet etter første ledd gjelder når ledningseieren<ol class="defaultList" type="a"><li data-name="a." value="1"><article class="listArticle" id="paragraf-4-ledd-2-punkt-1"><article class="legalP" id="paragraf-4-ledd-2-punkt-1-ledd-1">etablerer et nytt ledningsanlegg</article></article></li><li data-name="b." value="2"><article class="listArticle" id="paragraf-4-ledd-2-punkt-2"><article class="legalP" id="paragraf-4-ledd-2-punkt-2-ledd-1">utfører arbeider som endrer egne eksisterende ledningsanlegg</article></article></li><li data-name="c." value="3"><article class="listArticle" id="paragraf-4-ledd-2-punkt-3"><article class="legalP" id="paragraf-4-ledd-2-punkt-3-ledd-1">utfører arbeider som avdekker et eget eksisterende ledningsanlegg, når dette ikke tidligere er målt inn eller dokumentert i henhold til gjeldende krav etter første ledd, eller det er feil i denne dokumentasjon.</article></article></li></ol></article><article class="legalP" id="paragraf-4-ledd-3">Før stikkledning koples til allmennyttig ledningsanlegg, kan ledningseieren kreve at eier av stikkledningen stedfester og dokumenterer stikkledningen i henhold til standard utgitt av Statens kartverk eller likeverdig internasjonalt akseptert standard.</article></article><article class="legalArticle" data-lovdata-URL="SF/forskrift/2020-12-18-2986/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Utlevering av opplysninger og påvisning av ledningsanleggets beliggenhet på stedet</span></h2><article class="legalP" id="paragraf-5-ledd-1">Ledningseieren skal på forespørsel utlevere opplysninger om plassering av ledningsanlegget, og om påliteligheten av opplysningene, til utbyggeren eller andre som har et saklig behov for opplysningene. Dokumentasjonen skal blant annet omfatte kart som viser ledningsanleggets beliggenhet i grunnriss og høyde med koordinater i nasjonalt geodetisk grunnlag. Plikten omfatter også opplysninger om ledningsanlegg som er tatt ut av bruk.</article><article class="legalP" id="paragraf-5-ledd-2">Gjelder forespørselen ledningsanlegg som skal være dokumentert i henhold til kravene i <a href="forskrift/2020-12-18-2986/§4">§ 4</a> eller <a href="forskrift/2020-12-18-2986/§6">§ 6</a>, skal opplysningene utleveres i henhold til standard utgitt av Statens kartverk eller likeverdig internasjonalt akseptert standard. Gjelder forespørselen ledningsanlegg som ikke er dokumentert i henhold til de forannevnte kravene, skal ledningseieren gi opplysninger om anlegget så langt dette er kjent.</article><article class="legalP" id="paragraf-5-ledd-3">Dersom ledningseieren mener at dokumentasjonen ikke er tilstrekkelig nøyaktig eller pålitelig til at vedkommende arbeid kan utføres uten fare for skade, skal ledningseieren påvise hvor ledningsanlegget er plassert. Plikten til påvisning gjelder ikke for stikkledning som ledningseieren ikke har ansvar for at fungerer og er i drift.</article><article class="legalP" id="paragraf-5-ledd-4">Opplysninger som er omfattet av taushetsplikt, skal bare overlates til personer som har saklig behov og er godkjent for tilgang til slik informasjon. Forespørsel om utlevering av opplysninger til bruk i forberedende planlegging, prosjektering og liknende, kan avslås helt eller delvis når opplysningene er omfattet av taushetsplikt.</article><article class="legalP" id="paragraf-5-ledd-5">Den som utleverer opplysninger om eller påviser ledning, skal opplyse om eventuell taushetsplikt og hvilket regelverk eller annet rettsgrunnlag som gjelder for behandlingen av opplysningene.</article><article class="legalP" id="paragraf-5-ledd-6">Plikten til utlevering gjelder ikke skjermingsverdig informasjon som er sikkerhetsgradert etter <a href="lov/2018-06-01-24">sikkerhetsloven</a>.</article></article><article class="legalArticle" data-lovdata-URL="SF/forskrift/2020-12-18-2986/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Tilbakerapportering</span></h2><article class="legalP" id="paragraf-6-ledd-1">Dersom utbyggeren utfører arbeider som avdekker et ledningsanlegg, skal utbyggeren rapportere resultatet av arbeidet tilbake til ledningseieren i henhold til standard utgitt av Statens kartverk eller likeverdig internasjonalt akseptert standard. Blir ledningsanlegget ikke flyttet, skal utbyggeren dokumentere dette. Blir anlegget flyttet eller endret, skal utbyggeren stedfeste og dokumentere dette. Kravet gjelder ikke når ledningseieren påtar seg å dokumentere anlegget i samsvar med kravene i <a href="forskrift/2020-12-18-2986/§4">§ 4</a>. Kravet gjelder ikke ukjente ledningsanlegg som ikke lar seg identifisere.</article><article class="legalP" id="paragraf-6-ledd-2">Kravet gjelder uten hensyn til eventuell taushetsplikt.</article></article><article class="legalArticle" data-lovdata-URL="SF/forskrift/2020-12-18-2986/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Frister og eventuell betaling</span></h2><article class="legalP" id="paragraf-7-ledd-1">Fristen for å utlevere dokumentasjon etter <a href="forskrift/2020-12-18-2986/§5">§ 5</a> første og andre ledd er fem virkedager.</article><article class="legalP" id="paragraf-7-ledd-2">Fristen for å påvise ledningsanlegg etter <a href="forskrift/2020-12-18-2986/§5">§ 5</a> tredje ledd er sju virkedager. Ved påvisning i sjø og vassdrag er fristen tjue virkedager.</article><article class="legalP" id="paragraf-7-ledd-3">Ledningseieren kan kreve betaling for å utlevere dokumentasjon. De samlede inntektene må ikke overstige de faktiske kostnadene ved reproduksjon og formidling av informasjonen, med tillegg av en rimelig avkastning av investeringene. Ledningseieren skal på forespørsel kunne dokumentere at kravet er oppfylt. Det kan ikke kreves betaling etter denne bestemmelsen fra eier eller annen rettighetshaver til grunnen der ledningene ligger, uten etter særskilt avtale.</article><article class="legalP" id="paragraf-7-ledd-4">Nødvendig påvisning skal skje uten krav om ytterligere betaling, med mindre<ol class="defaultList" type="a"><li data-name="a." value="1"><article class="listArticle" id="paragraf-7-ledd-4-punkt-1"><article class="legalP" id="paragraf-7-ledd-4-punkt-1-ledd-1">påvisning skal skje utenfor normal arbeidstid</article></article></li><li data-name="b." value="2"><article class="listArticle" id="paragraf-7-ledd-4-punkt-2"><article class="legalP" id="paragraf-7-ledd-4-punkt-2-ledd-1">det gjelder gjentatt påvisning av samme ledningsanlegg innenfor fastsatt gyldighetsperiode for påvisningen</article></article></li><li data-name="c." value="3"><article class="listArticle" id="paragraf-7-ledd-4-punkt-3"><article class="legalP" id="paragraf-7-ledd-4-punkt-3-ledd-1">avbestilling skjer for sent</article></article></li><li data-name="d." value="4"><article class="listArticle" id="paragraf-7-ledd-4-punkt-4"><article class="legalP" id="paragraf-7-ledd-4-punkt-4-ledd-1">gjennomføringen av påvisningen er blitt unødig tidkrevende eller forsinket på grunn av andre forhold som skyldes utbyggeren.</article></article></li></ol></article><article class="legalP" id="paragraf-7-ledd-5">Fristen for tilbakerapportering etter <a href="forskrift/2020-12-18-2986/§6">§ 6</a> er tjue virkedager etter at den aktuelle delen av ledningsanlegget er dekket til. Slik tilbakerapportering eller melding skal skje uten krav om betaling.</article><article class="legalP" id="paragraf-7-ledd-6">Partene kan avtale andre frister. Partene kan avtale at tilbakerapporteringen skal skje mot betaling.</article></article><article class="legalArticle" data-lovdata-URL="SF/forskrift/2020-12-18-2986/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Taushetsplikt</span></h2><article class="legalP" id="paragraf-8-ledd-1">Alle som får tilgang til opplysninger om ledningsanlegg som er omfattet av lovbestemt taushetsplikt, har taushetsplikt om innholdet. Taushetsplikten gjelder også etter at arbeidet eller tjenesten er avsluttet.</article><article class="legalP" id="paragraf-8-ledd-2">Virksomhet som behandler skjermingsverdig informasjon, skal sørge for et forsvarlig sikkerhetsnivå for informasjonen. Skjermingsverdig informasjon kan nektes utlevert dersom mottakeren ikke kan godtgjøre et forsvarlig sikkerhetsnivå for informasjonen.</article></article><article class="legalArticle" data-lovdata-URL="SF/forskrift/2020-12-18-2986/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikraftsetting</span></h2><article class="legalP" id="paragraf-9-ledd-1">Forskriften trer i kraft 1. juli 2021.</article><article class="legalP" id="paragraf-9-ledd-2">Bestemmelsene i <a href="forskrift/2020-12-18-2986/§6">§ 6</a> og <a href="forskrift/2020-12-18-2986/§7">§ 7</a> tredje og fjerde ledd gjelder fra 1. juli 2022. Til 30. juni 2022 kan det tas betaling for utlevering av dokumentasjon og påvisning, jf. <a href="forskrift/2020-12-18-2986/§5">§ 5</a>, uten de begrensinger som følger av <a href="lov/2008-06-27-71/§2-3">plan- og bygningsloven § 2-3</a> fjerde ledd.</article><article class="changesToParent">Endret ved forskrift <a href="forskrift/2021-12-02-3336">2 des 2021 nr. 3336</a>.</article></article></main></body></html>