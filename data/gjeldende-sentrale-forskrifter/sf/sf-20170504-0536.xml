<!DOCTYPE html><html lang="no"><head><title>Forskrift om elektronisk kommunikasjon ved tinglysing av salgspant og leasing av motorvogn</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2017-05-04-536</dd><dt class="dokid">DokumentID</dt><dd class="dokid">SF/forskrift/2017-05-04-536</dd><dt class="ministry">Departement</dt><dd class="ministry"><ul><li>Kommunal- og distriktsdepartementet</li></ul></dd><dt class="subunit">Etat</dt><dd class="subunit"><ul><li>Planavd.</li></ul></dd><dt class="dateInForce">I kraft fra</dt><dd class="dateInForce">2017-05-15</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/2005-10-28-1259">forskrift/2005-10-28-1259</a></li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1935-06-07-2/§6">lov/1935-06-07-2/§6</a></li></ul></dd><dt class="dateOfPublication">Kunngjort</dt><dd class="dateOfPublication">2017-05-08 14:15</dd><dt class="titleShort">Korttittel</dt><dd class="titleShort">Forskrift om ekom ved tinglysing av salgspant m.m. av motorvogn</dd><dt class="title">Tittel</dt><dd class="title">Forskrift om elektronisk kommunikasjon ved tinglysing av salgspant og leasing av motorvogn</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kommunal- og moderniseringsdepartementet 4. mai 2017 med hjemmel i <a href="lov/1935-06-07-2">lov 7. juni 1935 nr. 2</a> om tinglysing <a href="lov/1935-06-07-2/§6">§ 6</a> første ledd.</dd><dt class="refid">RefID</dt><dd class="refid">forskrift/2017-05-04-536</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om elektronisk kommunikasjon ved tinglysing av salgspant og leasing av motorvogn</a><ul class="tocSubUl"><li><a href="#paragraf-1">§ 1. Virkeområde</a></li><li><a href="#paragraf-2">§ 2. Begrepsdefinisjoner</a></li><li><a href="#paragraf-3">§ 3. Godkjente brukere</a></li><li><a href="#paragraf-4">§ 4. Innsendelse</a></li><li><a href="#paragraf-5">§ 5. Krav til underskrift og oppbevaring av dokumentasjon</a></li><li><a href="#paragraf-6">§ 6. Innføring i tinglysingsregisteret</a></li><li><a href="#paragraf-7">§ 7. Underretninger fra Løsøreregisteret</a></li><li><a href="#paragraf-8">§ 8. Oppbevaring av dokument</a></li><li><a href="#paragraf-9">§ 9. Ikrafttredelse og opphevelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2017-05-04-536" id="dokument"><h1>Forskrift om elektronisk kommunikasjon ved tinglysing av salgspant og leasing av motorvogn</h1><article class="legalArticle" data-lovdata-URL="SF/forskrift/2017-05-04-536/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften gjelder elektronisk kommunikasjon mellom finansforetak og Løsøreregisteret ved tinglysing av salgspant og leasing av motorvogn etter <a href="lov/1980-02-08-2/§3-17">panteloven § 3-17</a> tredje ledd og § 3-22 annet ledd, som er signert på elektronisk medium, men som ikke omfattes av bestemmelser om elektronisk sertifikat i <a href="forskrift/1995-11-03-875">forskrift 3. november 1995 nr. 875</a> om tinglysing.</article><article class="legalP" id="paragraf-1-ledd-2">De alminnelige saksbehandlingsreglene fastsatt i <a href="lov/1935-06-07-2">lov 7. juni 1935 nr. 2</a> om tinglysing og <a href="forskrift/1995-11-03-875">forskrift 3. november 1995 nr. 875</a> om tinglysing gjelder med mindre annet er bestemt i denne forskrift.</article></article><article class="legalArticle" data-lovdata-URL="SF/forskrift/2017-05-04-536/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Begrepsdefinisjoner</span></h2><article class="legalP" id="paragraf-2-ledd-1">Definisjonen av dokument og definisjonen av skriftlig i <a href="lov/1967-02-10/§2">forvaltningsloven § 2</a> første ledd bokstav f og g gjelder tilsvarende ved tinglysing etter denne forskrift.</article></article><article class="legalArticle" data-lovdata-URL="SF/forskrift/2017-05-04-536/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Godkjente brukere</span></h2><article class="legalP" id="paragraf-3-ledd-1">Bare brukere som er godkjent av Løsøreregisteret kan sende inn dokumenter elektronisk.</article></article><article class="legalArticle" data-lovdata-URL="SF/forskrift/2017-05-04-536/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Innsendelse</span></h2><article class="legalP" id="paragraf-4-ledd-1">Ved elektronisk kommunikasjon av tinglysingsdata benyttes den form og fremgangsmåte som er anvist av Løsøreregisteret, herunder bruk av standardiserte elektroniske dokumenter. Løsøreregisteret fastsetter hva som er en betryggende metode for å autentisere innsenderen av et dokument og sikre meldingens integritet og ivareta hensynet til konfidensialitet og ikke-benekting.</article></article><article class="legalArticle" data-lovdata-URL="SF/forskrift/2017-05-04-536/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Krav til underskrift og oppbevaring av dokumentasjon</span></h2><article class="legalP" id="paragraf-5-ledd-1">Salgspant og leasing av motorvogn som skal sendes inn elektronisk etter denne forskrift skal underskrives på elektronisk medium. Det er ikke nødvendig at det underskrevne dokumentet sendes tinglysingsmyndigheten. Underskrevne dokumenter må oppbevares slik at de er tilgjengelige for ettertiden. Innsender kan lagre dokumentet elektronisk, og det er krav til at man i ettertid kan kontrollere tidspunkt for underskrift.</article><article class="legalP" id="paragraf-5-ledd-2">På forespørsel skal banken oversende nødvendig dokumentasjon på avtalene til Løsøreregisteret for kontroll.</article></article><article class="legalArticle" data-lovdata-URL="SF/forskrift/2017-05-04-536/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Innføring i tinglysingsregisteret</span></h2><article class="legalP" id="paragraf-6-ledd-1">Løsøreregisteret kan bruke egen nummerserie for tinglysing av elektroniske dokumenter.</article></article><article class="legalArticle" data-lovdata-URL="SF/forskrift/2017-05-04-536/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Underretninger fra Løsøreregisteret</span></h2><article class="legalP" id="paragraf-7-ledd-1">Underretning om nekting av tinglysing, bekreftet utskrift, tinglysingsattest og andre meldinger fra Løsøreregisteret knyttet til elektroniske dokument, sendes til innsender elektronisk.</article></article><article class="legalArticle" data-lovdata-URL="SF/forskrift/2017-05-04-536/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Oppbevaring av dokument</span></h2><article class="legalP" id="paragraf-8-ledd-1">Løsøreregisteret skal oppbevare elektroniske dokumenter i henhold til de regler som er fastsatt i eller i medhold av <a href="lov/1992-12-04-126">lov 4. desember 1992 nr. 126</a> om arkiv.</article></article><article class="legalArticle" data-lovdata-URL="SF/forskrift/2017-05-04-536/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse og opphevelse</span></h2><article class="legalP" id="paragraf-9-ledd-1">Forskriften trer i kraft 15. mai 2017.</article><article class="legalP" id="paragraf-9-ledd-2">Fra samme tidspunkt oppheves <a href="forskrift/2005-10-28-1259">forskrift 28. oktober 2005 nr. 1259</a> om prøveprosjekt for elektronisk kommunikasjon ved tinglysing av salgspant i motorvogn.</article></article></main></body></html>