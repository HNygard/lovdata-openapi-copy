<!DOCTYPE html><html lang="no"><head><title>Forskrift om sektoravgift og refusjon av utgifter for tilsyn med ressursforvaltningen i petroleumsvirksomheten og virksomhet etter CO2-lagringsforskriften</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-1997-06-27-652</dd><dt class="dokid">DokumentID</dt><dd class="dokid">SF/forskrift/1997-06-27-652</dd><dt class="ministry">Departement</dt><dd class="ministry"><ul><li>Arbeids- og inkluderingsdepartementet</li><li>Energidepartementet</li></ul></dd><dt class="subunit">Etat</dt><dd class="subunit"><ul><li>Arbeidsmiljø- og sikkerhetsavd.</li></ul></dd><dt class="publishedIn">Publisert i</dt><dd class="publishedIn">I 1997 1551</dd><dt class="dateInForce">I kraft fra</dt><dd class="dateInForce">1997-07-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2025-06-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2025-05-27-894">forskrift/2025-05-27-894</a> fra 2025-06-01</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/1993-03-26-222">forskrift/1993-03-26-222</a></li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1996-11-29-72/§10-18">lov/1996-11-29-72/§10-18</a></li><li><a href="lov/1996-11-29-72/§10-3">lov/1996-11-29-72/§10-3</a></li><li><a href="forskrift/2023-06-20-996">forskrift/2023-06-20-996</a></li></ul></dd><dt class="titleShort">Korttittel</dt><dd class="titleShort">Forskrift om sektoravgift og refusjon, petroleumsvirk.</dd><dt class="title">Tittel</dt><dd class="title">Forskrift om sektoravgift og refusjon av utgifter for tilsyn med ressursforvaltningen i petroleumsvirksomheten og virksomhet etter CO2-lagringsforskriften</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 27. juni 1997 med hjemmel i <a href="lov/1996-11-29-72">lov 29. november 1996 nr. 72</a> om petroleumsvirksomhet <a href="lov/1996-11-29-72/§10-18">§ 10-18</a>, jf. <a href="lov/1996-11-29-72/§10-3">§ 10-3</a>. Fremmet av Olje- og energidepartementet. <br /> <strong>Tilføyd hjemmel:</strong> Delegeringsvedtak <a href="forskrift/2023-06-20-996">20. juni 2023 nr. 996</a>. <br /><strong>Endret</strong> ved <a href="forskrift/2001-09-17-1618">forskrifter 17 sep 2001 nr. 1618</a>, <a href="forskrift/2002-02-01-127">1 feb 2002 nr. 127</a>, <a href="forskrift/2003-04-04-431">4 april 2003 nr. 431</a>, <a href="forskrift/2004-10-08-1395">8 okt 2004 nr. 1395</a>, <a href="forskrift/2009-12-14-1514">14 des 2009 nr. 1514</a>, <a href="forskrift/2013-05-24-513">24 mai 2013 nr. 513</a>, <a href="forskrift/2023-12-18-2278">18 des 2023 nr. 2278</a> (i kraft 1 jan 2024), <a href="forskrift/2025-05-27-894">27 mai 2025 nr. 894</a> (i kraft 1 juni 2025, bl.a. tittel).</dd><dt class="refid">RefID</dt><dd class="refid">forskrift/1997-06-27-652</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om sektoravgift og refusjon av utgifter for tilsyn med ressursforvaltningen i petroleumsvirksomheten og virksomhet etter CO2-lagringsforskriften</a><ul class="tocSubUl"><li><a href="#paragraf-1">§ 1. Virkeområde</a></li><li><a href="#paragraf-2">§ 2. (Opphevet)</a></li><li><a href="#paragraf-3">§ 3. Tilsyn med ressursforvaltning</a></li><li><a href="#paragraf-4">§ 4. Refusjon av utgifter i forbindelse med tilsyn</a></li><li><a href="#paragraf-5">§ 5. Refusjon av utgifter i forbindelse med tjenestereiser</a></li><li><a href="#paragraf-6">§ 6. Dokumentasjon</a></li><li><a href="#paragraf-7">§ 7. Særskilt refusjon m.v.</a></li><li><a href="#paragraf-8">§ 8. Krav om refusjon og sektoravgift mv.</a></li><li><a href="#paragraf-9">§ 9. Sektoravgift</a></li><li><a href="#paragraf-10">§ 10. Ikrafttredelse m.v.</a></li></ul></li></ul></dd></dl></header><main class="documentBody" data-lovdata-URL="SF/forskrift/1997-06-27-652" id="dokument"><h1>Forskrift om sektoravgift og refusjon av utgifter for tilsyn med ressursforvaltningen i petroleumsvirksomheten og virksomhet etter CO2-lagringsforskriften</h1><article class="legalArticle" data-lovdata-URL="SF/forskrift/1997-06-27-652/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Denne forskriften gjelder for innkreving av sektoravgift og for tilsyn med ressursforvaltning i petroleumsvirksomheten på områder som nevnt i <a href="lov/1996-11-29-72/§1-4">lov 29. november 1996 nr. 72 om petroleumsvirksomhet § 1-4</a> og i virksomhet etter <a href="forskrift/2014-12-05-1517/§1-3">forskrift 5. desember 2014 nr. 1517 om utnyttelse av undersjøiske reservoarer på kontinentalsokkelen til lagring av CO<sub>2</sub> og om transport av CO<sub>2</sub> på kontinentalsokkelen § 1-3</a>.</article><article class="changesToParent">Endret ved forskrifter <a href="forskrift/2013-05-24-513">24 mai 2013 nr. 513</a>, <a href="forskrift/2025-05-27-894">27 mai 2025 nr. 894</a> (i kraft 1 juni 2025).</article></article><article class="legalArticle" data-lovdata-URL="SF/forskrift/1997-06-27-652/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">(Opphevet)</span></h2><article class="changesToParent">Opphevet ved <a href="forskrift/2013-05-24-513">forskrift 24 mai 2013 nr. 513</a>.</article></article><article class="legalArticle" data-lovdata-URL="SF/forskrift/1997-06-27-652/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Tilsyn med ressursforvaltning</span></h2><article class="legalP" id="paragraf-3-ledd-1">For tilsyn med ressursforvaltning kan det kreves refusjon i følgende tilfeller:<ul class="defaultList"><li data-li-identifier="-" data-name="-"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">deltagelse som observatør på komitémøter i tillatelser som nevnt i <a href="lov/1996-11-29-72">lov 29. november 1996 nr. 72 om petroleumsvirksomhet</a>,</article></article></li><li data-li-identifier="-" data-name="-"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">øvrige nødvendige møter i forbindelse med tilsyn med tillatelser mv.,</article></article></li><li data-li-identifier="-" data-name="-"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">måleteknisk tilsyn,</article></article></li><li data-li-identifier="-" data-name="-"><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1">registrering av nye brønner.</article></article></li></ul></article><article class="legalP" id="paragraf-3-ledd-2">Energidepartementet kan bestemme at det også i andre tilfeller skal kreves refusjon for tilsyn med ressursforvaltning.</article><article class="changesToParent">Endret ved forskrifter <a href="forskrift/2023-12-18-2278">18 des 2023 nr. 2278</a> (i kraft 1 jan 2024), <a href="forskrift/2025-05-27-894">27 mai 2025 nr. 894</a> (i kraft 1 juni 2025).</article></article><article class="legalArticle" data-lovdata-URL="SF/forskrift/1997-06-27-652/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Refusjon av utgifter i forbindelse med tilsyn</span></h2><article class="legalP" id="paragraf-4-ledd-1">Tilsyn, inklusiv reisetid, som utføres etter denne forskriften, vil bli fakturert med kr 1390 pr. time (2025-kroner). Sokkeldirektoratet kan indeksregulere timesatsen årlig i samsvar med justeringene i statsbudsjettet for lønns- og prisvekst.</article><article class="changesToParent">Endret ved forskrifter <a href="forskrift/2001-09-17-1618">17 sep 2001 nr. 1618</a> (i kraft 1 okt 2001), <a href="forskrift/2003-04-04-431">4 april 2003 nr. 431</a>, <a href="forskrift/2009-12-14-1514">14 des 2009 nr. 1514</a> (i kraft 1 jan 2010), <a href="forskrift/2025-05-27-894">27 mai 2025 nr. 894</a> (i kraft 1 juni 2025).</article></article><article class="legalArticle" data-lovdata-URL="SF/forskrift/1997-06-27-652/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Refusjon av utgifter i forbindelse med tjenestereiser</span></h2><article class="legalP" id="paragraf-5-ledd-1">Utgifter i forbindelse med tjenestereiser skal faktureres etter statens regulativ for tjenestereiser.</article></article><article class="legalArticle" data-lovdata-URL="SF/forskrift/1997-06-27-652/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Dokumentasjon</span></h2><article class="legalP" id="paragraf-6-ledd-1">Utgifter som kreves refundert etter denne forskriften, skal betales på grunnlag av oppgaver over den tiden som er gått med.</article><article class="legalP" id="paragraf-6-ledd-2">Ved beregning av medgått tid, skal arbeidstid på 30 minutter eller mindre regnes som en halv time, og tid utover tretti minutter regnes som en hel time.</article><article class="legalP" id="paragraf-6-ledd-3">Den som skal refundere utgiftene, kan kreve at tilsynsmyndigheten legger frem timeoppgaver.</article></article><article class="legalArticle" data-lovdata-URL="SF/forskrift/1997-06-27-652/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Særskilt refusjon m.v.</span></h2><article class="legalP" id="paragraf-7-ledd-1">Dersom et avtalt tilsyn utenfor det faste arbeidsstedet ikke lar seg gjennomføre når tilsynsmyndigheten møter opp, og dette ikke skyldes tilsynsmyndigheten, skal rettighetshaver eller den tilsynet retter seg mot betale et beløp tilsvarende to ganger timesatsen, jf. <a href="forskrift/1997-06-27-652/§4">§ 4</a>, pr. tjenestemann som møter frem. Beløpet kommer i tillegg til timesatsen og reiseutgifter. Dersom årsaken til at tilsynet ikke kan gjennomføres ligger utenfor rettighetshavers eller den tilsynet retter seg mot sin kontroll, kan tilsynsmyndigheten bestemme at refusjon likevel ikke skal kreves.</article><article class="legalP" id="paragraf-7-ledd-2">Tilsynsmyndigheten kan benytte andre offentlige eller private juridiske eller fysiske personer til å bistå i tilsynet med petroleumsvirksomheten. Dersom slike juridiske eller fysiske personer bistår i tilsynet, skal tilsynsmyndigheten fastsette størrelsen av refusjonen i hvert enkelt tilfelle.</article><article class="legalP" id="paragraf-7-ledd-3">For tilsynsutgifter der satsene i denne forskriften ikke passer, kan tilsynsmyndigheten fastsette særskilte satser under hensyn til arbeidets art, omfang og forholdene for øvrig. Tilsynsmyndigheten kan eventuelt fastsette satser for nærmere definerte arbeidsoppgaver dersom den finner at det er mer hensiktsmessig.</article><article class="changesToParent">Endret ved forskrifter <a href="forskrift/2001-09-17-1618">17 sep 2001 nr. 1618</a> (i kraft 1 okt 2001), <a href="forskrift/2003-04-04-431">4 april 2003 nr. 431</a>, <a href="forskrift/2009-12-14-1514">14 des 2009 nr. 1514</a> (i kraft 1 jan 2010), <a href="forskrift/2025-05-27-894">27 mai 2025 nr. 894</a> (i kraft 1 juni 2025).</article></article><article class="legalArticle" data-lovdata-URL="SF/forskrift/1997-06-27-652/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Krav om refusjon og sektoravgift mv.</span></h2><article class="legalP" id="paragraf-8-ledd-1">Sektoravgift og refusjon av utgifter i forbindelse med tilsyn kan kreves fra rettighetshaver eller den tilsynet retter seg mot eller finner sted hos i det enkelte tilfelle.</article><article class="legalP" id="paragraf-8-ledd-2">Tilsynsmyndigheten kan kreve at det blir stilt bankgaranti eller liknende som dekker tilsynsutgiftene og sektoravgiften.</article><article class="legalP" id="paragraf-8-ledd-3">Dersom sektoravgiften eller tilsynsutgiftene ikke betales innen forfall, skal det betales renter av beløpet i samsvar med <a href="lov/1976-12-17-100">lov 17. desember 1976 nr. 100 om renter ved forsinket betaling m.m.</a></article><article class="changesToParent">Endret ved forskrift <a href="forskrift/2025-05-27-894">27 mai 2025 nr. 894</a> (i kraft 1 juni 2025).</article></article><article class="legalArticle" data-lovdata-URL="SF/forskrift/1997-06-27-652/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Sektoravgift</span></h2><article class="legalP" id="paragraf-9-ledd-1">Sokkeldirektoratet kan kreve inn en sektoravgift til dekning av kostnader ved oppfølgningsoppgaver som retter seg mot hele eller deler av petroleumsvirksomheten og som gjelder digital infrastruktur og digitalisering, dataforvaltning og -deling, kunnskapsutvikling og -deling, oppbevaring og tilgjengeliggjøring av geologisk prøvemateriale.</article><article class="legalP" id="paragraf-9-ledd-2">Sektoravgiften er en årlig avgift på inntil kr 175&#xa0;000 pr. år (2025-kroner) som er lik for hver utvinningstillatelse per 1. januar i året avgiften gjelder for. Den maksimale grensen for sektoravgiften på kr 175&#xa0;000 indeksreguleres årlig av Sokkeldirektoratet i samsvar med justeringene i statsbudsjettet for lønns- og prisvekst.</article><article class="legalP" id="paragraf-9-ledd-3">Sokkeldirektoratet skal hvert år i forbindelse med innkreving av sektoravgift utarbeide et beregningsgrunnlag for sektoravgiften basert på kostnader som nevnt i første ledd i foregående år. Sokkeldirektoratet skal fastsette sektoravgiften basert på beregningsgrunnlaget. Beregningsgrunnlaget skal offentliggjøres. Sektoravgiften forfaller til betaling senest 31. mars i året avgiften gjelder, fra og med år 2026.</article><article class="legalP" id="paragraf-9-ledd-4">I år 2025 er sektoravgiften inntil kr 87&#xa0;500, beregningsgrunnlaget utarbeides innen 1. juli og avgiften forfaller til betaling 1. september.</article><article class="legalP" id="paragraf-9-ledd-5">Sektoravgift innbetales til staten ved Sokkeldirektoratet. Operatør for utvinningstillatelsen er ansvarlig for innbetalingen.</article><article class="legalP" id="paragraf-9-ledd-6">Plikten til å betale sektoravgift opphører året etter at en utvinningstillatelse oppgis, bortfaller eller utløper.</article><article class="changesToParent">Endret ved <a href="forskrift/2002-02-01-127">forskrifter 1 feb 2002 nr. 127</a>, <a href="forskrift/2004-10-08-1395">8 okt 2004 nr. 1395</a>, <a href="forskrift/2013-05-24-513">24 mai 2013 nr. 513</a>, <a href="forskrift/2023-12-18-2278">18 des 2023 nr. 2278</a> (i kraft 1 jan 2024), <a href="forskrift/2025-05-27-894">27 mai 2025 nr. 894</a> (i kraft 1 juni 2025).</article></article><article class="legalArticle" data-lovdata-URL="SF/forskrift/1997-06-27-652/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse m.v.</span></h2><article class="legalP" id="paragraf-10-ledd-1">Denne forskriften trer i kraft 1. juli 1997. Fra samme tid oppheves <a href="forskrift/1993-03-26-222">forskrift 26. mars 1993 nr. 222</a> om oppkreving av gebyrer til statskassen for tilsyn med petroleumsvirksomheten.</article></article></main></body></html>