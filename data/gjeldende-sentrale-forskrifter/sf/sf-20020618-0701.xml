<!DOCTYPE html><html lang="no"><head><title>Forskrift om medisinske krav for AFIS- og HFIS-fullmektig/operatør (BSL G 2-5).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2002-06-18-701</dd><dt class="dokid">DokumentID</dt><dd class="dokid">SF/forskrift/2002-06-18-701</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="subunit">Etat</dt><dd class="subunit"><ul><li>Luftfartstilsynet</li></ul></dd><dt class="publishedIn">Publisert i</dt><dd class="publishedIn">I 2002 hefte 8</dd><dt class="dateInForce">I kraft fra</dt><dd class="dateInForce">2002-08-01</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/1998-10-21-995">forskrift/1998-10-21-995</a></li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1993-06-11-101/§7-29">lov/1993-06-11-101/§7-29</a></li><li><a href="forskrift/1999-12-10-1273">forskrift/1999-12-10-1273</a></li></ul></dd><dt class="dateOfPublication">Kunngjort</dt><dd class="dateOfPublication">2002-07-09</dd><dt class="lastupdated">Rettet</dt><dd class="lastupdated">2002-07-12 (dato på forskrift som oppheves 1 aug)</dd><dt class="titleShort">Korttittel</dt><dd class="titleShort">Forskrift om medisinske krav, BSL G 2-5</dd><dt class="title">Tittel</dt><dd class="title">Forskrift om medisinske krav for AFIS- og HFIS-fullmektig/operatør (BSL G 2-5).</dd><dt class="miscInformation">Annet om dokumentet</dt><dd class="miscInformation">Fastsatt av Luftfartstilsynet 18. juni 2002 med hjemmel i <a href="lov/1993-06-11-101">lov av 11. juni 1993 nr. 101</a> om luftfart (luftfartsloven) <a href="lov/1993-06-11-101/§7-29">§ 7-29</a>, jf. <a href="forskrift/1999-12-10-1273">delegeringsvedtak av 10. desember 1999 nr. 1273</a>.</dd><dt class="refid">RefID</dt><dd class="refid">forskrift/2002-06-18-701</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om medisinske krav for AFIS- og HFIS-fullmektig/operatør (BSL G 2-5).</a></li></ul></dd></dl></header><main class="documentBody" data-lovdata-URL="SF/forskrift/2002-06-18-701" id="dokument"><h1>Forskrift om medisinske krav for AFIS- og HFIS-fullmektig/operatør (BSL G 2-5).</h1><article class="marginIdArticle" id="punkt-1"><span class="data-marginOriginalId">1</span><span class="miscHeadline"><i>Formål</i></span><article class="legalP" id="punkt-1-ledd-1">Formålet med denne forskriften er å sikre at AFIS- og HFIS-fullmektiger/operatører har slik helse at de er egnet til å ivareta hensynet til flysikkerheten på en tilfredsstillende måte.</article></article><article class="marginIdArticle" id="punkt-2"><span class="data-marginOriginalId">2</span><span class="miscHeadline"><i>Virkeområde</i></span><article class="legalP" id="punkt-2-ledd-1">Denne forskriften omhandler helsekrav for sertifisering/autorisasjon av AFIS- og HFIS-fullmektiger/operatører.</article></article><article class="marginIdArticle" id="punkt-3"><span class="data-marginOriginalId">3</span><span class="miscHeadline"><i>Generelt</i></span></article><article class="marginIdArticle" id="punkt-4"><span class="data-marginOriginalId">3.1</span><article class="legalP" id="punkt-4-ledd-1">Før utstedelse av sertifisering og/eller autorisasjon som AFIS- og HFIS-fullmektig/operatør og for til enhver tid å ha rett til å utøve de tjenester som en utstedt autorisasjon hjemler, skal vedkommende være i besittelse av gyldig legeattest. Denne skal være basert på en medisinsk undersøkelse som gir mulighet for å bedømme om vedkommende tilfredsstiller de medisinske krav som skal oppfylles av den som innehar autorisasjonen.</article><article class="legalP" id="punkt-4-ledd-2">Om en AFIS- eller HFIS-fullmektig/operatør har fremstilt seg for medisinsk undersøkelse med henblikk på å få sin legeattest fornyet og attestens gyldighet løper ut innen han mottar den fornyede attest, ansees gyldig legeattest å foreligge såfremt ikke vedkommende ved undersøkelsen blir gjort kjent med at han inntil videre må avstå fra tjeneste fordi tilleggsundersøkelser skal finne sted, eller av andre årsaker.</article><article class="legalP" id="punkt-4-ledd-3">De medisinske undersøkelser skal utføres av lege oppnevnt av Flymedisinsk Seksjon, Luftfartstilsynet.</article></article><article class="marginIdArticle" id="punkt-5"><span class="data-marginOriginalId">3.2</span><article class="legalP" id="punkt-5-ledd-1">AFIS- eller HFIS-fullmektig/operatør skal etter gjennomførte medisinske undersøkelser tilfredsstille følgende medisinske krav:<ol class="defaultList" type="a"><li data-name="a." value="1"><article class="listArticle" id="punkt-5-ledd-1-punkt-1"><article class="legalP" id="punkt-5-ledd-1-punkt-1-ledd-1">generelle helsekrav</article></article></li><li data-name="b." value="2"><article class="listArticle" id="punkt-5-ledd-1-punkt-2"><article class="legalP" id="punkt-5-ledd-1-punkt-2-ledd-1">synskrav</article></article></li><li data-name="c." value="3"><article class="listArticle" id="punkt-5-ledd-1-punkt-3"><article class="legalP" id="punkt-5-ledd-1-punkt-3-ledd-1">fargesanskrav</article></article></li><li data-name="d." value="4"><article class="listArticle" id="punkt-5-ledd-1-punkt-4"><article class="legalP" id="punkt-5-ledd-1-punkt-4-ledd-1">hørselskrav,</article></article></li></ol><p>jf. pkt. 4 til og med 7.1.</p></article></article><article class="marginIdArticle" id="punkt-6"><span class="data-marginOriginalId">3.3</span><article class="legalP" id="punkt-6-ledd-1">Utstedelse av legeattest foretas av Luftfartstilsynet ved Flymedisinsk Seksjon.</article></article><article class="marginIdArticle" id="punkt-7"><span class="data-marginOriginalId">3.3.1</span><article class="legalP" id="punkt-7-ledd-1">Ved utstedelse av legeattest skal det ved siden av det som fremkommer ved den medisinske undersøkelse også tas hensyn til eventuelle individuelle forhold som har betydning for bedømmelsen, samt de forhold under hvilke søkeren skal utføre sin tjeneste, jf. pkt. 3.9.2.</article></article><article class="marginIdArticle" id="punkt-8"><span class="data-marginOriginalId">3.4</span><article class="legalP" id="punkt-8-ledd-1">Før undersøkelsen skal søkeren på fastsatt skjema avgi erklæring om sin egen helse, samt bekrefte opplysningene ved underskrift i legens påsyn.</article></article><article class="marginIdArticle" id="punkt-9"><span class="data-marginOriginalId">3.4.1</span><article class="legalP" id="punkt-9-ledd-1">Søkeren skal gjøres oppmerksom på at han plikter å gi fullstendige opplysninger.</article></article><article class="marginIdArticle" id="punkt-10"><span class="data-marginOriginalId">3.4.2</span><article class="legalP" id="punkt-10-ledd-1">Legen skal etter gjennomført undersøkelse avgi erklæring på fastsatt skjema som sammen med søkerens egenerklæring sendes til Flymedisinsk seksjon.</article></article><article class="marginIdArticle" id="punkt-11"><span class="data-marginOriginalId">3.5</span><article class="legalP" id="punkt-11-ledd-1">Førstegangsundersøkelse</article></article><article class="marginIdArticle" id="punkt-12"><span class="data-marginOriginalId">3.5.1</span><article class="legalP" id="punkt-12-ledd-1">Før uttak til opplæring som AFIS- eller HFIS-fullmektig/operatør skal søkeren ha gjennomgått legeundersøkelse og oppfylle de medisinske krav som forskriften fastsetter, jf. pkt. 4.</article><article class="legalP" id="punkt-12-ledd-2">I tillegg til den generelle undersøkelse skal det utføres elektrokardiogram i hvile, audiogram og fargesansprøve.</article></article><article class="marginIdArticle" id="punkt-13"><span class="data-marginOriginalId">3.6</span><span class="miscHeadline"><i>Fornyelser</i></span></article><article class="marginIdArticle" id="punkt-14"><span class="data-marginOriginalId">3.6.1</span><article class="legalP" id="punkt-14-ledd-1">Fornyelse av legeattesten skal skje i god tid før utløpsdato og gjennomføres som angitt under pkt. 3.1 – 3.4.2. I tillegg skal det utføres audiogram og EKG som angitt nedenfor: <table><tbody><tr><td data-text-align="left" data-vertical-align="top" /><td data-text-align="left" data-vertical-align="top"><i>Alder under 40 år</i></td><td data-text-align="left" data-vertical-align="top"><i>Alder 40-50 år</i></td><td data-text-align="left" data-vertical-align="top"><i>Alder over 50 år</i></td></tr><tr><td data-text-align="left" data-vertical-align="top">Audiogram</td><td data-text-align="left" data-vertical-align="top">hvert 5. år</td><td data-text-align="left" data-vertical-align="top">hvert 4. år</td><td data-text-align="left" data-vertical-align="top">hvert 3. år</td></tr><tr><td data-text-align="left" data-vertical-align="top">EKG</td><td data-text-align="left" data-vertical-align="top" /><td data-text-align="left" data-vertical-align="top">hvert 4. år</td><td data-text-align="left" data-vertical-align="top">hvert 3. år</td></tr></tbody></table></article></article><article class="marginIdArticle" id="punkt-15"><span class="data-marginOriginalId">3.6.2</span><span class="miscHeadline"><i>Legeattestens gyldighetstid</i></span><article class="legalP" id="punkt-15-ledd-1">Legeattest utstedes med gyldighetstid, angitt i måneder, slik: <table><tbody><tr><td data-text-align="left" data-vertical-align="top" /><td data-text-align="left" data-vertical-align="top"><i>Alder under 40 år</i></td><td data-text-align="left" data-vertical-align="top"><i>Alder 40-50 år</i></td><td data-text-align="left" data-vertical-align="top"><i>Alder over 50 år</i></td></tr><tr><td data-text-align="left" data-vertical-align="top" /><td data-text-align="left" data-vertical-align="top">60</td><td data-text-align="left" data-vertical-align="top">24</td><td data-text-align="left" data-vertical-align="top">12</td></tr></tbody></table></article></article><article class="marginIdArticle" id="punkt-16"><span class="data-marginOriginalId">3.7</span><span class="miscHeadline"><i>Spesielle plikter</i></span></article><article class="marginIdArticle" id="punkt-17"><span class="data-marginOriginalId">3.7.1</span><article class="legalP" id="punkt-17-ledd-1">Innehaver av autorisasjon som AFIS- eller HFIS-fullmektig/operatør skal ikke utføre tjeneste når det er inntrådt forandring ved helsen som vedkommende må forstå medfører at de medisinske krav ikke lenger oppfylles eller gjør vedkommende uskikket til å utføre tjenesten med nødvendig sikkerhet.</article><article class="legalP" id="punkt-17-ledd-2">AFIS- eller HFIS-fullmektig/operatøren skal melde om forholdet til nærmeste overordnede. Saken rapporteres tjenestevei til Flymedisinsk seksjon, Luftfartstilsynet.</article></article><article class="marginIdArticle" id="punkt-18"><span class="data-marginOriginalId">3.8</span><span class="miscHeadline"><i>Ekstraordinære undersøkelser</i></span></article><article class="marginIdArticle" id="punkt-19"><span class="data-marginOriginalId">3.8.1</span><article class="legalP" id="punkt-19-ledd-1">Ved melding fra AFIS- eller HFIS-fullmektigen/operatøren som nevnt i pkt. 3.7.1, eller dersom det på annen måte oppstår tvil om vedkommende oppfyller det medisinske krav og hvor tilfellet ikke ansees å være av forbigående art, kan Luftfartstilsynet kreve at vedkommende fremstilles for kontrollundersøkelse.</article></article><article class="marginIdArticle" id="punkt-20"><span class="data-marginOriginalId">3.8.2</span><article class="legalP" id="punkt-20-ledd-1">Luftfartstilsynet ved Flymedisinsk Seksjon kan når den finner grunn til det, forlange utført nødvendige tilleggsundersøkelser.</article></article><article class="marginIdArticle" id="punkt-21"><span class="data-marginOriginalId">4</span><span class="miscHeadline"><i>Generelle helsekrav</i></span></article><article class="marginIdArticle" id="punkt-22"><span class="data-marginOriginalId">4.1</span><article class="legalP" id="punkt-22-ledd-1">Søkeren skal ikke fremvise tegn til sykdom eller funksjonsforstyrrelse som kan medføre at tjenesten ikke kan utføres på en sikker måte:<ol class="defaultList" type="a"><li data-name="a." value="1"><article class="listArticle" id="punkt-22-ledd-1-punkt-1"><article class="legalP" id="punkt-22-ledd-1-punkt-1-ledd-1">medfødt eller ervervet defekt eller lyte</article></article></li><li data-name="b." value="2"><article class="listArticle" id="punkt-22-ledd-1-punkt-2"><article class="legalP" id="punkt-22-ledd-1-punkt-2-ledd-1">aktiv, latent, akutt eller kronisk funksjonsforstyrrelse</article></article></li><li data-name="c." value="3"><article class="listArticle" id="punkt-22-ledd-1-punkt-3"><article class="legalP" id="punkt-22-ledd-1-punkt-3-ledd-1">skade eller tilstand som følge av kirurgisk inngrep som kan medføre at søkeren ikke er i stand til å utføre tjenesten på en sikker måte.</article></article></li></ol></article></article><article class="marginIdArticle" id="punkt-23"><span class="data-marginOriginalId">4.2</span><span class="miscHeadline"><i>Mentale forhold og nervesystem</i></span></article><article class="marginIdArticle" id="punkt-24"><span class="data-marginOriginalId">4.2.1</span><article class="legalP" id="punkt-24-ledd-1">Aktuell eller tidligere sykdomstilstand som nevnt nedenfor, og som kan medføre at søkeren ikke er i stand til å utføre tjenesten på en sikker måte, medfører udyktighet:<ol class="defaultList" type="a"><li data-name="a." value="1"><article class="listArticle" id="punkt-24-ledd-1-punkt-1"><article class="legalP" id="punkt-24-ledd-1-punkt-1-ledd-1">psykose</article></article></li><li data-name="b." value="2"><article class="listArticle" id="punkt-24-ledd-1-punkt-2"><article class="legalP" id="punkt-24-ledd-1-punkt-2-ledd-1">alkoholisme</article></article></li><li data-name="c." value="3"><article class="listArticle" id="punkt-24-ledd-1-punkt-3"><article class="legalP" id="punkt-24-ledd-1-punkt-3-ledd-1">andre former for misbruk av stimulerende eller bedøvende midler</article></article></li><li data-name="d." value="4"><article class="listArticle" id="punkt-24-ledd-1-punkt-4"><article class="legalP" id="punkt-24-ledd-1-punkt-4-ledd-1">personlighetsforstyrrelse av alvorlig art</article></article></li><li data-name="e." value="5"><article class="listArticle" id="punkt-24-ledd-1-punkt-5"><article class="legalP" id="punkt-24-ledd-1-punkt-5-ledd-1">mental abnormitet eller nevrose.</article></article></li></ol></article></article><article class="marginIdArticle" id="punkt-25"><span class="data-marginOriginalId">4.2.2</span><article class="legalP" id="punkt-25-ledd-1">Søkeren skal ikke ha noen anamnestisk eller diagnostisert sykdom som nevnt nedenfor:<ol class="defaultList" type="a"><li data-name="a." value="1"><article class="listArticle" id="punkt-25-ledd-1-punkt-1"><article class="legalP" id="punkt-25-ledd-1-punkt-1-ledd-1">aktiv eller latent sykdom i nervesystemet</article></article></li><li data-name="b." value="2"><article class="listArticle" id="punkt-25-ledd-1-punkt-2"><article class="legalP" id="punkt-25-ledd-1-punkt-2-ledd-1">epilepsi eller øket risiko for andre krampetilstander</article></article></li><li data-name="c." value="3"><article class="listArticle" id="punkt-25-ledd-1-punkt-3"><article class="legalP" id="punkt-25-ledd-1-punkt-3-ledd-1">bevissthetsforstyrrelse eller bevissthetstap uten tilfredsstillende medisinsk forklaring</article></article></li><li data-name="d." value="4"><article class="listArticle" id="punkt-25-ledd-1-punkt-4"><article class="legalP" id="punkt-25-ledd-1-punkt-4-ledd-1">alvorlig hjerne- eller hodeskader.</article></article></li></ol></article></article><article class="marginIdArticle" id="punkt-26"><span class="data-marginOriginalId">4.3</span><span class="miscHeadline"><i>Hjerte- og sirkulasjonsorganer</i></span></article><article class="marginIdArticle" id="punkt-27"><span class="data-marginOriginalId">4.3.1</span><article class="legalP" id="punkt-27-ledd-1">Medfødt eller ervervet hjerteabnormitet som kan medføre at søkeren ikke er i stand til å utføre tjenesten på en sikker måte, medfører udyktighet.</article></article><article class="marginIdArticle" id="punkt-28"><span class="data-marginOriginalId">4.3.2</span><article class="legalP" id="punkt-28-ledd-1">Ubehandlet blodtrykk skal ligge innenfor normalområdet.</article></article><article class="marginIdArticle" id="punkt-29"><span class="data-marginOriginalId">4.3.3</span><article class="legalP" id="punkt-29-ledd-1">Blodtrykkforhøyelse som kontrolleres tilfredsstillende med legemidler, kan godkjennes etter særskilt bedømmelse av Flymedisinsk seksjon.</article></article><article class="marginIdArticle" id="punkt-30"><span class="data-marginOriginalId">4.3.4</span><article class="legalP" id="punkt-30-ledd-1">Betydningsfull funksjonell eller anatomisk abnormitet i karsystemet medfører udyktighet.</article></article><article class="marginIdArticle" id="punkt-31"><span class="data-marginOriginalId">4.4</span><span class="miscHeadline"><i>Lunger</i></span></article><article class="marginIdArticle" id="punkt-32"><span class="data-marginOriginalId">4.4.1</span><article class="legalP" id="punkt-32-ledd-1">Aktuell eller permanent reduksjon i lungefunksjonen, aktiv sykdom i lunger, pleura eller mediastinum som kan medføre at søkeren ikke er i stand til å utføre tjenesten på en sikker måte, medfører udyktighet.</article></article><article class="marginIdArticle" id="punkt-33"><span class="data-marginOriginalId">4.5</span><span class="miscHeadline"><i>Abdomen, mage og tarmkanal</i></span></article><article class="marginIdArticle" id="punkt-34"><span class="data-marginOriginalId">4.5.1</span><article class="legalP" id="punkt-34-ledd-1">Sykdom med betydningsfull forstyrrelse av mage og tarmkanalen eller tilknyttede organers funksjon, medfører udyktighet.</article></article><article class="marginIdArticle" id="punkt-35"><span class="data-marginOriginalId">4.6</span><span class="miscHeadline"><i>Stoffskifte og endokrine organer</i></span></article><article class="marginIdArticle" id="punkt-36"><span class="data-marginOriginalId">4.6.1</span><article class="legalP" id="punkt-36-ledd-1">Betydningsfulle metabolske-, ernærings- og endokrine forstyrrelser medfører udyktighet.</article></article><article class="marginIdArticle" id="punkt-37"><span class="data-marginOriginalId">4.6.2</span><article class="legalP" id="punkt-37-ledd-1">Sukkersyke som er tilfredsstillende behandlet uten antidiabetiske legemidler (insulin eller perorale antidiabetika) medfører ikke udyktighet. Sukkersyke som behandles med insulin eller tabletter (perorale antidiabetika) medfører udyktighet.</article></article><article class="marginIdArticle" id="punkt-38"><span class="data-marginOriginalId">4.7</span><span class="miscHeadline"><i>Blod og lymfatisk system</i></span></article><article class="marginIdArticle" id="punkt-39"><span class="data-marginOriginalId">4.7.1</span><article class="legalP" id="punkt-39-ledd-1">Sykdom i blod og bloddannende organer som kan medføre at tjenesten ikke kan utføres på en sikker måte, medfører udyktighet.</article></article><article class="marginIdArticle" id="punkt-40"><span class="data-marginOriginalId">4.8</span><span class="miscHeadline"><i>Nyrer, urinveier og kjønnsorganer</i></span></article><article class="marginIdArticle" id="punkt-41"><span class="data-marginOriginalId">4.8.1</span><article class="legalP" id="punkt-41-ledd-1">Betydningsfull sykdom i nyrer, urinveier eller kjønnsorganer medfører udyktighet.</article></article><article class="marginIdArticle" id="punkt-42"><span class="data-marginOriginalId">4.9</span><span class="miscHeadline"><i>Svangerskap</i></span></article><article class="marginIdArticle" id="punkt-43"><span class="data-marginOriginalId">4.9.1</span><article class="legalP" id="punkt-43-ledd-1">Svangerskap som dokumenteres å forløpe normalt ved regelmessige svangerskapskontroller, medfører ikke udyktighet. Sykdom under svangerskap medfører udyktighet.</article></article><article class="marginIdArticle" id="punkt-44"><span class="data-marginOriginalId">4.10</span><span class="miscHeadline"><i>Bevegelsesapparatet</i></span></article><article class="marginIdArticle" id="punkt-45"><span class="data-marginOriginalId">4.10.1</span><article class="legalP" id="punkt-45-ledd-1">Sykdom i knokler, ledd, muskler eller sener av alvorlig funksjonell art, samt betydningsfull medfødt eller ervervet funksjonsforstyrrelse i nevnte organer, medfører udyktighet.</article></article><article class="marginIdArticle" id="punkt-46"><span class="data-marginOriginalId">4.11</span><span class="miscHeadline"><i>Øyne</i></span></article><article class="marginIdArticle" id="punkt-47"><span class="data-marginOriginalId">4.11.1</span><article class="legalP" id="punkt-47-ledd-1">Aktiv sykdom i øynene, tilgrensende strukturer og i øynenes bevegelsesapparat som kan medføre slik forstyrrelse av synsfunksjonen at tjenesten ikke kan utføres på en sikker måte, medfører udyktighet.</article></article><article class="marginIdArticle" id="punkt-48"><span class="data-marginOriginalId">4.12</span><span class="miscHeadline"><i>Øre-, nese- og halsorganer</i></span></article><article class="marginIdArticle" id="punkt-49"><span class="data-marginOriginalId">4.12.1</span><article class="legalP" id="punkt-49-ledd-1">Søkeren skal ikke ha noen betydningsfull funksjonsforstyrrelse av organene nevnt nedenfor:<ol class="defaultList" type="a"><li data-name="a." value="1"><article class="listArticle" id="punkt-49-ledd-1-punkt-1"><article class="legalP" id="punkt-49-ledd-1-punkt-1-ledd-1">nesebor</article></article></li><li data-name="b." value="2"><article class="listArticle" id="punkt-49-ledd-1-punkt-2"><article class="legalP" id="punkt-49-ledd-1-punkt-2-ledd-1">trommehinner, mellomøre og indre øre</article></article></li><li data-name="c." value="3"><article class="listArticle" id="punkt-49-ledd-1-punkt-3"><article class="legalP" id="punkt-49-ledd-1-punkt-3-ledd-1">tuba Eustachii</article></article></li><li data-name="d." value="4"><article class="listArticle" id="punkt-49-ledd-1-punkt-4"><article class="legalP" id="punkt-49-ledd-1-punkt-4-ledd-1">vestibularisapparatet</article></article></li><li data-name="e." value="5"><article class="listArticle" id="punkt-49-ledd-1-punkt-5"><article class="legalP" id="punkt-49-ledd-1-punkt-5-ledd-1">munnhule og øvre luftveier.</article></article></li></ol></article></article><article class="marginIdArticle" id="punkt-50"><span class="data-marginOriginalId">4.12.2</span><article class="legalP" id="punkt-50-ledd-1">Talefeil eller stamming medfører udyktighet.</article></article><article class="marginIdArticle" id="punkt-51"><span class="data-marginOriginalId">5</span><span class="miscHeadline"><i>Synskrav</i></span></article><article class="marginIdArticle" id="punkt-52"><span class="data-marginOriginalId">5.1</span><article class="legalP" id="punkt-52-ledd-1">Søkeren skal ha normale synsfelt.</article></article><article class="marginIdArticle" id="punkt-53"><span class="data-marginOriginalId">5.2</span><article class="legalP" id="punkt-53-ledd-1">Søkeren skal ha en synsstyrke (fjern) på hvert øye for seg, med eller uten korreksjon, som ikke er dårligere enn 6/12 (20/40, 0,5). Hvis minste tillatte synsstyrke bare kan oppnås med korreksjon, kan søkeren godkjennes under forutsetning av at følgende krav oppfylles:<ol class="defaultList" type="a"><li data-name="a." value="1"><article class="listArticle" id="punkt-53-ledd-1-punkt-1"><article class="legalP" id="punkt-53-ledd-1-punkt-1-ledd-1">søkerens synsstyrke uten korreksjon på hvert øye for seg, ikke er dårligere enn 6/60 (20/200, 0,1)</article></article></li><li data-name="b." value="2"><article class="listArticle" id="punkt-53-ledd-1-punkt-2"><article class="legalP" id="punkt-53-ledd-1-punkt-2-ledd-1">øyets refraksjon i akkomodasjonshvile ikke overstiger +5 til -8 dioptrier i noen meridian</article></article></li><li data-name="c." value="3"><article class="listArticle" id="punkt-53-ledd-1-punkt-3"><article class="legalP" id="punkt-53-ledd-1-punkt-3-ledd-1">korreksjonsglass bæres under tjenesteutøvelsen</article></article></li><li data-name="d." value="4"><article class="listArticle" id="punkt-53-ledd-1-punkt-4"><article class="legalP" id="punkt-53-ledd-1-punkt-4-ledd-1">den nødvendige korreksjon ikke medfører dobbeltsyn.</article></article></li></ol></article></article><article class="marginIdArticle" id="punkt-54"><span class="data-marginOriginalId">5.3</span><article class="legalP" id="punkt-54-ledd-1">Søkeren skal med eller uten korreksjon, kunne lese Schiøtz 0,40 m i en avstand mellom 30 og 50 cm og Schiøtz 1 m i en avstand av 100 cm.</article></article><article class="marginIdArticle" id="punkt-55"><span class="data-marginOriginalId">5.4</span><article class="legalP" id="punkt-55-ledd-1">Kravet til synsstyrke for fjern og nær skal oppfylles ved bruk av et par korreksjonsglass hvis korreksjon er nødvendig.</article></article><article class="marginIdArticle" id="punkt-56"><span class="data-marginOriginalId">5.5</span><article class="legalP" id="punkt-56-ledd-1">Betydningsfull innskrenkning i øynenes bevegelser som kan medføre at tjenesten ikke kan utføres på en sikker måte, medfører udyktighet.</article></article><article class="marginIdArticle" id="punkt-57"><span class="data-marginOriginalId">5.6</span><article class="legalP" id="punkt-57-ledd-1">Søkere som har en velkompensert medfødt eller tidlig ervervet spontan diplopi (dobbeltsyn) i annen enn primær blikkretning, kan godkjennes etter særskilt bedømmelse av Flymedisinsk seksjon.</article></article><article class="marginIdArticle" id="punkt-58"><span class="data-marginOriginalId">6</span><span class="miscHeadline"><i>Fargesanskrav</i></span></article><article class="marginIdArticle" id="punkt-59"><span class="data-marginOriginalId">6.1</span><article class="legalP" id="punkt-59-ledd-1">Søkeren skal ha normal fargesans. Normal fargesans foreligger når Ishiharas fargetavler leses uten feil.</article></article><article class="marginIdArticle" id="punkt-60"><span class="data-marginOriginalId">6.2</span><article class="legalP" id="punkt-60-ledd-1">Søker som ikke har normal fargesans kan godkjennes når prøve med fargelanterne godkjent av Luftfartstilsynet gjennomføres uten feil.</article></article><article class="marginIdArticle" id="punkt-61"><span class="data-marginOriginalId">7</span><span class="miscHeadline"><i>Hørselskrav</i></span></article><article class="marginIdArticle" id="punkt-62"><span class="data-marginOriginalId">7.1</span><article class="legalP" id="punkt-62-ledd-1">Av søkeren kreves:<ol class="defaultList" type="a"><li data-name="a." value="1"><article class="listArticle" id="punkt-62-ledd-1-punkt-1"><article class="legalP" id="punkt-62-ledd-1-punkt-1-ledd-1">hørselen skal, undersøkt på hvert øre for seg, ikke være nedsatt med mer enn 35 dB ved frekvensene 500, 1.000, 2.000 Hz, og ikke mer enn 50 dB ved 3.000 Hz.</article></article></li><li data-name="b." value="2"><article class="listArticle" id="punkt-62-ledd-1-punkt-2"><article class="legalP" id="punkt-62-ledd-1-punkt-2-ledd-1">hvis søkeren ikke oppfyller ovennevnte krav, kan godkjenning gis under forutsetning av at: søkeren med ryggen vendt mot den undersøkende lege oppfatter vanlig tale på 2 m avstand på hvert øre for seg, i et lokale hvor bakgrunnsstøyen er mindre enn 50 dB.</article></article></li></ol></article></article><article class="marginIdArticle" id="punkt-63"><span class="data-marginOriginalId">8</span><span class="miscHeadline"><i>Dispensasjon</i></span></article><article class="marginIdArticle" id="punkt-64"><span class="data-marginOriginalId">8.1</span><article class="legalP" id="punkt-64-ledd-1">Ved alle kontrollundersøkelser som følger etter førstegangsundersøkelsen skal AFIS- og HFIS-fullmektigen/operatøren normalt tilfredsstille de samme medisinske krav som er fastsatt for førstegangsutstedelse.</article><article class="legalP" id="punkt-64-ledd-2">Luftfartstilsynet kan dispensere fra enkelte av de medisinske krav når vedkommendes dyktighet, erfaring og tjenesteplikter vurdert samlet, indikerer at tjenesten vil bli utført med den nødvendige sikkerhet.</article></article><article class="marginIdArticle" id="punkt-65"><span class="data-marginOriginalId">8.2</span><article class="legalP" id="punkt-65-ledd-1">Luftfartstilsynet kan når det foreligger særlige grunner, etter anmodning fra AFIS-fullmektigens arbeidsgiver, utsette fornyelse av legeattesten for en kortere tidsperiode, dersom dette er sikkerhetsmessig ubetenkelig.</article></article><article class="marginIdArticle" id="punkt-66"><span class="data-marginOriginalId">9</span><span class="miscHeadline"><i>Klage</i></span><article class="legalP" id="punkt-66-ledd-1">Enkeltvedtak truffet av Luftfartstilsynet med hjemmel i denne forskrift kan påklages til Statens Helsetilsyn i henhold til forvaltningsloven.</article></article><article class="marginIdArticle" id="punkt-67"><span class="data-marginOriginalId">10</span><span class="miscHeadline"><i>Straff</i></span><article class="legalP" id="punkt-67-ledd-1">Ved overtredelse av denne forskrift kommer bestemmelser om straff etter <a href="lov/1993-06-11-101/kapxiv">luftfartsloven kapittel XIV</a> til anvendelse.</article></article><article class="marginIdArticle" id="punkt-68"><span class="data-marginOriginalId">11</span><span class="miscHeadline"><i>Ikrafttredelse</i></span><article class="legalP" id="punkt-68-ledd-1">Denne forskrift gjelder fra 1. august 2002.</article><article class="legalP" id="punkt-68-ledd-2">Fra samme tidspunkt oppheves <a href="forskrift/1998-10-21-995">forskrift av 21. oktober 1998 nr. 995</a> om medisinske krav for AFIS- og HFIS-fullmektig/operatør.</article></article></main></body></html>