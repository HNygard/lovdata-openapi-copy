<!DOCTYPE html><html lang="nb"><head><title>Forskrift om sikkerhet i felt mv. på Svalbard (feltsikkerhetsforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2025-06-06-940</dd><dt class="dokid">DokumentID</dt><dd class="dokid">SF/forskrift/2025-06-06-940</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="subunit">Etat</dt><dd class="subunit"><ul><li>Polaravdelingen</li></ul></dd><dt class="dateInForce">I kraft fra</dt><dd class="dateInForce">2026-01-01, 2027-07-01</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/1991-10-18-671">forskrift/1991-10-18-671</a></li></ul></dd><dt class="basedOn">Hjemmel</dt><dd class="basedOn"><ul><li><a href="lov/1925-07-17-11/§4">lov/1925-07-17-11/§4</a></li><li><a href="lov/2005-06-17-62/§3-1">lov/2005-06-17-62/§3-1</a></li><li><a href="lov/1976-06-11-79/§8">lov/1976-06-11-79/§8</a></li></ul></dd><dt class="dateOfPublication">Kunngjort</dt><dd class="dateOfPublication">2025-06-06 14:00</dd><dt class="a11yStatus">Tilgjengelighetsstatus</dt><dd class="a11yStatus">Mangler vurdering.</dd><dt class="titleShort">Korttittel</dt><dd class="titleShort">Feltsikkerhetsforskriften</dd><dt class="title">Tittel</dt><dd class="title">Forskrift om sikkerhet i felt mv. på Svalbard (feltsikkerhetsforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 6. juni 2025 med hjemmel i <a href="lov/1925-07-17-11/§4">lov 17. juli 1925 nr. 11 om Svalbard § 4</a>, <a href="lov/2005-06-17-62/§3-1">lov 17. juni 2005 nr. 62 om arbeidsmiljø, arbeidstid og stillingsvern mv. (arbeidsmiljøloven) § 3-1</a> og <a href="lov/1976-06-11-79/§8">lov 11. juni 1976 nr. 79 om kontroll med produkter og forbrukertjenester (produktkontrolloven) § 8</a>. Fremmet av Justis- og beredskapsdepartementet.</dd><dt class="refid">RefID</dt><dd class="refid">forskrift/2025-06-06-940</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om sikkerhet i felt mv. på Svalbard (feltsikkerhetsforskriften)</a><ul class="tocSubUl"><li><a href="#paragraf-1">§ 1. Formål</a></li><li><a href="#paragraf-2">§ 2. Geografisk virkeområde</a></li><li><a href="#paragraf-3">§ 3. Definisjoner</a></li><li><a href="#paragraf-4">§ 4. Ansvar for sikkerhet</a></li><li><a href="#paragraf-5">§ 5. Meldeplikt til Svalbard skattekontor</a></li><li><a href="#paragraf-6">§ 6. Tillatelse til ferdsel, aktivitet eller opphold for turistvirksomhet, feltvirksomhet og forskings- og utdanningsvirksomhet</a></li><li><a href="#paragraf-7">§ 7. Tilreisendes plikt til å melde om ferdsel, aktivitet eller opphold</a></li><li><a href="#paragraf-8">§ 8. Fastboendes plikt til å melde om ferdsel, aktivitet eller opphold</a></li><li><a href="#paragraf-9">§ 9. Endring av eller forbud mot ferdsel, aktivitet eller opphold</a></li><li><a href="#paragraf-10">§ 10. Krav til bruk av godkjente Svalbardguider</a></li><li><a href="#paragraf-11">§ 11. Krav om godkjenning for å bli Svalbardguide – kurs- og læringskrav</a></li><li><a href="#paragraf-12">§ 12. Søknad om godkjenning som Svalbardguide</a></li><li><a href="#paragraf-13">§ 13. Godkjenningens varighet og fornyelse</a></li><li><a href="#paragraf-14">§ 14. Registrering</a></li><li><a href="#paragraf-15">§ 15. Forhåndsgodkjenning av kurs</a></li><li><a href="#paragraf-16">§ 16. Forsikring for og dekning av redningsutgifter mv.</a></li><li><a href="#paragraf-17">§ 17. Krav til utstyr for forsknings- og utdanningsvirksomheter, tilreisende og fastboende på Svalbard</a></li><li><a href="#paragraf-18">§ 18. Utstyrsutleiers plikter</a></li><li><a href="#paragraf-19">§ 19. Rapportering</a></li><li><a href="#paragraf-20">§ 20. Internkontroll etter arbeidsmiljøloven og produktkontrolloven</a></li><li><a href="#paragraf-21">§ 21. Tilsyn</a></li><li><a href="#paragraf-22">§ 22. Krav om opplysninger og dokumentasjon</a></li><li><a href="#paragraf-23">§ 23. Utsatt adgang til å søke om ferdsel, aktivitet eller opphold</a></li><li><a href="#paragraf-24">§ 24. Klage</a></li><li><a href="#paragraf-25">§ 25. Straff</a></li><li><a href="#paragraf-26">§ 26. Ikrafttredelse og endring</a></li><li><a href="#paragraf-27">§ 27. Overgangsbestemmelse</a></li><li><a href="#kapittel-1">Vedlegg I. Ferdselsområde, jf. § 3 bokstav g</a></li><li><a href="#kapittel-2">Vedlegg II. Forsikringssoner, jf. § 16</a></li></ul></li></ul></dd></dl></header><main class="documentBody" data-lovdata-URL="SF/forskrift/2025-06-06-940" id="dokument"><h1>Forskrift om sikkerhet i felt mv. på Svalbard (feltsikkerhetsforskriften)</h1><article class="legalArticle" data-lovdata-URL="SF/forskrift/2025-06-06-940/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med forskriften er at<ol class="defaultList" type="a"><li data-name="a." value="1"><article class="listArticle" id="paragraf-1-ledd-1-punkt-1"><article class="legalP" id="paragraf-1-ledd-1-punkt-1-ledd-1">sikkerhet og beredskap ivaretas på en forsvarlig måte ved ferdsel, aktivitet eller opphold på Svalbard</article></article></li><li data-name="b." value="2"><article class="listArticle" id="paragraf-1-ledd-1-punkt-2"><article class="legalP" id="paragraf-1-ledd-1-punkt-2-ledd-1">ferdsel, aktivitet eller opphold på Svalbard som drives av eller i regi av turistvirksomheter, feltvirksomheter og forsknings- og utdanningsvirksomheter, ikke medfører skade på person eller miljø.</article></article></li></ol></article></article><article class="legalArticle" data-lovdata-URL="SF/forskrift/2025-06-06-940/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Geografisk virkeområde</span></h2><article class="legalP" id="paragraf-2-ledd-1">Forskriften gjelder for Svalbards landområder og sjøområdet ut til territorialgrensen.</article></article><article class="legalArticle" data-lovdata-URL="SF/forskrift/2025-06-06-940/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><article class="legalP" id="paragraf-3-ledd-1">I forskriften menes med<ol class="defaultList" type="a"><li data-name="a." value="1"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1"><i>turistvirksomhet:</i> fysiske eller juridiske personers organisering mot vederlag av ferdsel, aktivitet eller opphold med tjenesteytelser eller transport av personer på land eller sjø eller annen tilrettelegging av turistvirksomhet på Svalbard</article></article></li><li data-name="b." value="2"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1"><i>feltvirksomhet:</i> fysiske og juridiske personers organisering mot vederlag av ferdsel, aktivitet eller opphold med tjenesteytelser eller transport av personer på land eller sjø eller annen tilrettelegging der dette ikke er turistvirksomhet etter bokstav a</article></article></li><li data-name="c." value="3"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1"><i>forsknings- og utdanningsvirksomhet:</i> aktivitet på Svalbard drevet av forskningsinstitusjoner, utdanningsinstitusjoner og institutter</article></article></li><li data-name="d." value="4"><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1"><i>Svalbardguide:</i> person som veileder, følger eller på annen måte ivaretar deltakere under forberedelsen og gjennomføringen av ferdselen, aktiviteten eller oppholdet, og som er godkjent etter forskriften her</article></article></li><li data-name="e." value="5"><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1"><i>fastboende på Svalbard:</i> person som er innført i befolkningsregisteret for Svalbard</article></article></li><li data-name="f." value="6"><article class="listArticle" id="paragraf-3-ledd-1-punkt-6"><article class="legalP" id="paragraf-3-ledd-1-punkt-6-ledd-1"><i>tilreisende:</i> andre personer enn fastboende når disse ikke deltar i turistvirksomhet eller feltvirksomhet</article></article></li><li data-name="g." value="7"><article class="listArticle" id="paragraf-3-ledd-1-punkt-7"><article class="legalP" id="paragraf-3-ledd-1-punkt-7-ledd-1"><i>ferdselsområde:</i> område som vist på kart i <a href="forskrift/2025-06-06-940/vedleggI">Vedlegg I</a> til forskriften her</article></article></li><li data-name="h." value="8"><article class="listArticle" id="paragraf-3-ledd-1-punkt-8"><article class="legalP" id="paragraf-3-ledd-1-punkt-8-ledd-1"><i>bebodd område:</i> sentrum av Longyearbyen, inkludert Svalbard lufthavn Longyear, Pyramiden, Barentsburg og Ny-Ålesund</article></article></li><li data-name="i." value="9"><article class="listArticle" id="paragraf-3-ledd-1-punkt-9"><article class="legalP" id="paragraf-3-ledd-1-punkt-9-ledd-1"><i>vederlag:</i> betaling for tjenester og innbetaling som skjer til dekning av faktiske utgifter uten at det er beregnet fortjeneste og uavhengig av hvem mottaker av vederlaget er.</article></article></li></ol></article></article><article class="legalArticle" data-lovdata-URL="SF/forskrift/2025-06-06-940/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Ansvar for sikkerhet</span></h2><article class="legalP" id="paragraf-4-ledd-1">Turistvirksomheter, feltvirksomheter, og forsknings- og utdanningsvirksomheter skal ivareta sikkerheten til deltakere og egne ansatte på en forsvarlig måte.</article><article class="legalP" id="paragraf-4-ledd-2">Tilreisende og fastboende på Svalbard skal ivareta egen sikkerhet på en forsvarlig måte.</article></article><article class="legalArticle" data-lovdata-URL="SF/forskrift/2025-06-06-940/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Meldeplikt til Svalbard skattekontor</span></h2><article class="legalP" id="paragraf-5-ledd-1">Turistvirksomhet og feltvirksomhet som er skattepliktig til Svalbard etter <a href="lov/1996-11-29-68/§2-2">lov 29. november 1996 nr. 68 § 2-2</a> og <a href="lov/1996-11-29-68/§2-4">§ 2-4</a>, skal melde til Svalbard skattekontor når virksomheten starter.</article></article><article class="legalArticle" data-lovdata-URL="SF/forskrift/2025-06-06-940/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Tillatelse til ferdsel, aktivitet eller opphold for turistvirksomhet, feltvirksomhet og forskings- og utdanningsvirksomhet</span></h2><article class="legalP" id="paragraf-6-ledd-1">Turistvirksomheters og feltvirksomheters ferdsel, aktivitet eller opphold krever tillatelse fra Sysselmesteren.</article><article class="legalP" id="paragraf-6-ledd-2">Forsknings- og utdanningsvirksomheters ferdsel, aktivitet eller opphold utenfor ferdselsområdet krever tillatelse fra Sysselmesteren.</article><article class="legalP" id="paragraf-6-ledd-3">En søknad skal sendes Sysselmesteren senest åtte uker før ferdselen, aktiviteten eller oppholdet starter. Søknaden skal redegjøre for hvordan kravene etter forskriften vil bli oppfylt. Sysselmesteren kan i særlige tilfeller dispensere fra fristen for innsendelse.</article><article class="legalP" id="paragraf-6-ledd-4">Ved avgjørelsen av en søknad legges det vekt på at forskriftens formål blir oppfylt. Systemer eller planer for risikoreduserende tiltak vil bli vurdert opp mot årstid, avstand fra oppsatte redningsressurser, redningskapasiteter og den lokale helseberedskapen. Sysselmesteren kan sette vilkår som er tjenlige til å oppfylle formålet med forskriften.</article><article class="legalP" id="paragraf-6-ledd-5">Sysselmesteren kan ved enkeltvedtak pålegge søknadsplikt i andre tilfeller enn de som følger av paragrafen her.</article></article><article class="legalArticle" data-lovdata-URL="SF/forskrift/2025-06-06-940/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Tilreisendes plikt til å melde om ferdsel, aktivitet eller opphold</span></h2><article class="legalP" id="paragraf-7-ledd-1">Tilreisende skal melde fra til Sysselmesteren senest fire uker før de ferdes, utfører aktivitet eller oppholder seg utenfor ferdselsområdet på Svalbard. Sysselmesterens svar må avventes før noe starter.</article><article class="legalP" id="paragraf-7-ledd-2">Meldingen skal redegjøre for hvordan kravene etter forskriften vil bli oppfylt.</article><article class="legalP" id="paragraf-7-ledd-3">Sysselmesteren kan i særlige tilfeller dispensere fra fristen for innsendelse.</article></article><article class="legalArticle" data-lovdata-URL="SF/forskrift/2025-06-06-940/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Fastboendes plikt til å melde om ferdsel, aktivitet eller opphold</span></h2><article class="legalP" id="paragraf-8-ledd-1">Fastboende på Svalbard skal melde fra til Sysselmesteren før de starter sin ferdsel, aktivitet eller opphold innenfor Sør-Spitsbergen, Forlandet og Nordvest-Spitsbergen nasjonalparker, Søraust-Svalbard og Nordaust-Svalbard naturreservater, Hopen naturreservat og Bjørnøya naturreservat.</article><article class="legalP" id="paragraf-8-ledd-2">Meldingen skal redegjøre for hvordan kravene etter forskriften vil bli oppfylt.</article></article><article class="legalArticle" data-lovdata-URL="SF/forskrift/2025-06-06-940/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Endring av eller forbud mot ferdsel, aktivitet eller opphold</span></h2><article class="legalP" id="paragraf-9-ledd-1">Sysselmesteren kan stille krav til eller forby slik ferdsel, aktivitet eller opphold som nevnt i <a href="forskrift/2025-06-06-940/§6">§§ 6</a>, <a href="forskrift/1996-12-06-1127/§7">7</a> og <a href="lov/1976-06-11-79/§8">8</a> eller stanse en aktivitet som er i gang når krav etter forskriften ikke er oppfylt.</article></article><article class="legalArticle" data-lovdata-URL="SF/forskrift/2025-06-06-940/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Krav til bruk av godkjente Svalbardguider</span></h2><article class="legalP" id="paragraf-10-ledd-1">Når turistvirksomhet eller feltvirksomhet ferdes, driver aktivitet eller har opphold utenfor bebodd område, skal de ha med et forsvarlig antall godkjente Svalbardguider. I forsvarlighetsvurderingen skal det legges vekt på at ferdselen, aktiviteten eller oppholdet er sikker, herunder at personskade forebygges. Det skal også legges vekt på at ferdselen, aktiviteten eller oppholdet ikke er i strid med forpliktelsene etter <a href="lov/2001-06-15-79">svalbardmiljøloven</a>.</article><article class="legalP" id="paragraf-10-ledd-2">Sysselmesteren kan likevel i sin tillatelse etter <a href="forskrift/2025-06-06-940/§6">§ 6</a> fastsette et minste antall godkjente Svalbardguider.</article><article class="legalP" id="paragraf-10-ledd-3">Krav til bruk av godkjente Svalbardguider gjelder ikke fartøy som ankommer og forlater territorialfarvannet for å gå direkte til og fra havn i bebodd område.</article></article><article class="legalArticle" data-lovdata-URL="SF/forskrift/2025-06-06-940/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Krav om godkjenning for å bli Svalbardguide – kurs- og læringskrav</span></h2><article class="legalP" id="paragraf-11-ledd-1">Det kreves godkjenning for å bli Svalbardguide. En Svalbardguide skal ha gjennomført grunnleggende sikkerhetsopplæring, som minst gir:<ol class="defaultList" type="a"><li data-name="a." value="1"><article class="listArticle" id="paragraf-11-ledd-1-punkt-1"><article class="legalP" id="paragraf-11-ledd-1-punkt-1-ledd-1">kunnskap om risikoforhold ved ferdsel, aktivitet eller opphold på Svalbard</article></article></li><li data-name="b." value="2"><article class="listArticle" id="paragraf-11-ledd-1-punkt-2"><article class="legalP" id="paragraf-11-ledd-1-punkt-2-ledd-1">ferdigheter og rutiner for å unngå eller redusere farene og kunne håndtere møtet med en faresituasjon dersom den oppstår for å ivareta gruppen på best mulig måte</article></article></li><li data-name="c." value="3"><article class="listArticle" id="paragraf-11-ledd-1-punkt-3"><article class="legalP" id="paragraf-11-ledd-1-punkt-3-ledd-1">kunnskap og ferdigheter om hvilket sikkerhetsutstyr som er nødvendig for hver aktivitet ved redning og kunne bruke utstyret</article></article></li><li data-name="d." value="4"><article class="listArticle" id="paragraf-11-ledd-1-punkt-4"><article class="legalP" id="paragraf-11-ledd-1-punkt-4-ledd-1">evnen til å håndtere våpen og skremmemidler i møter med isbjørn, og til å sikre gruppen mot isbjørn både ved ferdsel, aktivitet eller opphold</article></article></li><li data-name="e." value="5"><article class="listArticle" id="paragraf-11-ledd-1-punkt-5"><article class="legalP" id="paragraf-11-ledd-1-punkt-5-ledd-1">evnen til å kommunisere med gruppen slik at gruppen forstår den grunnleggende sikkerhetsinformasjonen for det de skal gjøre</article></article></li><li data-name="f." value="6"><article class="listArticle" id="paragraf-11-ledd-1-punkt-6"><article class="legalP" id="paragraf-11-ledd-1-punkt-6-ledd-1">kunnskap og ferdigheter i å kunne varsle, kommunisere og bistå redningstjenesten i en nødsituasjon</article></article></li><li data-name="g." value="7"><article class="listArticle" id="paragraf-11-ledd-1-punkt-7"><article class="legalP" id="paragraf-11-ledd-1-punkt-7-ledd-1">kunnskap og ferdigheter i å planlegge og etablere en nødcamp ved uhell for å samle og sikre skadede og resten av gruppen og kunne gi førstehjelp inntil annen hjelp ankommer</article></article></li><li data-name="h." value="8"><article class="listArticle" id="paragraf-11-ledd-1-punkt-8"><article class="legalP" id="paragraf-11-ledd-1-punkt-8-ledd-1">grunnleggende kunnskap om <ol class="defaultList" type="i"><li data-name="i." value="1"><article class="listArticle" id="paragraf-11-ledd-1-punkt-8-ledd-1-punkt-1"><article class="legalP" id="paragraf-11-ledd-1-punkt-8-ledd-1-punkt-1-ledd-1">Svalbards flora, fauna, kulturminner, naturmiljøet for øvrig og økologiske sammenhenger</article></article></li><li data-name="ii." value="2"><article class="listArticle" id="paragraf-11-ledd-1-punkt-8-ledd-1-punkt-2"><article class="legalP" id="paragraf-11-ledd-1-punkt-8-ledd-1-punkt-2-ledd-1">effekter av ulike ferdselsformer på Svalbards naturmiljø og kulturminner</article></article></li><li data-name="iii." value="3"><article class="listArticle" id="paragraf-11-ledd-1-punkt-8-ledd-1-punkt-3"><article class="legalP" id="paragraf-11-ledd-1-punkt-8-ledd-1-punkt-3-ledd-1">gjeldende regler i <a href="lov/2001-06-15-79">svalbardmiljøloven</a> med forskrifter</article></article></li><li data-name="iv." value="4"><article class="listArticle" id="paragraf-11-ledd-1-punkt-8-ledd-1-punkt-4"><article class="legalP" id="paragraf-11-ledd-1-punkt-8-ledd-1-punkt-4-ledd-1">Svalbards historie og forvaltningen av øygruppen.</article></article></li></ol></article></article></li></ol></article><article class="legalP" id="paragraf-11-ledd-2">Sysselmesteren utformer kurs- og læringskrav som kreves for godkjenning som Svalbardguide. Kurs- og læringskravene fastsetter hvilke kurstemaer og læringskrav som oppfyller kompetansekravene, fordelingen av teori og praksis, og hvilke av kurstemaene som skal gjennomføres på Svalbard.</article><article class="legalP" id="paragraf-11-ledd-3">Sysselmesteren skal i utarbeidelsen av kurs- og læringskrav innhente vurderinger og forslag til hele eller deler av kravene fra relevante fagmiljøer på området.</article></article><article class="legalArticle" data-lovdata-URL="SF/forskrift/2025-06-06-940/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Søknad om godkjenning som Svalbardguide</span></h2><article class="legalP" id="paragraf-12-ledd-1">Den som vil bli godkjent Svalbardguide må søke Sysselmesteren om godkjenning.</article><article class="legalP" id="paragraf-12-ledd-2">For personer som har gjennomført og bestått kurs som er forhåndsgodkjent etter <a href="forskrift/2025-06-06-940/§15">§ 15</a>, skal søknaden inneholde dokumentasjon som bekrefter dette.</article><article class="legalP" id="paragraf-12-ledd-3">For personer som ikke har gjennomført kurs som er forhåndsgodkjent, skal søknaden inneholde dokumentasjon på gjennomført og bestått kurs som oppfyller krav etter <a href="forskrift/2025-06-06-940/§11">§ 11</a>. Dokumentasjonen skal angi kursarrangør, emneområde, kort beskrivelse av kursets innhold, kursdato og varighet.</article><article class="legalP" id="paragraf-12-ledd-4">Søknad etter annet og tredje ledd skal også inneholde dokumentasjon for betalt gebyr etter sjette ledd og opplysninger som nevnt i <a href="forskrift/2025-06-06-940/§14">§ 14</a>.</article><article class="legalP" id="paragraf-12-ledd-5">Sysselmesteren skal utstede godkjenningsbevis til personer som oppfyller kravene etter annet og tredje ledd.</article><article class="legalP" id="paragraf-12-ledd-6">Svalbardguider skal forevise godkjenningsbeviset ved tilsyn, jf. <a href="forskrift/2025-06-06-940/§21">§ 21</a>. Turistvirksomheter og feltvirksomheter skal kunne forevise godkjenningsbevis for alle ansatte og tilknyttede personer, som driver guidevirksomhet.</article><article class="legalP" id="paragraf-12-ledd-7">Sysselmesteren fastsetter gebyr for behandling av søknader og for utstedelse av godkjenningsbevis. Gebyr skal dekke kostnadene ved å produsere og levere tjenesten basert på kostnadseffektiv drift. Prinsippene for statlig gebyr- og forskriftsfinansiering skal legges til grunn.<sup class="footnotereference" data-footnotereferencevalue="1" data-unique-footnote-counter="1">1</sup></article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Rundskriv 112/2015</article></footer></article><article class="legalArticle" data-lovdata-URL="SF/forskrift/2025-06-06-940/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Godkjenningens varighet og fornyelse</span></h2><article class="legalP" id="paragraf-13-ledd-1">Godkjenningen som Svalbardguide gjelder i fem år.</article><article class="legalP" id="paragraf-13-ledd-2">Godkjente Svalbardguider kan søke om godkjenning for ny periode etter gjennomført etterutdanning. Kravene til etterutdanningens innhold skal fastsettes av Sysselmesteren, og skal minst inneholde den grunnleggende sikkerhetsopplæringen etter <a href="forskrift/2025-06-06-940/§11">§ 11</a>.</article><article class="legalP" id="paragraf-13-ledd-3">Skal godkjenningen løpe uten avbrudd, må Sysselmesteren motta søknad med tilstrekkelig dokumentasjon senest fire uker før godkjenningen opphører.</article><article class="legalP" id="paragraf-13-ledd-4">Sysselmesteren fastsetter gebyr for behandling av søknader og for utstedelse av godkjenningsbevis, jf. <a href="forskrift/2025-06-06-940/§12/ledd/7">§ 12 syvende ledd</a>.</article></article><article class="legalArticle" data-lovdata-URL="SF/forskrift/2025-06-06-940/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Registrering</span></h2><article class="legalP" id="paragraf-14-ledd-1">Sysselmesteren skal holde oversikt over utstedte godkjenningsbevis. Oversikten skal inneholde navn, identitetsnummer, bostedsadresse og godkjenningsdato.</article><article class="legalP" id="paragraf-14-ledd-2">Hvis en utenlandsk statsborger ikke har fått tildelt identitetsnummer, skal oversikten inneholde personens nasjonale identitetsnummer. Dette skal kontrolleres mot pass eller tilsvarende identitetsdokumenter.</article></article><article class="legalArticle" data-lovdata-URL="SF/forskrift/2025-06-06-940/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Forhåndsgodkjenning av kurs</span></h2><article class="legalP" id="paragraf-15-ledd-1">Sysselmesteren skal forhåndsgodkjenne kurs som helt eller delvis kvalifiserer til godkjenning som Svalbardguide. For at et kurs skal bli godkjent, må opplæringen:<ol class="defaultList" type="a"><li data-name="a." value="1"><article class="listArticle" id="paragraf-15-ledd-1-punkt-1"><article class="legalP" id="paragraf-15-ledd-1-punkt-1-ledd-1">helt eller delvis oppfylle kravene i <a href="forskrift/2025-06-06-940/§11">§ 11</a> og kurs- og læringskravene Sysselmesteren har fastsatt</article></article></li><li data-name="b." value="2"><article class="listArticle" id="paragraf-15-ledd-1-punkt-2"><article class="legalP" id="paragraf-15-ledd-1-punkt-2-ledd-1">gjennomføres med det personellet og utstyret som kreves for å kunne gjennomføre opplæringen på en forsvarlig måte</article></article></li><li data-name="c." value="3"><article class="listArticle" id="paragraf-15-ledd-1-punkt-3"><article class="legalP" id="paragraf-15-ledd-1-punkt-3-ledd-1">helt eller delvis gjennomføres på Svalbard</article></article></li><li data-name="d." value="4"><article class="listArticle" id="paragraf-15-ledd-1-punkt-4"><article class="legalP" id="paragraf-15-ledd-1-punkt-4-ledd-1">avsluttes med kunnskaps- og ferdighetstester</article></article></li><li data-name="e." value="5"><article class="listArticle" id="paragraf-15-ledd-1-punkt-5"><article class="legalP" id="paragraf-15-ledd-1-punkt-5-ledd-1">utføres med faglig integritet og dyktighet uten at personalet lar vurderinger eller resultater av opplæringen påvirkes av noen form for påtrykk eller tilskyndelser, for eksempel av økonomisk art</article></article></li><li data-name="f." value="6"><article class="listArticle" id="paragraf-15-ledd-1-punkt-6"><article class="legalP" id="paragraf-15-ledd-1-punkt-6-ledd-1">utføres av personer med god faglig bakgrunn, tilstrekkelig kjennskap til emnene i <a href="forskrift/2025-06-06-940/§11">§ 11</a> og nødvendige ferdigheter i feltsikkerhet.</article></article></li></ol></article><article class="legalP" id="paragraf-15-ledd-2">Søknad om forhåndsgodkjenning av kurs skal inneholde dokumentasjon som viser at kravene etter første ledd er oppfylt og for betalt gebyr etter sjette ledd.</article><article class="legalP" id="paragraf-15-ledd-3">Forhåndsgodkjenningen gjelder for fem år.</article><article class="legalP" id="paragraf-15-ledd-4">Endres innholdet i kurset kan forhåndsgodkjenningen trekkes tilbake dersom innholdet i kurset endres på en slik måte at kravene etter <a href="forskrift/2025-06-06-940/§11">§ 11</a> ikke lenger er oppfylt.</article><article class="legalP" id="paragraf-15-ledd-5">Dersom kravene i <a href="forskrift/2025-06-06-940/§11">§ 11</a> endres eller kurs- og læringskravene gitt av Sysselmesteren endres vesentlig, skal det gis rimelig varsel om dette til de opplæringsinstitusjonene som har gyldig forhåndsgodkjenning.</article><article class="legalP" id="paragraf-15-ledd-6">Sysselmesteren fastsetter gebyr for behandling av søknader. Gebyret skal dekke kostnadene ved å produsere og levere tjenesten basert på kostnadseffektiv drift. Prinsippene for statlig gebyr- og forskriftsfinansiering skal legges til grunn.<sup class="footnotereference" data-footnotereferencevalue="2" data-unique-footnote-counter="2">2</sup></article><footer class="footnotes"><article class="footnote" data-name="2" data-unique-footnote-counter="2"><span class="footnoteLabel">2</span> Rundskriv 112/2015</article></footer></article><article class="legalArticle" data-lovdata-URL="SF/forskrift/2025-06-06-940/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Forsikring for og dekning av redningsutgifter mv.</span></h2><article class="legalP" id="paragraf-16-ledd-1">Turistvirksomhet og feltvirksomhet skal ha tilstrekkelig forsikring eller garanti for utgifter av enhver art som påføres det offentlige eller andre i forbindelse med søk, redningsaksjon eller syketransport som settes i verk som følge av virksomhetens ferdsel, aktivitet eller opphold på Svalbard.</article><article class="legalP" id="paragraf-16-ledd-2">Forsikringene og garantiene skal dekke utgiftene selv om virksomheten, personer i dens tjeneste eller deltakere ikke har vært uaktsomme, og er begrenset oppad i hver sone med tilhørende grensebeskrivelse i <a href="forskrift/2025-06-06-940/vedleggII">Vedlegg II</a> til<ol class="defaultList" type="a"><li data-name="a." value="1"><article class="listArticle" id="paragraf-16-ledd-2-punkt-1"><article class="legalP" id="paragraf-16-ledd-2-punkt-1-ledd-1">120&#xa0;000 norske kroner per søk, redningsaksjon eller syketransport i Sone A</article></article></li><li data-name="b." value="2"><article class="listArticle" id="paragraf-16-ledd-2-punkt-2"><article class="legalP" id="paragraf-16-ledd-2-punkt-2-ledd-1">350&#xa0;000 norske kroner per søk, redningsaksjon eller syketransport i Sone B</article></article></li><li data-name="c." value="3"><article class="listArticle" id="paragraf-16-ledd-2-punkt-3"><article class="legalP" id="paragraf-16-ledd-2-punkt-3-ledd-1">650&#xa0;000 norske kroner per søk, redningsaksjon eller syketransport i Sone C.</article></article></li></ol></article><article class="legalP" id="paragraf-16-ledd-3">Kravene gjelder også for forsknings- og utdanningsvirksomhet og for tilreisende utenfor ferdselsområdet.</article><article class="legalP" id="paragraf-16-ledd-4">Forsikringer dokumenteres gjennom forsikringsbevis eller ved annen tilsvarende garanti. Forsikringsbeviset eller garantien er tvangsgrunnlag for utlegg, men ikke hvis garantien gjelder for statlige virksomheter.</article><article class="legalP" id="paragraf-16-ledd-5">Kravet om å få dekket utgifter skal fremmes snarest mulig og senest seks uker etter at oppdraget ble avsluttet.</article><article class="legalP" id="paragraf-16-ledd-6">Beløpsgrensene og fristen for å kreve utgifter dekket gjelder ikke ved forsett eller grov uaktsomhet. Beløpsbegrensningene gjelder per iverksatt søk, redningsaksjon eller syketransport. Fastboende kan bare kreves for utgiftene hvis de har handlet forsettlig eller grovt uaktsomt.</article><article class="legalP" id="paragraf-16-ledd-7">Paragrafen innebærer ingen begrensning i adgangen til å kreve utgifter dekket etter forsikringer som er pålagt etter andre regler.</article><article class="legalP" id="paragraf-16-ledd-8">Sysselmesteren kan dispensere fra bestemmelsene i paragrafen her.</article></article><article class="legalArticle" data-lovdata-URL="SF/forskrift/2025-06-06-940/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Krav til utstyr for forsknings- og utdanningsvirksomheter, tilreisende og fastboende på Svalbard</span></h2><article class="legalP" id="paragraf-17-ledd-1">Forsknings- og utdanningsvirksomheter og tilreisende skal ved ferdsel, aktivitet eller opphold utenfor ferdselsområdet som minimum medbringe kommunikasjonsutstyr for varsling og to-veis kommunikasjon.</article><article class="legalP" id="paragraf-17-ledd-2">Fastboende skal ved ferdsel, aktivitet eller opphold i områder som er omfattet av meldeplikten etter <a href="forskrift/2025-06-06-940/§8">§ 8</a> som minimum medbringe kommunikasjonsutstyr for varsling og to-veis kommunikasjon.</article><article class="legalP" id="paragraf-17-ledd-3">Sysselmesteren kan dispensere fra bestemmelsene i paragrafen her.</article></article><article class="legalArticle" data-lovdata-URL="SF/forskrift/2025-06-06-940/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Utstyrsutleiers plikter</span></h2><article class="legalP" id="paragraf-18-ledd-1">Utleier av turutstyr, herunder skytevåpen og fremkomstmidler av enhver art, plikter å påse at utstyret er i god stand og tjenlig for det formålet det skal fylle. Utstyret kan enten oppfylle anerkjente normer eller utleier ved en kompetent person kan foreta en særskilt vurdering av utstyret.</article><article class="legalP" id="paragraf-18-ledd-2">Utleier plikter å forsikre seg om at leietaker har tilstrekkelig teknisk kjennskap til forsvarlig å kunne bruke utstyret som leies.</article><article class="legalP" id="paragraf-18-ledd-3">Ved utleie av skytevåpen gjelder <a href="lov/2018-04-20-7">lov 20. april 2018 nr. 7 om våpen, skytevåpen, våpendeler og ammunisjon</a>.</article></article><article class="legalArticle" data-lovdata-URL="SF/forskrift/2025-06-06-940/§19" data-name="§19" id="paragraf-19"><h2 class="legalArticleHeader"><span class="legalArticleValue">§ 19</span>. <span class="legalArticleTitle">Rapportering</span></h2><article class="legalP" id="paragraf-19-ledd-1">Turistvirksomheter og feltvirksomheter skal rapportere senest innen fire uker etter avsluttet sesong med mindre Sysselmesteren bestemmer noe annet.</article><article class="legalP" id="paragraf-19-ledd-2">Forsknings- og utdanningsvirksomheter, tilreisende og fastboende omfattet av <a href="forskrift/2025-06-06-940/§6">§§ 6</a>, <a href="forskrift/1996-12-06-1127/§7">7</a> eller <a href="lov/1976-06-11-79/§8">8</a> skal rapportere senest innen fire uker etter avsluttet aktivitet.</article><article class="legalP" id="paragraf-19-ledd-3">Det skal rapporteres på skjema utarbeidet av Sysselmesteren.</article></article><article class="legalArticle" data-lovdata-URL="SF/forskrift/2025-06-06-940/§20" data-name="§20" id="paragraf-20"><h2 class="legalArticleHeader"><span class="legalArticleValue">§ 20</span>. <span class="legalArticleTitle">Internkontroll etter arbeidsmiljøloven og produktkontrolloven</span></h2><article class="legalP" id="paragraf-20-ledd-1"><a href="forskrift/1996-12-06-1127">Forskrift 6. desember 1996 nr. 1127 om systematisk helse-, miljø- og sikkerhetsarbeid i virksomheter</a> gjelder for turistvirksomhet, feltvirksomhet og forsknings- og utdanningsvirksomhet for krav fastsatt i eller med hjemmel i <a href="lov/2005-06-17-62">lov 17. juni 2005 nr. 62 om arbeidsmiljø, arbeidstid og stillingsvern mv.</a> og <a href="lov/1976-06-11-79">lov 11. juni 1976 nr. 79 om kontroll med produkter og forbrukertjenester</a> for deres forbrukertjenester, men slik at<ol class="defaultList" type="a"><li data-name="a." value="1"><article class="listArticle" id="paragraf-20-ledd-1-punkt-1"><article class="legalP" id="paragraf-20-ledd-1-punkt-1-ledd-1"><a href="forskrift/1996-12-06-1127/§1">internkontrollforskriften § 1</a> tredje strekpunkt om miljøforstyrrelser og fjerde strekpunkt, <a href="forskrift/1996-12-06-1127/§2">§ 2</a>, <a href="forskrift/1996-12-06-1127/§8">§ 8</a> og <a href="forskrift/1996-12-06-1127/§9">§ 9</a> gjelder ikke</article></article></li><li data-name="b." value="2"><article class="listArticle" id="paragraf-20-ledd-1-punkt-2"><article class="legalP" id="paragraf-20-ledd-1-punkt-2-ledd-1">med helse-, miljø- og sikkerhetslovgivningen i <a href="forskrift/1996-12-06-1127">internkontrollforskriften</a> menes <a href="lov/2005-06-17-62">arbeidsmiljøloven</a> og <a href="lov/1976-06-11-79">produktkontrolloven</a></article></article></li><li data-name="c." value="3"><article class="listArticle" id="paragraf-20-ledd-1-punkt-3"><article class="legalP" id="paragraf-20-ledd-1-punkt-3-ledd-1">tilsynsmyndighet for internkontrollen er etter <a href="forskrift/1996-12-06-1127/§7">internkontrollforskriften § 7</a> her Arbeidstilsynet og Direktoratet for samfunnssikkerhet og beredskap.</article></article></li></ol></article><article class="legalP" id="paragraf-20-ledd-2"><a href="lov/2007-02-16-9">Lov 16. februar 2007 nr. 9 om skipssikkerhet</a> gjelder for turistvirksomhet, feltvirksomhet og forsknings- og utdanningsvirksomhet for så vidt gjelder krav fastsatt i eller med hjemmel i <a href="lov/2007-02-16-9/§7">skipssikkerhetsloven § 7</a>.</article></article><article class="legalArticle" data-lovdata-URL="SF/forskrift/2025-06-06-940/§21" data-name="§21" id="paragraf-21"><h2 class="legalArticleHeader"><span class="legalArticleValue">§ 21</span>. <span class="legalArticleTitle">Tilsyn</span></h2><article class="legalP" id="paragraf-21-ledd-1">Sysselmesteren fører tilsyn med at forskriften overholdes.</article></article><article class="legalArticle" data-lovdata-URL="SF/forskrift/2025-06-06-940/§22" data-name="§22" id="paragraf-22"><h2 class="legalArticleHeader"><span class="legalArticleValue">§ 22</span>. <span class="legalArticleTitle">Krav om opplysninger og dokumentasjon</span></h2><article class="legalP" id="paragraf-22-ledd-1">Sysselmesteren kan ved enkeltvedtak kreve at turistvirksomheter, feltvirksomheter, forsknings- og utdanningsvirksomheter, tilreisende og fastboende gir opplysninger og dokumentasjon som er nødvendig for utførelsen av Sysselmesterens oppgaver etter forskriften.</article></article><article class="legalArticle" data-lovdata-URL="SF/forskrift/2025-06-06-940/§23" data-name="§23" id="paragraf-23"><h2 class="legalArticleHeader"><span class="legalArticleValue">§ 23</span>. <span class="legalArticleTitle">Utsatt adgang til å søke om ferdsel, aktivitet eller opphold</span></h2><article class="legalP" id="paragraf-23-ledd-1">Ved vesentlige eller gjentatte overtredelser av denne forskrift, eller forbud eller pålegg gitt i medhold av den, kan Sysselmesteren ved enkeltvedtak beslutte at adgangen til å få søknad om ferdsel, aktivitet eller opphold etter <a href="forskrift/2025-06-06-940/§6">§ 6</a> behandlet skal utsettes i et bestemt tidsrom.</article><article class="legalP" id="paragraf-23-ledd-2">Ved avgjørelsen skal det legges vekt på om det under hensyn til turistvirksomhetens, feltvirksomhetens eller forsknings- og utdanningsvirksomhetens handlemåte og forholdene for øvrig synes rimelig å utsette adgangen til å søke om nye tillatelser.</article></article><article class="legalArticle" data-lovdata-URL="SF/forskrift/2025-06-06-940/§24" data-name="§24" id="paragraf-24"><h2 class="legalArticleHeader"><span class="legalArticleValue">§ 24</span>. <span class="legalArticleTitle">Klage</span></h2><article class="legalP" id="paragraf-24-ledd-1">Sysselmesterens vedtak etter <a href="forskrift/2025-06-06-940/§12">§§ 12</a>, <a href="forskrift/2025-06-06-940/§13">13</a> og <a href="forskrift/2025-06-06-940/§15">15</a> kan påklages til Nærings- og fiskeridepartementet. Departementet kan ikke overprøve Sysselmesterens skjønn.</article></article><article class="legalArticle" data-lovdata-URL="SF/forskrift/2025-06-06-940/§25" data-name="§25" id="paragraf-25"><h2 class="legalArticleHeader"><span class="legalArticleValue">§ 25</span>. <span class="legalArticleTitle">Straff</span></h2><article class="legalP" id="paragraf-25-ledd-1">Med bot eller fengsel inntil ett år straffes etter <a href="lov/1925-07-17-11/§4/ledd/2">lov 17. juli 1925 nr. 11 § 4 annet ledd</a> den som forsettlig eller uaktsomt overtrer krav i eller fastsatt med hjemmel i <a href="forskrift/2025-06-06-940/§4">§§ 4</a> til <a href="forskrift/2025-06-06-940/§8">8</a>, <a href="forskrift/2025-06-06-940/§10">§ 10</a> og <a href="forskrift/2025-06-06-940/§18">§§ 18</a> til <a href="forskrift/2025-06-06-940/§20">20</a> og <a href="forskrift/2025-06-06-940/§22">§ 22</a>.</article></article><article class="legalArticle" data-lovdata-URL="SF/forskrift/2025-06-06-940/§26" data-name="§26" id="paragraf-26"><h2 class="legalArticleHeader"><span class="legalArticleValue">§ 26</span>. <span class="legalArticleTitle">Ikrafttredelse og endring</span></h2><article class="legalP" id="paragraf-26-ledd-1">Forskriften trer i kraft 1. januar 2026 med unntak av <a href="forskrift/2025-06-06-940/§10">§§ 10</a>–<a href="forskrift/2025-06-06-940/§15">15</a> og <a href="forskrift/2025-06-06-940/§17">§ 17</a> som trer i kraft 1. juli 2027.</article><article class="legalP" id="paragraf-26-ledd-2">Fra 1. januar 2026 oppheves <a href="forskrift/1991-10-18-671">forskrift 18. oktober 1991 nr. 671 om turisme, feltopplegg og annen reisevirksomhet på Svalbard</a>.</article><article class="legalP" id="paragraf-26-ledd-3">Justis- og beredskapsdepartementet kan endre beløpene i <a href="forskrift/2025-06-06-940/§16/ledd/2">§ 16 annet ledd</a> bokstavene a til c.</article></article><article class="legalArticle" data-lovdata-URL="SF/forskrift/2025-06-06-940/§27" data-name="§27" id="paragraf-27"><h2 class="legalArticleHeader"><span class="legalArticleValue">§ 27</span>. <span class="legalArticleTitle">Overgangsbestemmelse</span></h2><article class="legalP" id="paragraf-27-ledd-1">For personer som kan gi tilstrekkelig dokumentasjon på at de over de tre siste årene har guidet minimum 1&#xa0;500 timer, kan Sysselmesteren gi dispensasjon fra kravene i <a href="forskrift/2025-06-06-940/§12">§ 12</a>. Dispensasjon kan bare gis der guidens erfaring etter Sysselmesterens skjønn dekker de kompetansemålene som fremkommer av <a href="forskrift/2025-06-06-940/§11">§ 11</a>. En søknad om dispensasjon må være sendt inn til Sysselmesteren innen 1. januar 2027.</article><article class="legalP" id="paragraf-27-ledd-2">Sysselmesteren fastsetter gebyr for behandling av søknader og for utstedelse av godkjenningsbevis, jf. <a href="forskrift/2025-06-06-940/§12/ledd/7">§ 12 syvende ledd</a>.</article><article class="legalP" id="paragraf-27-ledd-3">Sysselmesterens vedtak etter første ledd kan påklages til Nærings- og fiskeridepartementet. Departementet kan ikke overprøve Sysselmesterens skjønn etter første ledd.</article></article><section class="section" data-name="vedleggI" id="kapittel-1" data-lovdata-URL="SF/forskrift/2025-06-06-940/KAPITTEL_1"><h2>Vedlegg I. Ferdselsområde, jf. <a href="forskrift/2025-06-06-940/§3/bokstav/g">§ 3 bokstav g</a></h2><article class="defaultP"><a data-link-type="staticfile" href="static/SF/sf-20250606-0940-01-01.pdf">Pdf-fil</a></article></section><section class="section" data-name="vedleggII" id="kapittel-2" data-lovdata-URL="SF/forskrift/2025-06-06-940/KAPITTEL_2"><h2>Vedlegg II. Forsikringssoner, jf. <a href="forskrift/2025-06-06-940/§16">§ 16</a></h2><article class="defaultP"><a data-link-type="staticfile" href="static/SF/sf-20250606-0940-02-01.pdf">Pdf-fil</a></article></section></main></body></html>