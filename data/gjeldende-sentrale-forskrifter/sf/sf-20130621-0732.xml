<!DOCTYPE html><html lang="no"><head><title>Forskrift om universell utforming av informasjons- og kommunikasjonsteknologiske (IKT)-løsninger</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2013-06-21-732</dd><dt class="dokid">DokumentID</dt><dd class="dokid">SF/forskrift/2013-06-21-732</dd><dt class="ministry">Departement</dt><dd class="ministry"><ul><li>Kommunal- og distriktsdepartementet</li></ul></dd><dt class="subunit">Etat</dt><dd class="subunit"><ul><li>Avdeling for IT- og forvaltningspolitikk</li></ul></dd><dt class="publishedIn">Publisert i</dt><dd class="publishedIn">I 2013 hefte 9</dd><dt class="dateInForce">I kraft fra</dt><dd class="dateInForce">2013-07-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2023-02-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2023-01-17-87">forskrift/2023-01-17-87</a> fra 2023-02-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/2017-06-16-51/§2">lov/2017-06-16-51/§2</a></li><li><a href="lov/2017-06-16-51/§18">lov/2017-06-16-51/§18</a></li><li><a href="lov/2017-06-16-51/§19a">lov/2017-06-16-51/§19a</a></li><li><a href="lov/2017-06-16-51/§36">lov/2017-06-16-51/§36</a></li><li><a href="lov/2017-06-16-51/§36a">lov/2017-06-16-51/§36a</a></li><li><a href="lov/2017-06-16-51/§41">lov/2017-06-16-51/§41</a></li><li><a href="forskrift/2013-06-21-717">forskrift/2013-06-21-717</a></li><li><a href="forskrift/2021-09-17-2780">forskrift/2021-09-17-2780</a></li><li><a href="forskrift/2021-11-12-3207">forskrift/2021-11-12-3207</a></li></ul></dd><dt class="dateOfPublication">Kunngjort</dt><dd class="dateOfPublication">2013-06-25 15:30</dd><dt class="lastupdated">Rettet</dt><dd class="lastupdated">2019-10-10 (ansvarlig departement)</dd><dt class="titleShort">Korttittel</dt><dd class="titleShort">Forskrift om universell utforming av IKT-løsninger</dd><dt class="title">Tittel</dt><dd class="title">Forskrift om universell utforming av informasjons- og kommunikasjonsteknologiske (IKT)-løsninger</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 21. juni 2013 med hjemmel i <a href="lov/2008-06-20-42">lov 20. juni 2008 nr. 42</a> om forbud mot diskriminering på grunn av nedsatt funksjonsevne <a href="lov/2013-06-21-61">(diskriminerings- og tilgjengelighetsloven)</a> <a href="lov/2008-06-20-42/§2">§ 2</a>, <a href="lov/2008-06-20-42/§11">§ 11</a> og <a href="lov/2008-06-20-42/§16">§ 16</a>. Fremmet av Fornyings-, administrasjons- og kirkedepartementet. <br /><strong>Tilføyd hjemmel:</strong> <a href="lov/2017-06-16-51">Lov 16. juni 2017 nr. 51</a> om likestilling og forbud mot diskriminering <a href="lov/2017-06-16-51">(likestillings- og diskrimineringsloven)</a> <a href="lov/2017-06-16-51/§2">§ 2</a>, <a href="lov/2017-06-16-51/§18">§ 18</a> fjerde ledd, <a href="lov/2017-06-16-51/§19a">§ 19a</a>, <a href="lov/2017-06-16-51/§36">§ 36</a>, <a href="lov/2017-06-16-51/§36a">§ 36a</a> og <a href="lov/2017-06-16-51/§41">§ 41</a>, jf. <a href="forskrift/2013-06-21-717">delegeringsvedtak 21. juni 2013 nr. 717</a>. <a href="forskrift/2021-09-17-2780">Delegeringsvedtak 17. september 2021 nr. 2780</a> og <a href="forskrift/2021-11-12-3207">delegeringsvedtak 12. november 2021 nr. 3207</a>. <br /><strong>EØS-henvisninger:</strong> <a href="avtale/avt-1992-05-02-1-v11">EØS-avtalen vedlegg XI</a> nr. 5oc (direktiv <a href="eu/32016l2102">(EU) 2016/2102</a>). <br /><strong>Endret</strong> ved <a href="forskrift/2013-07-03-951">forskrifter 3 juli 2013 nr. 951</a> (forskriften gjengitt i sin helhet), <a href="forskrift/2017-09-13-1417">13 sep 2017 nr. 1417</a>, <a href="forskrift/2020-10-16-2063">16 okt 2020 nr. 2063</a>, <a href="forskrift/2021-12-21-3939">21 des 2021 nr. 3939</a> (i kraft 1 feb 2022), <a href="forskrift/2023-01-17-87">17 jan 2023 nr. 87</a> (i kraft 1 feb 2023). <br /><strong>Rettelser:</strong> 22.05.2017 (<a href="forskrift/2013-06-21-732/§10">§ 10</a>), 10.10.2019 (tilbakeføring av forskriften til Kommunal- og moderniseringsdepartementet).</dd><dt class="refid">RefID</dt><dd class="refid">forskrift/2013-06-21-732</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om universell utforming av informasjons- og kommunikasjonsteknologiske (IKT)-løsninger</a><ul class="tocSubUl"><li><a href="#paragraf-1">§ 1. Forskriftens formål</a></li><li><a href="#paragraf-2">§ 2. Virkeområde</a></li><li><a href="#paragraf-3">§ 3. Definisjoner</a></li><li><a href="#paragraf-4">§ 4. Krav til utforming av IKT-løsninger</a></li><li><a href="#paragraf-5">§ 4a. Krav til universell utforming av nettløsninger tilhørende allmennkringkastere og datterforetak</a></li><li><a href="#paragraf-6">§ 4b. Krav til universell utforming av nettløsninger i offentlige virksomheter</a></li><li><a href="#paragraf-7">§ 4c. Unntak fra krav til universell utforming av nettløsninger</a></li><li><a href="#paragraf-8">§ 4d. Krav til universell utforming av automater i offentlige og private virksomheter</a></li><li><a href="#paragraf-9">§ 4e. Tilgjengelighetserklæring og tilbakemeldingsfunksjon</a></li><li><a href="#paragraf-10">§ 5. Tilsyn og krav om dokumentasjon</a></li><li><a href="#paragraf-11">§ 6. Pålegg om iverksetting av tiltak</a></li><li><a href="#paragraf-12">§ 7. Tvangsmulkt</a></li><li><a href="#paragraf-13">§ 8. Klage</a></li><li><a href="#paragraf-14">§ 9. Søksmål</a></li><li><a href="#paragraf-15">§ 10. Dispensasjon</a></li><li><a href="#paragraf-16">§ 10a. Tilsynsorganets plikt til kontroll og rapportering</a></li><li><a href="#paragraf-17">§ 11. Ikrafttredelse og overgangsregler</a></li></ul></li></ul></dd></dl></header><main class="documentBody" data-lovdata-URL="SF/forskrift/2013-06-21-732" id="dokument"><h1>Forskrift om universell utforming av informasjons- og kommunikasjonsteknologiske (IKT)-løsninger</h1><article class="legalArticle" data-lovdata-URL="SF/forskrift/2013-06-21-732/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Forskriftens formål</span></h2><article class="legalP" id="paragraf-1-ledd-1">Forskriftens formål er å sikre universell utforming av informasjons- og kommunikasjonsteknologiske løsninger, for å fremme likeverdig samfunnsdeltakelse, bygge ned og hindre nye digitale barrierer og hindre diskriminering, uten at det medfører en uforholdsmessig stor byrde for virksomheten.</article><article class="changesToParent">Endret ved forskrift <a href="forskrift/2021-12-21-3939">21 des 2021 nr. 3939</a> (i kraft 1 feb 2022, se endringsforskriften del II for overgangsregel).</article></article><article class="legalArticle" data-lovdata-URL="SF/forskrift/2013-06-21-732/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften gjelder for IKT-løsninger som underbygger virksomhetens alminnelige funksjoner, og som er hovedløsninger rettet mot eller stilt til rådighet for brukere.</article><article class="legalP" id="paragraf-2-ledd-2">Forskriften er begrenset til å gjelde nettløsninger, herunder digitale læremidler, og automater.</article><article class="legalP" id="paragraf-2-ledd-3">Forskriften gjelder på alle samfunnsområder, med unntak av familieliv og andre forhold av personlig karakter.</article><article class="legalP" id="paragraf-2-ledd-4">Forskriften gjelder ikke for IKT-løsninger i virksomheter som sysselsetter arbeidstaker, og som brukes ved utøvelse av arbeid, med mindre annet fremgår av forskriften.</article><article class="legalP" id="paragraf-2-ledd-5">Forskriften gjelder ikke for IKT-løsninger som faller inn under <a href="lov/1992-12-04-127">kringkastingslovens</a> virkeområde.</article><article class="legalP" id="paragraf-2-ledd-6">Forskriften gjelder ikke der utformingen av IKT-løsninger reguleres av annen lovgivning.</article><article class="legalP" id="paragraf-2-ledd-7">Forskriften gjelder ikke på Svalbard, på installasjoner og fartøy i virksomhet på norsk kontinentalsokkel, i økonomisk sone eller på norske skip og luftfartøyer utenfor norsk territorium. Kravene i <a href="forskrift/2013-06-21-732/§4d">§ 4d</a> gjelder ikke på norske skip og luftfartøyer uansett hvor de befinner seg.</article><article class="changesToParent">Endret ved <a href="forskrift/2017-09-13-1417">forskrifter 13 sep 2017 nr. 1417</a> (i kraft 1 jan 2018), <a href="forskrift/2021-12-21-3939">21 des 2021 nr. 3939</a> (i kraft 1 feb 2022, se endringsforskriften del II for overgangsregel).</article></article><article class="legalArticle" data-lovdata-URL="SF/forskrift/2013-06-21-732/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><article class="legalP" id="paragraf-3-ledd-1">I denne forskriften menes med:<ol class="defaultList" type="a"><li data-name="a." value="1"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1"><i>Universell utforming:</i> Utforming eller tilrettelegging av hovedløsningen i informasjons- og kommunikasjonsteknologi slik at virksomhetens alminnelige funksjon kan benyttes av flest mulig.</article></article></li><li data-name="b." value="2"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1"><i>Informasjons- og kommunikasjonsteknologi (IKT):</i> Teknologi og systemer av teknologi som anvendes til å uttrykke, skape, omdanne, utveksle, lagre, mangfoldiggjøre og publisere informasjon, eller som på annen måte gjør informasjon anvendbar.</article></article></li><li data-name="c." value="3"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1"><i>Automat:</i> Maskin eller annen innretning som brukeren opererer alene for å kjøpe en vare eller få utført en tjeneste.</article></article></li><li data-name="d." value="4"><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1"><i>Nettløsning:</i> Formidling av informasjon eller tjeneste som er tilgjengelig i nettleser eller tilsvarende, tilgjengelig via en URI (Uniform Resource Identifier) og som benytter http-protokollen (Hypertext Transfer Protocol) eller tilsvarende for å tilgjengeliggjøre innhold.</article></article></li><li data-name="e." value="5"><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1"><i>Digitale læremidler:</i> Nettbaserte redskaper som kan brukes i det pedagogiske arbeidet, og som er utviklet med hensikt å støtte læringsaktiviteter.</article></article></li><li data-name="f." value="6"><article class="listArticle" id="paragraf-3-ledd-1-punkt-6"><article class="legalP" id="paragraf-3-ledd-1-punkt-6-ledd-1"><i>Mobilapplikasjon:</i> Brukerprogramvare som utformes og utvikles for bruk på mobile enheter rettet mot allmennheten, som smarttelefoner og nettbrett. Dette omfatter ikke programvare som styrer enhetene (operativsystem) eller maskinvare.</article></article></li><li data-name="g." value="7"><article class="listArticle" id="paragraf-3-ledd-1-punkt-7"><article class="legalP" id="paragraf-3-ledd-1-punkt-7-ledd-1"><i>Hovedløsning:</i> IKT-løsninger som er en integrert del av den måten virksomheten informerer og tilbyr sine tjenester til allmennheten på og som er knyttet til virksomhetens alminnelige funksjon. Hovedløsning i utdannings- og opplæringssektoren: nettløsninger som er en integrert del av virksomhetens undervisning eller informasjonsformidling, og som virksomheten har innflytelse over.</article></article></li><li data-name="h." value="8"><article class="listArticle" id="paragraf-3-ledd-1-punkt-8"><article class="legalP" id="paragraf-3-ledd-1-punkt-8-ledd-1"><i>Tidsbaserte media:</i> Omfatter media av følgende typer: kun lyd, kun video, lyd-video, lyd og/eller video kombinert med interaksjon.</article></article></li><li data-name="i." value="9"><article class="listArticle" id="paragraf-3-ledd-1-punkt-9"><article class="legalP" id="paragraf-3-ledd-1-punkt-9-ledd-1"><i>Gjenstander fra kulturhistoriske samlinger:</i> Privat eller offentlig eide gjenstander som presenterer en historisk, kunstnerisk, arkeologisk, estetisk, vitenskapelig eller teknisk interesse, og som er en del av samlinger bevart av kulturinstitusjoner som biblioteker, arkiver eller museer.</article></article></li><li data-name="j." value="10"><article class="listArticle" id="paragraf-3-ledd-1-punkt-10"><article class="legalP" id="paragraf-3-ledd-1-punkt-10-ledd-1"><i>Intranett og ekstranett:</i> Nettsteder som er tilgjengelig på et lokalt nettverk eller på det åpne internett til bruk for virksomhetens ansatte (intranett), eller som gir utvalgte tredjeparter adgang til avgrenset innhold (ekstranett).</article></article></li><li data-name="k." value="11"><article class="listArticle" id="paragraf-3-ledd-1-punkt-11"><article class="legalP" id="paragraf-3-ledd-1-punkt-11-ledd-1"><i>Måledata:</i> Resultater fra kontrollaktiviteten som utføres for å kontrollere at kravene i <a href="forskrift/2013-06-21-732/§4b">§ 4b</a> overholdes. Måledata omfatter både kvantitative opplysninger om nettsteder og mobilapplikasjoner som er testet (antall nettsteder og mobilapplikasjoner eventuelt med antall av besøkende eller brukere, mv.) og kvantitative opplysninger om status for universell utforming.</article></article></li><li data-name="l." value="12"><article class="listArticle" id="paragraf-3-ledd-1-punkt-12"><article class="legalP" id="paragraf-3-ledd-1-punkt-12-ledd-1"><i>Ny IKT-løsning:</i> Total utskifting av en teknisk løsning, versjonsoppgradering, utskifting eller større endring av kildekode og større endring av utseende eller utforming. Gradvise endringer over tid som til sammen utgjør en endring som nevnt i denne bokstav, kan også regnes som ny IKT-løsning.</article></article></li><li data-name="m." value="13"><article class="listArticle" id="paragraf-3-ledd-1-punkt-13"><article class="legalP" id="paragraf-3-ledd-1-punkt-13-ledd-1"><i>Brukergrensesnitt:</i> Møtepunktet mellom menneske og maskin, og den delen av maskinen brukeren kommer i direkte kontakt med, herunder fysisk maskinvare og logiske programvarekomponenter.</article></article></li><li data-name="n." value="14"><article class="listArticle" id="paragraf-3-ledd-1-punkt-14"><article class="legalP" id="paragraf-3-ledd-1-punkt-14-ledd-1"><i>Standard:</i> Normativt dokument, herunder spesifikasjoner, retningslinjer og veiledninger. Med standard menes også standard vedtatt etter forordning <a href="eu/32012r1025">(EU) nr. 1025/2012</a> <a href="eu/32012r1025/a2">artikkel 2</a> (1) bokstav b og c.</article></article></li></ol></article><article class="changesToParent">Endret ved <a href="forskrift/2017-09-13-1417">forskrifter 13 sep 2017 nr. 1417</a> (i kraft 1 jan 2018), <a href="forskrift/2021-12-21-3939">21 des 2021 nr. 3939</a> (i kraft 1 feb 2022, se endringsforskriften del II for overgangsregel).</article></article><article class="legalArticle" data-lovdata-URL="SF/forskrift/2013-06-21-732/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Krav til utforming av IKT-løsninger</span></h2><article class="legalP" id="paragraf-4-ledd-1">Private virksomheters nettløsninger skal minst utformes i samsvar med standard Web Content Accessibility Guidelines 2.0 (WCAG 2.0)/NS/ISO/IEC 40500:2012, på nivå A og AA med unntak for suksesskriteriene 1.2.3, 1.2.4 og 1.2.5, eller tilsvarende denne standard.</article><article class="changesToParent">Endret ved forskrift <a href="forskrift/2021-12-21-3939">21 des 2021 nr. 3939</a> (i kraft 1 feb 2022, se endringsforskriften del II for overgangsregel).</article></article><article class="legalArticle" data-lovdata-URL="SF/forskrift/2013-06-21-732/§4a" data-name="§4a" id="paragraf-5"><h2 class="legalArticleHeader"><span class="legalArticleValue">§ 4a</span>. <span class="legalArticleTitle">Krav til universell utforming av nettløsninger tilhørende allmennkringkastere og datterforetak</span></h2><article class="legalP" id="paragraf-5-ledd-1">Nettløsninger som tilhører allmennkringkastere og deres datterforetak, eller andre organisasjoner og deres datterforetak som utfører allmennkringkastingsoppgave, skal minst utformes i samsvar med standard Web Content Accessibility Guidelines 2.0 (WCAG 2.0)/NS/ISO/IEC 40500:2012, på nivå A og AA med unntak for suksesskriteriene 1.2.3, 1.2.4 og 1.2.5, eller tilsvarende denne standard.</article><article class="changesToParent">Tilføyd ved forskrift <a href="forskrift/2021-12-21-3939">21 des 2021 nr. 3939</a> (i kraft 1 feb 2022, se endringsforskriften del II for overgangsregel).</article></article><article class="legalArticle" data-lovdata-URL="SF/forskrift/2013-06-21-732/§4b" data-name="§4b" id="paragraf-6"><h2 class="legalArticleHeader"><span class="legalArticleValue">§ 4b</span>. <span class="legalArticleTitle">Krav til universell utforming av nettløsninger i offentlige virksomheter</span></h2><article class="legalP" id="paragraf-6-ledd-1">Offentlige virksomheter skal sikre at nettløsninger er universelt utformet ved å gjøre de mulig å oppfatte, mulig å betjene, forståelige og robuste.</article><article class="legalP" id="paragraf-6-ledd-2">Offentlige virksomheters nettløsninger som samsvarer med kravene i EN 301&#xa0;549 V3.2.1 (2021-03), oppfyller plikten etter første ledd.</article><article class="legalP" id="paragraf-6-ledd-3">Offentlige virksomheter har plikt til synstolkning av forhåndsinnspilte tidsbaserte medier publisert etter 1. februar 2024. Kravet gjelder ikke for skoler og barnehager, med unntak av innhold knyttet til viktige nettbaserte administrative funksjoner.</article><article class="legalP" id="paragraf-6-ledd-4">Offentlige virksomheter har plikt til universell utforming av innhold på intranett og ekstranett som er publisert etter 1. februar 2023, eller som har gjennomgått en vesentlig revisjon etter <a href="forskrift/2013-06-21-732/§3">§ 3</a> første ledd bokstav l.</article><article class="legalP" id="paragraf-6-ledd-5">Offentlige virksomheter skal oppfylle forskriftens krav til tilgjengelighetserklæring og tilbakemeldingsfunksjon i <a href="forskrift/2013-06-21-732/§4e">§ 4e</a>.</article><article class="changesToParent">Tilføyd ved forskrift <a href="forskrift/2021-12-21-3939">21 des 2021 nr. 3939</a> (i kraft 1 feb 2022, se endringsforskriften del II for overgangsregel), endret ved forskrift <a href="forskrift/2023-01-17-87">17 jan 2023 nr. 87</a> (i kraft 1 feb 2023, se endringsforskriften del II for overgangsregel).</article></article><article class="legalArticle" data-lovdata-URL="SF/forskrift/2013-06-21-732/§4c" data-name="§4c" id="paragraf-7"><h2 class="legalArticleHeader"><span class="legalArticleValue">§ 4c</span>. <span class="legalArticleTitle">Unntak fra krav til universell utforming av nettløsninger</span></h2><article class="legalP" id="paragraf-7-ledd-1">Kravene til universell utforming gjelder ikke for følgende innhold:<ol class="defaultList" type="a"><li data-name="a." value="1"><article class="listArticle" id="paragraf-7-ledd-1-punkt-1"><article class="legalP" id="paragraf-7-ledd-1-punkt-1-ledd-1">dokumentformater publisert før 1. februar 2022. Slike dokumentformater er likevel omfattet dersom dokumentet er nødvendig for en aktiv administrativ prosess som ledd i de oppgaver virksomheten ivaretar.</article></article></li><li data-name="b." value="2"><article class="listArticle" id="paragraf-7-ledd-1-punkt-2"><article class="legalP" id="paragraf-7-ledd-1-punkt-2-ledd-1">direktesendte tidsbaserte medier.</article></article></li><li data-name="c." value="3"><article class="listArticle" id="paragraf-7-ledd-1-punkt-3"><article class="legalP" id="paragraf-7-ledd-1-punkt-3-ledd-1">nettbaserte kart og karttjenester, så lenge vesentlig informasjon finnes på en tilgjengelig digital måte, for kart som er ment for navigasjonsformål.</article></article></li><li data-name="d." value="4"><article class="listArticle" id="paragraf-7-ledd-1-punkt-4"><article class="legalP" id="paragraf-7-ledd-1-punkt-4-ledd-1">tredjepartsinnhold utenfor virksomhetens kontroll.</article></article></li><li data-name="e." value="5"><article class="listArticle" id="paragraf-7-ledd-1-punkt-5"><article class="legalP" id="paragraf-7-ledd-1-punkt-5-ledd-1">reproduksjoner av kulturhistoriske gjenstander som ikke kan gjøres universelt utformet enten fordi: <ol class="defaultList" type="i"><li data-name="i." value="1"><article class="listArticle" id="paragraf-7-ledd-1-punkt-5-ledd-1-punkt-1"><article class="legalP" id="paragraf-7-ledd-1-punkt-5-ledd-1-punkt-1-ledd-1">etterlevelse av kravene er uforenlig med gjenstandens bevaring eller autentisitet, eller</article></article></li><li data-name="ii." value="2"><article class="listArticle" id="paragraf-7-ledd-1-punkt-5-ledd-1-punkt-2"><article class="legalP" id="paragraf-7-ledd-1-punkt-5-ledd-1-punkt-2-ledd-1">på grunn av manglende kostnadseffektive automatiserte løsninger, som kan omdanne manuskripter eller annet innhold.</article></article></li></ol></article></article></li><li data-name="f." value="6"><article class="listArticle" id="paragraf-7-ledd-1-punkt-6"><article class="legalP" id="paragraf-7-ledd-1-punkt-6-ledd-1">innhold på nettsteder eller i mobilapplikasjoner som kvalifiserer som arkiver, det vil si at de bare har innhold som verken er nødvendig for aktive administrative prosesser eller er oppdatert eller redigert etter 1. februar 2022.</article></article></li></ol></article><article class="changesToParent">Tilføyd ved forskrift <a href="forskrift/2021-12-21-3939">21 des 2021 nr. 3939</a> (i kraft 1 feb 2022, se endringsforskriften del II for overgangsregel), endret ved forskrift <a href="forskrift/2023-01-17-87">17 jan 2023 nr. 87</a> (i kraft 1 feb 2023, se endringsforskriften del II for overgangsregel).</article></article><article class="legalArticle" data-lovdata-URL="SF/forskrift/2013-06-21-732/§4d" data-name="§4d" id="paragraf-8"><h2 class="legalArticleHeader"><span class="legalArticleValue">§ 4d</span>. <span class="legalArticleTitle">Krav til universell utforming av automater i offentlige og private virksomheter</span></h2><article class="legalP" id="paragraf-8-ledd-1">Automater skal minst utformes i samsvar med følgende standarder, eller tilsvarende disse standarder:<ol class="defaultList" type="a"><li data-name="a." value="1"><article class="listArticle" id="paragraf-8-ledd-1-punkt-1"><article class="legalP" id="paragraf-8-ledd-1-punkt-1-ledd-1">CEN/TS 15291:2006 – Identification Card Systems – Guidance on design for accessible card-activated devices.</article></article></li><li data-name="b." value="2"><article class="listArticle" id="paragraf-8-ledd-1-punkt-2"><article class="legalP" id="paragraf-8-ledd-1-punkt-2-ledd-1">NS-EN 1332-1:2009 – Identification Card Systems – Human-machine interface – Part 1: Design principles for the user interface.</article></article></li><li data-name="c." value="3"><article class="listArticle" id="paragraf-8-ledd-1-punkt-3"><article class="legalP" id="paragraf-8-ledd-1-punkt-3-ledd-1">NS-EN 1332-2:1998 – Identification Card Systems – Man-machine interface – Part 2: Dimensions and location of a tactile identifier for ID-1 cards.</article></article></li><li data-name="d." value="4"><article class="listArticle" id="paragraf-8-ledd-1-punkt-4"><article class="legalP" id="paragraf-8-ledd-1-punkt-4-ledd-1">NS-EN 1332-3:2008 – Identification Card Systems – Man-machine interface – Part 3: Keypads.</article></article></li><li data-name="e." value="5"><article class="listArticle" id="paragraf-8-ledd-1-punkt-5"><article class="legalP" id="paragraf-8-ledd-1-punkt-5-ledd-1">NS-EN 1332-4:2007 – Identification Card Systems: – Man-machine interface – Part 4: Coding of user requirements for people with special needs.</article></article></li><li data-name="f." value="6"><article class="listArticle" id="paragraf-8-ledd-1-punkt-6"><article class="legalP" id="paragraf-8-ledd-1-punkt-6-ledd-1">NS-EN 1332-5:2006 – Identification Card Systems – Man-machine interface – Part 5: Raised tactile symbols for differentiation of application on ID-1 cards.</article></article></li><li data-name="g." value="7"><article class="listArticle" id="paragraf-8-ledd-1-punkt-7"><article class="legalP" id="paragraf-8-ledd-1-punkt-7-ledd-1">NS-EN ISO 9241-20:2009 – Ergonomics of human-system interaction – Part 20: Accessibility guidelines for information/communication technology (ICT) equipment and services.</article></article></li><li data-name="h." value="8"><article class="listArticle" id="paragraf-8-ledd-1-punkt-8"><article class="legalP" id="paragraf-8-ledd-1-punkt-8-ledd-1">ISO 20282-1:2006 – Ease of operation of everyday products – Part 1: Design requirements for context of use and user characteristics.</article></article></li><li data-name="i." value="9"><article class="listArticle" id="paragraf-8-ledd-1-punkt-9"><article class="legalP" id="paragraf-8-ledd-1-punkt-9-ledd-1">ISO/TS 20282-2:2006 – Ease of operation of everyday products – Part 2: Test method for walk-up-and-use products.</article></article></li><li data-name="j." value="10"><article class="listArticle" id="paragraf-8-ledd-1-punkt-10"><article class="legalP" id="paragraf-8-ledd-1-punkt-10-ledd-1">ISO/TR 22411:2008 – Ergonomics data and guidelines for the application of ISO/IEC Guide 71 to products and services to address the needs of older persons and persons with disabilities.</article></article></li></ol></article><article class="changesToParent">Tilføyd ved forskrift <a href="forskrift/2021-12-21-3939">21 des 2021 nr. 3939</a> (i kraft 1 feb 2022, se endringsforskriften del II for overgangsregel).</article></article><article class="legalArticle" data-lovdata-URL="SF/forskrift/2013-06-21-732/§4e" data-name="§4e" id="paragraf-9"><h2 class="legalArticleHeader"><span class="legalArticleValue">§ 4e</span>. <span class="legalArticleTitle">Tilgjengelighetserklæring og tilbakemeldingsfunksjon</span></h2><article class="legalP" id="paragraf-9-ledd-1">Offentlige virksomheter skal avgi en tilgjengelighetserklæring om etterlevelse av kravene i <a href="forskrift/2013-06-21-732/§4b">§ 4b</a>. Offentlige virksomheter skal bruke Digitaliseringsdirektoratets sentrale løsning for tilgjengelighetserklæring.</article><article class="legalP" id="paragraf-9-ledd-2">Tilgjengelighetserklæringen skal være detaljert, uttømmende og tydelig. Tilgjengelighetserklæringen skal oppdateres regelmessig, og minimum årlig.</article><article class="legalP" id="paragraf-9-ledd-3">Tilgjengelighetserklæringen skal inneholde:<ol class="defaultList" type="a"><li data-name="a." value="1"><article class="listArticle" id="paragraf-9-ledd-3-punkt-1"><article class="legalP" id="paragraf-9-ledd-3-punkt-1-ledd-1">En forklaring av innhold som ikke er universelt utformet, og en begrunnelse for hvorfor innholdet ikke kan følge kravene, samt en beskrivelse av universelt utformede alternativer, der det finnes.</article></article></li><li data-name="b." value="2"><article class="listArticle" id="paragraf-9-ledd-3-punkt-2"><article class="legalP" id="paragraf-9-ledd-3-punkt-2-ledd-1">En beskrivelse av, og lenke til en tilbakemeldingsfunksjon, hvor enhver kan varsle virksomheten om mangelfull etterlevelse av kravene i forskriftens <a href="forskrift/2013-06-21-732/§4b">§ 4b</a>.</article></article></li><li data-name="c." value="3"><article class="listArticle" id="paragraf-9-ledd-3-punkt-3"><article class="legalP" id="paragraf-9-ledd-3-punkt-3-ledd-1">Lenke til håndhevingsprosedyren og informasjon om klagerett.</article></article></li></ol></article><article class="legalP" id="paragraf-9-ledd-4">For nettsteder skal tilgjengelighetserklæringen publiseres på virksomhetens nettsted.</article><article class="legalP" id="paragraf-9-ledd-5">For mobilapplikasjoner skal tilgjengelighetserklæringen enten publiseres på virksomhetens nettsted, eller sammen med nedlastingsinformasjon for mobilapplikasjonen.</article><article class="legalP" id="paragraf-9-ledd-6">Enhver kan også be om opplysninger om innhold som er unntatt etter <a href="forskrift/2013-06-21-732/§4b">§ 4b</a> tredje ledd og <a href="forskrift/2013-06-21-732/§4c">§ 4c</a>, eller som er unntatt etter en forholdsmessighetsvurdering i henhold til <a href="lov/2017-06-16-51/§18">likestillings- og diskrimineringsloven § 18</a> tredje ledd. Virksomhetene skal svare på henvendelser fra brukerne innen rimelig tid.</article><article class="changesToParent">Tilføyd ved forskrift <a href="forskrift/2021-12-21-3939">21 des 2021 nr. 3939</a> (i kraft 1 feb 2022, se endringsforskriften del II for overgangsregel).</article></article><article class="legalArticle" data-lovdata-URL="SF/forskrift/2013-06-21-732/§5" data-name="§5" id="paragraf-10"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Tilsyn og krav om dokumentasjon</span></h2><article class="legalP" id="paragraf-10-ledd-1">Digitaliseringsdirektoratet fører tilsyn etter forskriften.</article><article class="legalP" id="paragraf-10-ledd-2">Virksomhet som har ansvar etter forskriften, skal kunne dokumentere at kravene er overholdt. Ansvarsforhold i virksomheten og hvilke standarder som er benyttet for universell utforming av den aktuelle IKT-løsningen skal dokumenteres.</article><article class="legalP" id="paragraf-10-ledd-3">Digitaliseringsdirektoratet kan kreve de opplysninger og foreta de undersøkelser som er nødvendige for å gjennomføre sine oppgaver, herunder kreve tilgang til IKT-løsninger som reguleres av forskriften.</article><article class="changesToParent">Endret ved <a href="forskrift/2020-10-16-2063">forskrifter 16 okt 2020 nr. 2063</a>, <a href="forskrift/2021-12-21-3939">21 des 2021 nr. 3939</a> (i kraft 1 feb 2022, se endringsforskriften del II for overgangsregel).</article></article><article class="legalArticle" data-lovdata-URL="SF/forskrift/2013-06-21-732/§6" data-name="§6" id="paragraf-11"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Pålegg om iverksetting av tiltak</span></h2><article class="legalP" id="paragraf-11-ledd-1">Digitaliseringsdirektoratet kan pålegge virksomheten å iverksette nødvendige tiltak for å sikre oppfyllelse av forskriftens krav om universell utforming av IKT-løsninger. Digitaliseringsdirektoratet kan sette tidsfrist for oppfyllelse av pålegget.</article><article class="changesToParent">Endret ved <a href="forskrift/2020-10-16-2063">forskrift 16 okt 2020 nr. 2063</a>.</article></article><article class="legalArticle" data-lovdata-URL="SF/forskrift/2013-06-21-732/§7" data-name="§7" id="paragraf-12"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Tvangsmulkt</span></h2><article class="legalP" id="paragraf-12-ledd-1">Digitaliseringsdirektoratet kan treffe vedtak om tvangsmulkt etter <a href="lov/2017-06-16-51">lov 16. juni 2017 nr. 51</a> om likestilling og forbud mot diskriminering <a href="lov/2017-06-16-51/§36">§ 36</a>. Tvangsmulkt ilegges først når frist for oppfyllelse av pålegg om iverksetting av tiltak er overskredet.</article><article class="legalP" id="paragraf-12-ledd-2">Tvangsmulkt fastsettes som løpende dagmulkt.</article><article class="legalP" id="paragraf-12-ledd-3">Tvangsmulkten begynner å løpe dersom ny frist for å etterkomme pålegget oversittes, og skal normalt løpe fram til pålegget er oppfylt. Ilagt mulkt kan settes ned eller frafalles når særlige grunner taler for det.</article><article class="legalP" id="paragraf-12-ledd-4">Tvangsmulkt skal kun fastsettes der det anses nødvendig for at pålegget skal bli oppfylt innen rimelig tid og være av en slik størrelse at det stimuleres til oppfyllelse av pålegget.</article><article class="changesToParent">Endret ved <a href="forskrift/2017-09-13-1417">forskrifter 13 sep 2017 nr. 1417</a> (i kraft 1 jan 2018), <a href="forskrift/2020-10-16-2063">16 okt 2020 nr. 2063</a>.</article></article><article class="legalArticle" data-lovdata-URL="SF/forskrift/2013-06-21-732/§8" data-name="§8" id="paragraf-13"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Klage</span></h2><article class="legalP" id="paragraf-13-ledd-1">Vedtak etter denne forskriften truffet av Digitaliseringsdirektoratet kan påklages til Kommunal- og moderniseringsdepartementet. Klagen sendes Digitaliseringsdirektoratet.</article><article class="changesToParent">Endret ved <a href="forskrift/2017-09-13-1417">forskrifter 13 sep 2017 nr. 1417</a> (i kraft 1 jan 2018), <a href="forskrift/2020-10-16-2063">16 okt 2020 nr. 2063</a>.</article></article><article class="legalArticle" data-lovdata-URL="SF/forskrift/2013-06-21-732/§9" data-name="§9" id="paragraf-14"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Søksmål</span></h2><article class="legalP" id="paragraf-14-ledd-1">Søksmål om gyldigheten av vedtak truffet av Kommunal- og moderniseringsdepartementet skal reises innen tre måneder etter at underretning om vedtaket er kommet frem.</article><article class="legalP" id="paragraf-14-ledd-2">Søksmål kan ikke bringes inn for domstolene uten at klageadgangen er utnyttet og klagen er endelig avgjort.</article><article class="legalP" id="paragraf-14-ledd-3">Søksmål skal likevel i alle tilfelle kunne reises når det er gått 6 måneder fra klage første gang ble framsatt, og det ikke skyldes forsømmelse fra klagerens side at klageinstansens avgjørelse ikke foreligger.</article><article class="changesToParent">Endret ved <a href="forskrift/2017-09-13-1417">forskrift 13 sep 2017 nr. 1417</a> (i kraft 1 jan 2018).</article></article><article class="legalArticle" data-lovdata-URL="SF/forskrift/2013-06-21-732/§10" data-name="§10" id="paragraf-15"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Dispensasjon</span></h2><article class="legalP" id="paragraf-15-ledd-1">Digitaliseringsdirektoratet kan etter søknad gi dispensasjon fra krav og frister etter <a href="forskrift/2013-06-21-732/§4">§ 4</a>, <a href="forskrift/2013-06-21-732/§4a">§ 4a</a> og <a href="forskrift/2013-06-21-732/§4d">§ 4d</a>, dersom det foreligger en uforholdsmessig stor byrde. En uforholdsmessig stor byrde kan være hensynet til personvern, økonomi, teknologiske muligheter eller der utviklingsforløpet for en anskaffelse ikke lar seg tilpasse tidsfristene.</article><article class="changesToParent">Endret ved <a href="forskrift/2017-09-13-1417">forskrifter 13 sep 2017 nr. 1417</a> (i kraft 1 jan 2018), <a href="forskrift/2020-10-16-2063">16 okt 2020 nr. 2063</a>, <a href="forskrift/2021-12-21-3939">21 des 2021 nr. 3939</a> (i kraft 1 feb 2022, se endringsforskriften del II for overgangsregel).</article></article><article class="legalArticle" data-lovdata-URL="SF/forskrift/2013-06-21-732/§10a" data-name="§10a" id="paragraf-16"><h2 class="legalArticleHeader"><span class="legalArticleValue">§ 10a</span>. <span class="legalArticleTitle">Tilsynsorganets plikt til kontroll og rapportering</span></h2><article class="legalP" id="paragraf-16-ledd-1">Digitaliseringsdirektoratet skal årlig kontrollere at offentlige organers nettsteder og mobilapplikasjoner overholder kravene til universell utforming etter forskriftens <a href="forskrift/2013-06-21-732/§4b">§ 4b</a>.</article><article class="legalP" id="paragraf-16-ledd-2">Kontrollene skal utføres i samsvar med metodikken fastsatt i <a href="eu/32018d1524">(EU) 2018/1524</a> gjennomføringsbeslutning om kontrollmetode og rapportering. Metodikken omfatter:<ol class="defaultList" type="a"><li data-name="a." value="1"><article class="listArticle" id="paragraf-16-ledd-2-punkt-1"><article class="legalP" id="paragraf-16-ledd-2-punkt-1-ledd-1">perioden for målingen og utvalget av nettsteder og mobilapplikasjoner som inngår i målingen,</article></article></li><li data-name="b." value="2"><article class="listArticle" id="paragraf-16-ledd-2-punkt-2"><article class="legalP" id="paragraf-16-ledd-2-punkt-2-ledd-1">på nettstedsnivå: utvalget av enkeltsider og innholdet på disse sidene,</article></article></li><li data-name="c." value="3"><article class="listArticle" id="paragraf-16-ledd-2-punkt-3"><article class="legalP" id="paragraf-16-ledd-2-punkt-3-ledd-1">på mobilapplikasjonsnivå: innholdet som skal testes, herunder versjon, tidspunkt for lansering og oppdateringer,</article></article></li><li data-name="d." value="4"><article class="listArticle" id="paragraf-16-ledd-2-punkt-4"><article class="legalP" id="paragraf-16-ledd-2-punkt-4-ledd-1">en beskrivelse av brudd og samsvar med kravene til universell utforming med henvisning til relevante deler av gjeldende standard,</article></article></li><li data-name="e." value="5"><article class="listArticle" id="paragraf-16-ledd-2-punkt-5"><article class="legalP" id="paragraf-16-ledd-2-punkt-5-ledd-1">dersom det avdekkes brudd med kravene skal offentlige organer få data og informasjon om etterlevelsen av kravene, i et format som setter de i stand til å rette opp bruddene,</article></article></li><li data-name="f." value="6"><article class="listArticle" id="paragraf-16-ledd-2-punkt-6"><article class="legalP" id="paragraf-16-ledd-2-punkt-6-ledd-1">hensiktsmessige ordninger, herunder om nødvendig veiledning og eksempler om automatisk testing, manuell testing og brukertesting, som lar seg gjøre innenfor perioden for måling og rapportering.</article></article></li></ol></article><article class="legalP" id="paragraf-16-ledd-3">Det skal rapporteres til ESA hvert tredje år.</article><article class="changesToParent">Tilføyd ved forskrift <a href="forskrift/2021-12-21-3939">21 des 2021 nr. 3939</a> (i kraft 1 feb 2022, se endringsforskriften del II for overgangsregel).</article></article><article class="legalArticle" data-lovdata-URL="SF/forskrift/2013-06-21-732/§11" data-name="§11" id="paragraf-17"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse og overgangsregler</span></h2><article class="legalP" id="paragraf-17-ledd-1">Forskriften trer i kraft 1. juli 2013.</article><article class="legalP" id="paragraf-17-ledd-2">Virksomheter som har plikter i henhold til denne forskriften, skal sørge for at nye IKT-løsninger er universelt utformet senest 12 måneder etter at denne forskriften er trådt i kraft. Virksomheter i opplærings- og utdanningssektoren har plikt til å sørge for at nye IKT-løsninger er universelt utformet senest 12 måneder etter 1. januar 2018. Eksisterende IKT-løsninger skal være universelt utformet innen 1. januar 2021.</article><article class="changesToParent">Endret ved <a href="forskrift/2017-09-13-1417">forskrifter 13 sep 2017 nr. 1417</a> (i kraft 1 jan 2018), <a href="forskrift/2021-12-21-3939">21 des 2021 nr. 3939</a> (i kraft 1 feb 2022, se endringsforskriften del II for overgangsregel).</article></article></main></body></html>