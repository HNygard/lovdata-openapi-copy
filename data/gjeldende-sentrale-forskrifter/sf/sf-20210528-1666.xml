<!DOCTYPE html><html lang="no"><head><title>Statlige planretningslinjer for differensiert forvaltning av strandsonen langs sjøen</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2021-05-28-1666</dd><dt class="dokid">DokumentID</dt><dd class="dokid">SF/forskrift/2021-05-28-1666</dd><dt class="ministry">Departement</dt><dd class="ministry"><ul><li>Kommunal- og distriktsdepartementet</li></ul></dd><dt class="subunit">Etat</dt><dd class="subunit"><ul><li>Planavdelingen</li></ul></dd><dt class="dateInForce">I kraft fra</dt><dd class="dateInForce">2021-05-28</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/2021-05-21-1563">forskrift/2021-05-21-1563</a></li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/2008-06-27-71/§6-2">lov/2008-06-27-71/§6-2</a></li></ul></dd><dt class="dateOfPublication">Kunngjort</dt><dd class="dateOfPublication">2021-05-28 14:40</dd><dt class="titleShort">Korttittel</dt><dd class="titleShort">Statlige planretningslinjer for differensiert forvaltning av strandsonen langs sjøen</dd><dt class="title">Tittel</dt><dd class="title">Statlige planretningslinjer for differensiert forvaltning av strandsonen langs sjøen</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 28. mai 2021 med hjemmel i <a href="lov/2008-06-27-71/§6-2">lov 27. juni 2008 nr. 71 om planlegging og byggesaksbehandling (plan- og bygningsloven) § 6-2</a> første ledd. Fremmet av Kommunal- og moderniseringsdepartementet.</dd><dt class="refid">RefID</dt><dd class="refid">forskrift/2021-05-28-1666</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Statlige planretningslinjer for differensiert forvaltning av strandsonen langs sjøen</a><ul class="tocSubUl"><li><a href="#kapittel-1">1. Formål</a></li><li><a href="#kapittel-2">2. Virkeområde</a></li><li><a href="#kapittel-3">3. Byggeforbudet i strandsonen</a></li><li><a href="#kapittel-4">4. Geografisk differensiering</a></li><li><a href="#kapittel-5">5. Offentlige myndigheters oppgaver og ansvar</a></li><li><a href="#kapittel-6">6. Generelle retningslinjer for planlegging i strandsonen</a><ul class="tocSubUl"><li><a href="#kapittel-6-kapittel-1">6.1. Natur- og kulturmiljø og landskap</a></li><li><a href="#kapittel-6-kapittel-2">6.2. Friluftsliv</a></li><li><a href="#kapittel-6-kapittel-3">6.3. Landbruk, reindrift, fiske, fangst, akvakultur og ferdsel til sjøs</a></li><li><a href="#kapittel-6-kapittel-4">6.4. Planlegging i byer og tettsteder</a></li><li><a href="#kapittel-6-kapittel-5">6.5. Fastsetting av byggegrense</a></li></ul></li><li><a href="#kapittel-7">7. Oppdatering av planer</a></li><li><a href="#kapittel-8">8. Retningslinjer for kystkommunene i Oslofjordregionen (sone 1)</a><ul class="tocSubUl"><li><a href="#kapittel-8-kapittel-1">8.1. Byggeforbud</a></li><li><a href="#kapittel-8-kapittel-2">8.2. Kommuneplan og reguleringsplan</a></li><li><a href="#kapittel-8-kapittel-3">8.3. Plassering av ny bebyggelse</a></li><li><a href="#kapittel-8-kapittel-4">8.4. Utvidelse av eksisterende bebyggelse</a></li><li><a href="#kapittel-8-kapittel-5">8.5. Fritidsbebyggelse</a></li><li><a href="#kapittel-8-kapittel-6">8.6. Terrenginngrep og infrastruktur</a></li></ul></li><li><a href="#kapittel-9">9. Retningslinjer for andre områder der presset på arealene er stort (sone 2)</a><ul class="tocSubUl"><li><a href="#kapittel-9-kapittel-1">9.1. Byggeforbud</a></li><li><a href="#kapittel-9-kapittel-2">9.2. Kommuneplan og reguleringsplan</a></li><li><a href="#kapittel-9-kapittel-3">9.3. Plassering av ny bebyggelse</a></li><li><a href="#kapittel-9-kapittel-4">9.4. Utvidelse av eksisterende bebyggelse</a></li><li><a href="#kapittel-9-kapittel-5">9.5. Terrenginngrep og infrastruktur</a></li></ul></li><li><a href="#kapittel-10">10. Retningslinjer for områder med mindre press på arealene (sone 3)</a><ul class="tocSubUl"><li><a href="#kapittel-10-kapittel-1">10.1. Byggeforbud</a></li><li><a href="#kapittel-10-kapittel-2">10.2. Kommuneplan og reguleringsplan</a></li><li><a href="#kapittel-10-kapittel-3">10.3. Plassering av ny bebyggelse</a></li><li><a href="#kapittel-10-kapittel-4">10.4. Terrenginngrep og infrastruktur</a></li></ul></li><li><a href="#kapittel-11">11. Ikrafttreden</a></li></ul></li></ul></dd></dl></header><main class="documentBody" data-lovdata-URL="SF/forskrift/2021-05-28-1666" id="dokument"><h1>Statlige planretningslinjer for differensiert forvaltning av strandsonen langs sjøen</h1><section class="section" data-name="kap1" id="kapittel-1" data-lovdata-URL="SF/forskrift/2021-05-28-1666/KAPITTEL_1"><h2>1. <strong>Formål</strong></h2><article class="legalP" id="kapittel-1-ledd-1">Formålet med disse retningslinjene er å tydeliggjøre nasjonal arealpolitikk og sikre nasjonale og regionale interesser i 100-metersbeltet langs sjøen. Strandsoneforvaltningen skal bidra til en bærekraftig utvikling i tråd med FNs bærekraftsmål.</article><article class="legalP" id="kapittel-1-ledd-2">Retningslinjene skal bidra til at det tas særlig hensyn til natur- og kulturmiljø, friluftsliv, landskap og andre allmenne interesser i strandsonen og at unødvendig bygging langs sjøen unngås, jf. <a href="lov/2008-06-27-71/§1-8">plan- og bygningsloven (pbl.) § 1-8</a>. Strandsonen gir grunnlag for næring og bosetting langs kysten, og god arealplanlegging kan gi grunnlag for økt verdiskapning og flere lønnsomme arbeidsplasser. Kommunene må balansere disse interessene i planleggingen.</article><article class="legalP" id="kapittel-1-ledd-3">Retningslinjene utdyper <a href="lov/2008-06-27-71">plan- og bygningsloven</a> og gir statlige føringer for kommunenes og fylkeskommunenes planlegging og saksbehandling.</article><article class="legalP" id="kapittel-1-ledd-4">Retningslinjene skal bidra til en geografisk differensiering gjennom planleggingen. Retningslinjene er strengest der utbyggingspresset er stort og verneverdiene er høyest.</article></section><section class="section" data-name="kap2" id="kapittel-2" data-lovdata-URL="SF/forskrift/2021-05-28-1666/KAPITTEL_2"><h2>2. Virkeområde</h2><article class="legalP" id="kapittel-2-ledd-1">Retningslinjene gjelder i strandsonen. Med dette menes 100-metersbeltet langs sjøen, målt i horisontalplanet ved alminnelig høyvann, jf. <a href="lov/2008-06-27-71/§1-8">pbl. § 1-8</a> annet ledd.</article><article class="legalP" id="kapittel-2-ledd-2">Retningslinjene gjelder for landarealene i strandsonen, men planleggingen bør skje helhetlig slik at det blir god sammenheng mellom arealbruken i strandsonen, i sjøen og på landområdene bak 100-metersbeltet.</article></section><section class="section" data-name="kap3" id="kapittel-3" data-lovdata-URL="SF/forskrift/2021-05-28-1666/KAPITTEL_3"><h2>3. Byggeforbudet i strandsonen</h2><article class="legalP" id="kapittel-3-ledd-1">Byggeforbudet i <a href="lov/2008-06-27-71/§1-8">pbl. § 1-8</a> gjelder de tiltak som fremgår av <a href="lov/2008-06-27-71/§1-6">pbl. § 1-6</a>, med unntak av fasadeendringer. Dette innebærer at det i 100-metersbeltet langs sjøen ikke er tillatt å iverksette oppføring, riving, endring, endret bruk og andre tiltak knyttet til bygninger, konstruksjoner og anlegg, terrenginngrep eller opprettelse og endring av eiendom. Byggeforbudet gjelder også annen virksomhet og endring av arealbruk som vil være i strid med arealformål, planbestemmelser og hensynssoner.</article><article class="legalP" id="kapittel-3-ledd-2">Byggeforbudet i 100-metersbeltet langs sjøen gjelder også for eldre planer uten fastsatt byggegrense. Dersom kommunen har åpnet for utbygging og fastsatt byggegrense i kommuneplanens arealdel eller reguleringsplan, gjelder ikke lovens byggeforbud.</article><article class="legalP" id="kapittel-3-ledd-3">I kommuneplanens arealdel kan kommunen gi bestemmelser som tillater visse tiltak i 100-metersbeltet, jf. <a href="lov/2008-06-27-71/§11-11">pbl. § 11-11</a> nr. 4. Dette gjelder nødvendige bygninger, mindre anlegg og opplag i 100-metersbeltet langs sjøen med sikte på landbruk, reindrift, fiske, fangst, akvakultur og ferdsel til sjøs, jf. <a href="lov/2008-06-27-71/§11-7">pbl. § 11-7</a> nr. 5 og 6.</article></section><section class="section" data-name="kap4" id="kapittel-4" data-lovdata-URL="SF/forskrift/2021-05-28-1666/KAPITTEL_4"><h2>4. Geografisk differensiering</h2><article class="legalP" id="kapittel-4-ledd-1">Retningslinjene deler landet inn i tre soner med ulike føringer tilpasset utbyggingspress og behovet for vern av de interessene som skal ivaretas i strandsonen jf. § 1-8 første ledd:<ul class="defaultList"><li data-li-identifier="•" data-name="•"><article class="listArticle" id="kapittel-4-ledd-1-punkt-1"><article class="legalP" id="kapittel-4-ledd-1-punkt-1-ledd-1">Kystkommunene i Oslofjordregionen (sone 1), punkt 9 nedenfor.</article></article></li><li data-li-identifier="•" data-name="•"><article class="listArticle" id="kapittel-4-ledd-1-punkt-2"><article class="legalP" id="kapittel-4-ledd-1-punkt-2-ledd-1">Andre områder der presset på arealene er stort (sone 2), punkt 10 nedenfor</article></article></li><li data-li-identifier="•" data-name="•"><article class="listArticle" id="kapittel-4-ledd-1-punkt-3"><article class="legalP" id="kapittel-4-ledd-1-punkt-3-ledd-1">Områder med mindre press på arealene (sone 3), punkt 11 nedenfor.</article></article></li></ul></article><article class="legalP" id="kapittel-4-ledd-2">Soneinndelingen tar ikke fullt ut hensyn til lokale forskjeller i utbyggingspress og verneverdier innad i den enkelte kommune. Retningslinjene legger derfor opp til at ytterligere differensiering kan gjøres i kommuneplanens arealdel.</article><article class="legalP" id="kapittel-4-ledd-3">I områder med lite utbyggingspress og mye tilgjengelig strandsone, kan det i større grad godkjennes nye tiltak enn i områder som har lite tilgjengelig strandsoneareal og stort utbyggingspress. Tiltak i 100-metersbeltet må alltid vurderes mot hensynet til natur- og kulturmiljø, friluftsliv, landskap og andre allmenne interesser.</article></section><section class="section" data-name="kap5" id="kapittel-5" data-lovdata-URL="SF/forskrift/2021-05-28-1666/KAPITTEL_5"><h2>5. Offentlige myndigheters oppgaver og ansvar</h2><article class="legalP" id="kapittel-5-ledd-1">Kommunene skal legge retningslinjene til grunn i planleggingen og ved behandlingen av dispensasjonssøknader. Fylkeskommunene skal legge retningslinjene til grunn i den regionale planleggingen. Statsforvalterne og fylkeskommunene skal legge retningslinjene til grunn ved sin medvirkning i det kommunale planarbeidet og når de blir forelagt dispensasjonssøknader. Kommuner, fylkeskommuner og statlige myndigheter skal legge retningslinjene til grunn når de treffer enkeltvedtak etter annen lovgivning enn <a href="lov/2008-06-27-71">plan- og bygningsloven</a>.</article><article class="legalP" id="kapittel-5-ledd-2">Statlige og regionale myndigheter kan fremme innsigelse<sup class="footnotereference" data-footnotereferencevalue="1" data-unique-footnote-counter="1">1</sup> til planer som er i strid med disse retningslinjene, når motstriden innebærer at nasjonale og vesentlige regionale interesser i strandsonen blir tilsidesatt. Statlige og regionale myndigheter skal legge stor vekt på det lokale selvstyret i vurderingen av om det skal fremmes innsigelse. Retningslinjene gjelder også når statlige og regionale organer vurderer å klage på kommunale enkeltvedtak i strandsonen.</article><article class="legalP" id="kapittel-5-ledd-3">Regionale myndigheter bør utarbeide regionale planer for å sikre en helhetlig tilnærming til strandsonen på tvers av kommunegrenser.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Se hvilke fagmyndigheter som kan fremme innsigelser her: https://www.regjeringen.no/no/dokumenter/retningslinjer-for-innsigelse-i-plansaker-etter-plan--og-bygningsloven/id751295/#Vedlegg</article></footer></section><section class="section" data-name="kap6" id="kapittel-6" data-lovdata-URL="SF/forskrift/2021-05-28-1666/KAPITTEL_6"><h2>6. Generelle retningslinjer for planlegging i strandsonen</h2><article class="legalP" id="kapittel-6-ledd-1">Strandsonen gir grunnlag for næring og bosetting. I 100-metersbeltet langs sjøen skal det samtidig tas særlig hensyn til natur- og kulturmiljø, friluftsliv, landskap og andre allmenne interesser jf. <a href="lov/2008-06-27-71/§1-8">pbl. § 1-8</a> første ledd. Strandsonen utgjør en viktig del av grønnstrukturen i kommunene og er leveområde for stedbundet plante- og dyreliv. Strandsonen er svært viktig for friluftsliv, rekreasjon og landskapsopplevelser. Den er rik på kulturminner og er viktig for steders særpreg og identitet.</article><article class="legalP" id="kapittel-6-ledd-2">Avklaring av arealbruk i strandsonen skal skje gjennom planlegging, og ikke gjennom enkeltvise dispensasjoner. Dette gjøres først og fremst i kommuneplanens samfunns- og arealdel. Kommunene skal legge retningslinjene til grunn i planarbeidet og vurdere strandsonen i et helhetlig og langsiktig perspektiv. Arealbruken skal vurderes konkret mot de interesser som gjør seg gjeldende i ulike deler av strandsonen.</article><article class="legalP" id="kapittel-6-ledd-3">Utbygging bør konsentreres til etablerte byggeområder. Arealer til bolig-, sentrums- og næringsutvikling bør prioriteres foran arealer til fritidsboliger. Ved lokalisering av næringsområder bør det vektlegges om næringer og næringsvirksomhet som bidrar til økt lokal verdiskaping trenger tilgang til sjøen.</article><section class="section" data-name="kap6.1" id="kapittel-6-kapittel-1" data-lovdata-URL="SF/forskrift/2021-05-28-1666/KAPITTEL_6-1"><h3>6.1. Natur- og kulturmiljø og landskap</h3><article class="legalP" id="kapittel-6-kapittel-1-ledd-1">Planlegging i strandsonen skal ta hensyn til naturmangfold. Karakteristiske hovedtrekk i landskap bør opprettholdes. Verdifulle forekomster av naturtyper og arter må tas vare på. Det skal legges vekt på å bevare karakteristiske kulturlandskap, kulturmiljø og enkeltstående eksempler på den særegne kystkulturen i området.</article><article class="legalP" id="kapittel-6-kapittel-1-ledd-2">Landskapet langs kysten er viktig som grunnlag for opplevelser og kilde til identitet og livskvalitet for innbyggerne. Ved planlegging må det tas hensyn til å bevare landskapskvaliteter og å tilpasse det bygde miljø til omgivelsene. Eventuelle nye tiltak, også tiltak for å forbedre tilgjengeligheten for allmennheten, må tilpasses og ta hensyn til landskap, kulturminner og naturmangfold.</article></section><section class="section" data-name="kap6.2" id="kapittel-6-kapittel-2" data-lovdata-URL="SF/forskrift/2021-05-28-1666/KAPITTEL_6-2"><h3>6.2. Friluftsliv</h3><article class="legalP" id="kapittel-6-kapittel-2-ledd-1">Grunnlaget for allmenn rekreasjon i strandsonen skal trygges og utvikles videre. Mulighetene for allment friluftsliv, basert på båtferdsel, ferdsel til fots og på sykkel, strandopphold og bading, bør trygges og forbedres. Det bør legges stor vekt på å opprettholde og forbedre tilgjengeligheten til strandsonen fra landsiden og sjøsiden samt mulighetene for å ferdes og å oppholde seg langs sjøen. Disse hensynene skal vektlegges sterkt når kommunen vurderer å godkjenne videre utvikling av eksisterende bolig- og fritidseiendommer.</article></section><section class="section" data-name="kap6.3" id="kapittel-6-kapittel-3" data-lovdata-URL="SF/forskrift/2021-05-28-1666/KAPITTEL_6-3"><h3>6.3. Landbruk, reindrift, fiske, fangst, akvakultur og ferdsel til sjøs</h3><article class="legalP" id="kapittel-6-kapittel-3-ledd-1">Kommunen bør vurdere behovet for å gi bestemmelser i kommuneplanens arealdel som tillater oppføring av nødvendige bygninger, mindre anlegg og opplag i 100-metersbeltet langs sjøen med sikte på landbruk, reindrift, fiske, fangst, akvakultur og ferdsel til sjøs, jf. <a href="lov/2008-06-27-71/§11-11">pbl. § 11-11</a> nr. 4.</article><article class="legalP" id="kapittel-6-kapittel-3-ledd-2">Slike bestemmelser må sikre at det kan foretas ombygging av eksisterende driftsbygninger og oppføring av erstatningsbygg på gårdstun i strandsonen, eller at de gjenoppføres etter brann eller ulykke.</article><article class="legalP" id="kapittel-6-kapittel-3-ledd-3">I kommuneplanens arealdel skal kommunen legge til rette for etablering og vedlikehold av nødvendige navigasjonsinnretninger, slik som fyrlykter, lanterner, overretter, staker med videre, som ivaretar sikkerhet og fremkommelighet for sjøtrafikken.</article></section><section class="section" data-name="kap6.4" id="kapittel-6-kapittel-4" data-lovdata-URL="SF/forskrift/2021-05-28-1666/KAPITTEL_6-4"><h3>6.4. Planlegging i byer og tettsteder</h3><article class="legalP" id="kapittel-6-kapittel-4-ledd-1">Byggeforbudet i <a href="lov/2008-06-27-71/§1-8">pbl. § 1-8</a> gjelder også for byer og tettsteder. I byer og tettsteder skal behovet for fortetting, sentrums- og byutvikling tillegges vekt. I tidligere havne- og næringsområder, som ikke lenger er næringsaktive, skal det være en mindre restriktiv holdning til omdisponering til bolig- eller fritidsbebyggelse.</article><article class="legalP" id="kapittel-6-kapittel-4-ledd-2">Det må legges vekt på å sikre allmenn tilgjengelighet til sjøen, for eksempel ved ivaretakelse og etablering av strandpromenader, turveier og badeplasser. Det bør legges vekt på hensynet til universell utforming i denne planleggingen.</article><article class="legalP" id="kapittel-6-kapittel-4-ledd-3">Strandsonen kan være en ressurs i utviklings- og transformasjonsprosesser for å øke attraktiviteten i sentrum. Byer og tettsteder som åpnes mot sjøen, slik at kaier og sjøfront utgjør en del av byrommet, bidrar til dette.</article></section><section class="section" data-name="kap6.5" id="kapittel-6-kapittel-5" data-lovdata-URL="SF/forskrift/2021-05-28-1666/KAPITTEL_6-5"><h3>6.5. Fastsetting av byggegrense</h3><article class="legalP" id="kapittel-6-kapittel-5-ledd-1">Byggeforbudet i 100-metersbeltet gjelder til annen byggegrense er fastsatt i kommuneplanens arealdel eller reguleringsplan. En eventuell byggegrense bør fastsettes helthetlig i kommuneplanen. Ved fastsetting av annen byggegrense skal det gjennomføres en kartlegging av de konkrete strandsoneverdiene. Virkningene av utbygging for naturmangfold, friluftsliv, landskap, kulturmiljø og andre allmenne interesser skal vurderes grundig. Disse verdiene skal synliggjøres i planen.</article><article class="legalP" id="kapittel-6-kapittel-5-ledd-2">For områder i strandsonen som har etablert bebyggelse, kan kommunen i forbindelse med kartlegging av funksjonell strandsone fastsette ny byggegrense. Det er særlig aktuelt i regulerte områder uten byggegrense og i områder som er åpnet for spredt bygging.</article><article class="legalP" id="kapittel-6-kapittel-5-ledd-3">I ubebygde områder, hvor hensynet til natur- og kulturmiljø, friluftsliv, landskap og andre allmenne interesser sterkt gjør seg gjeldende, kan den funksjonelle strandsonen settes lenger vekk fra sjøen enn 100 meter.</article></section></section><section class="section" data-name="kap7" id="kapittel-7" data-lovdata-URL="SF/forskrift/2021-05-28-1666/KAPITTEL_7"><h2>7. Oppdatering av planer</h2><article class="legalP" id="kapittel-7-ledd-1">Ved revisjon av kommuneplanen skal kommunen vurdere eksisterende arealbruk og behovet for ny utbygging. Kommunene skal vurdere om tidligere vedtatte byggeområder i strandsonen, som ikke er utbygd, skal opprettholdes eller tas ut av kommuneplanen.</article><article class="legalP" id="kapittel-7-ledd-2">Eldre reguleringsplaner som gir mulighet for utbygging i strid med retningslinjene, bør revideres eller oppheves.</article></section><section class="section" data-name="kap8" id="kapittel-8" data-lovdata-URL="SF/forskrift/2021-05-28-1666/KAPITTEL_8"><h2>8. Retningslinjer for kystkommunene i Oslofjordregionen (sone 1)</h2><article class="legalP" id="kapittel-8-ledd-1">Kysten i Oslo, Viken, Vestfold og Telemark er sentrale områder med særlig stort press på arealene. Dette gjelder følgende kommuner:<ul class="defaultList"><li><article class="listArticle" id="kapittel-8-ledd-1-punkt-1"><article class="legalP" id="kapittel-8-ledd-1-punkt-1-ledd-1"><i>Oslo, Viken og Vestfold og Telemark:</i> Alle kystkommunene</article></article></li></ul></article><article class="legalP" id="kapittel-8-ledd-2">I disse områdene gjelder følgende retningslinjer:</article><section class="section" data-name="kap8.1" id="kapittel-8-kapittel-1" data-lovdata-URL="SF/forskrift/2021-05-28-1666/KAPITTEL_8-1"><h3>8.1. Byggeforbud</h3><article class="legalP" id="kapittel-8-kapittel-1-ledd-1">Byggeforbudet i 100-metersbeltet skal praktiseres strengt i planleggingen. Dispensasjoner skal unngås.</article></section><section class="section" data-name="kap8.2" id="kapittel-8-kapittel-2" data-lovdata-URL="SF/forskrift/2021-05-28-1666/KAPITTEL_8-2"><h3>8.2. Kommuneplan og reguleringsplan</h3><article class="legalP" id="kapittel-8-kapittel-2-ledd-1">Utbygging bør konsentreres til allerede utbygde områder, slik at øvrig kystsone skjermes. Areal til bolig-, sentrums- og næringsutvikling bør prioriteres foran arealer til fritidsboliger.</article><article class="legalP" id="kapittel-8-kapittel-2-ledd-2">Kravet til reguleringsplan i <a href="lov/2008-06-27-71/§12-1">pbl. § 12-1</a> skal tolkes strengt. All ny utbygging og nye tiltak anses i utgangspunktet å ha vesentlige virkninger for miljø og samfunn og vil kreve reguleringsplan. Det kan gis bestemmelser i kommuneplanens arealdel som fastsetter den nedre grensen for når det kreves reguleringsplan.</article><article class="legalP" id="kapittel-8-kapittel-2-ledd-3">Eventuell fortetting i eksisterende områder skal være godkjent i oppdatert kommuneplan og reguleringsplan, og skal ikke være i strid med disse retningslinjene.</article><article class="legalP" id="kapittel-8-kapittel-2-ledd-4">Ved utarbeiding av reguleringsplaner som innebærer bygging i 100-metersbeltet på arealer som er delvis utbygd, skal ferdselshensyn og tilpasning av tiltak til landskapet spesielt vektlegges. Privatisering og gjentetting av strandarealer skal unngås.</article></section><section class="section" data-name="kap8.3" id="kapittel-8-kapittel-3" data-lovdata-URL="SF/forskrift/2021-05-28-1666/KAPITTEL_8-3"><h3>8.3. Plassering av ny bebyggelse</h3><article class="legalP" id="kapittel-8-kapittel-3-ledd-1">Ny bebyggelse bør plasseres i tilknytning til eksisterende tettsteder og skal ikke tillates på arealer som har betydning for natur- og kulturmiljø, friluftsliv, landskap og andre allmenne interesser.</article><article class="legalP" id="kapittel-8-kapittel-3-ledd-2">Ny bebyggelse skal trekkes så langt unna sjøen som mulig. Det bør vurderes om bebyggelsen kan plasseres utenfor strandsonen.</article></section><section class="section" data-name="kap8.4" id="kapittel-8-kapittel-4" data-lovdata-URL="SF/forskrift/2021-05-28-1666/KAPITTEL_8-4"><h3>8.4. Utvidelse av eksisterende bebyggelse</h3><article class="legalP" id="kapittel-8-kapittel-4-ledd-1">Hensynet til allment friluftsliv og tilgjengelighet til strandsonen skal vektlegges sterkt. Utvidelser skal så langt som mulig skje i retning bort fra sjøen.</article></section><section class="section" data-name="kap8.5" id="kapittel-8-kapittel-5" data-lovdata-URL="SF/forskrift/2021-05-28-1666/KAPITTEL_8-5"><h3>8.5. Fritidsbebyggelse</h3><article class="legalP" id="kapittel-8-kapittel-5-ledd-1">Det skal være en svært restriktiv holdning til planlegging av nye fritidsboliger og vesentlig utvidelse av eksisterende fritidsboliger. Kommunene bør innføre bestemmelser i kommuneplanen for maksimal størrelse på bygninger og eventuell utvidelse av fritidsboliger i strandsonen.</article></section><section class="section" data-name="kap8.6" id="kapittel-8-kapittel-6" data-lovdata-URL="SF/forskrift/2021-05-28-1666/KAPITTEL_8-6"><h3>8.6. Terrenginngrep og infrastruktur</h3><article class="legalP" id="kapittel-8-kapittel-6-ledd-1">Terrenginngrep skal ikke tillates på arealer som har betydning for natur- og kulturmiljø, friluftsliv, landskap og andre allmenne interesser.</article><article class="legalP" id="kapittel-8-kapittel-6-ledd-2">Utbygging av veger, annen infrastruktur og tomteopparbeiding skal skje slik at inngrep og ulemper blir minst mulig. Samlet sett skal det ved all utbygging innenfor 100-metersbeltet legges vekt på løsninger som bedrer eksisterende landskapssituasjon og allmenn tilgang til sjøen.</article></section></section><section class="section" data-name="kap9" id="kapittel-9" data-lovdata-URL="SF/forskrift/2021-05-28-1666/KAPITTEL_9"><h2>9. Retningslinjer for andre områder der presset på arealene er stort (sone 2)</h2><article class="legalP" id="kapittel-9-ledd-1">Kysten i Agder og deler av kysten i Rogaland, Vestland, Møre og Romsdal og Trøndelag, anses som områder der presset på arealene er stort. Presset er ikke nødvendigvis stort i hele kommunen, men knytter seg til enkelte attraktive områder langs kysten.</article><article class="legalP" id="kapittel-9-ledd-2">Dette gjelder følgende kommuner: <table><tbody><tr><td data-text-align="left" data-vertical-align="top"><i>Agder:</i></td><td data-text-align="left" data-vertical-align="top">Alle kystkommunene</td></tr><tr><td data-text-align="left" data-vertical-align="top"><i>Rogaland:</i></td><td data-text-align="left" data-vertical-align="top">Eigersund, Haugesund, Hå, Karmøy, Klepp, Randaberg, del av Sandnes (tidligere Sandnes), Sokndal, Sola, del av Stavanger (tidligere Stavanger, Rennesøy og Finnøy), del av Strand (tidligere Strand), Tysvær</td></tr><tr><td data-text-align="left" data-vertical-align="top"><i>Vestland:</i></td><td data-text-align="left" data-vertical-align="top">Del av Alver (Lindås og Meland), Askøy, Bergen, Bjørnafjorden (tidligere Os), Øygarden</td></tr><tr><td data-text-align="left" data-vertical-align="top"><i>Møre og Romsdal:</i></td><td data-text-align="left" data-vertical-align="top">Kristiansund, del av Molde (tidligere Molde), del av Ålesund (tidligere Ålesund)</td></tr><tr><td data-text-align="left" data-vertical-align="top"><i>Trøndelag:</i></td><td data-text-align="left" data-vertical-align="top">Frosta, del av Inderøy (tidligere Inderøy), del av Indre Fosen (tidligere Rissa) Levanger, Malvik, Melhus, del av Orkland (tidligere Orkdal), Skaun, del av Steinkjer (tidligere Steinkjer), Stjørdal, Trondheim, Verdal, Ørland</td></tr></tbody></table></article><article class="legalP" id="kapittel-9-ledd-3">For disse områdene gjelder følgende retningslinjer:</article><section class="section" data-name="kap9.1" id="kapittel-9-kapittel-1" data-lovdata-URL="SF/forskrift/2021-05-28-1666/KAPITTEL_9-1"><h3>9.1. Byggeforbud</h3><article class="legalP" id="kapittel-9-kapittel-1-ledd-1">Som hovedregel skal byggeforbudet praktiseres strengt i planleggingen. Dispensasjoner skal unngås i sentrale områder der presset på arealene er stort.</article></section><section class="section" data-name="kap9.2" id="kapittel-9-kapittel-2" data-lovdata-URL="SF/forskrift/2021-05-28-1666/KAPITTEL_9-2"><h3>9.2. Kommuneplan og reguleringsplan</h3><article class="legalP" id="kapittel-9-kapittel-2-ledd-1">Ny utbygging skal unngås på arealer med betydning for natur- og kulturmiljø, friluftsliv, landskap og andre allmenne interesser.</article><article class="legalP" id="kapittel-9-kapittel-2-ledd-2">Det bør være en restriktiv holdning til nye fritidsboliger og vesentlig utvidelse av eksisterende fritidsboliger i områder av kommunen med press. Kommunene bør innføre bestemmelser i kommuneplanen for størrelse og standard for fritidsboliger i strandsonen.</article><article class="legalP" id="kapittel-9-kapittel-2-ledd-3">Ny vesentlig utbygging til næringsvirksomhet, bolig- eller fritidsbebyggelse anses å ha vesentlige virkninger for miljø og samfunn og krever reguleringsplan jf. <a href="lov/2008-06-27-71/§12-1">pbl. § 12-1</a>. I pressområder skal kravet til reguleringsplan tolkes strengt.</article><article class="legalP" id="kapittel-9-kapittel-2-ledd-4">Arealer til bolig-, sentrums- og næringsutvikling bør prioriteres foran arealer til fritidsboliger. Vurderingen vil være avhengig av hva slags type tiltak det gjelder. Det kan være grunnlag for å tillate visse tiltak nær sjøen, som for eksempel brygger, naust, næringstiltak og sjørettede reiselivsanlegg. Det kan også være grunnlag for å tillate bruksendring av verneverdige naust og sjøboder til næringsformål og allmennyttige formål.</article><article class="legalP" id="kapittel-9-kapittel-2-ledd-5">Muligheten for fritidsfiske gjennom å tillate oppføring av naust og brygge skal også tillegges vekt i vurderingen av tiltak i 100-metersbeltet. Disse hensynene må veies opp mot hensynet til de allmenne interesser som er angitt foran, og mulighetene for felles brygger og naust bør også vurderes.</article><article class="legalP" id="kapittel-9-kapittel-2-ledd-6">Det bør vektlegges om hensynet til tilgjengelighet til strandsonen for allmennheten kan ivaretas ved at det avsettes areal til kyststi, friluftsområde, badeplasser eller lignende.</article></section><section class="section" data-name="kap9.3" id="kapittel-9-kapittel-3" data-lovdata-URL="SF/forskrift/2021-05-28-1666/KAPITTEL_9-3"><h3>9.3. Plassering av ny bebyggelse</h3><article class="legalP" id="kapittel-9-kapittel-3-ledd-1">Ny bebyggelse bør trekkes så langt unna sjøen som mulig.</article><article class="legalP" id="kapittel-9-kapittel-3-ledd-2">Eventuell fortetting i eksisterende områder skal være godkjent i oppdatert kommuneplan og reguleringsplan, og skal ikke være i strid med disse retningslinjene.</article><article class="legalP" id="kapittel-9-kapittel-3-ledd-3">Alternative plasseringsmuligheter skal vurderes før bygging tillates. Byggets funksjon vil ha betydning for plasseringen.</article></section><section class="section" data-name="kap9.4" id="kapittel-9-kapittel-4" data-lovdata-URL="SF/forskrift/2021-05-28-1666/KAPITTEL_9-4"><h3>9.4. Utvidelse av eksisterende bebyggelse</h3><article class="legalP" id="kapittel-9-kapittel-4-ledd-1">Utvidelse av eksisterende bygninger bør, dersom dette er mulig, skje i retning bort fra sjøen.</article></section><section class="section" data-name="kap9.5" id="kapittel-9-kapittel-5" data-lovdata-URL="SF/forskrift/2021-05-28-1666/KAPITTEL_9-5"><h3>9.5. Terrenginngrep og infrastruktur</h3><article class="legalP" id="kapittel-9-kapittel-5-ledd-1">Terrenginngrep skal unngås på arealer som har betydning for natur- og kulturmiljø, friluftsliv, landskap og andre allmenne interesser. Det skal legges vekt på å oppnå god tilgjengelighet til strandsonen.</article><article class="legalP" id="kapittel-9-kapittel-5-ledd-2">Tomteopparbeiding, etablering av veier og annen infrastruktur bør skje slik at terrenginngrep og ulemper blir minst mulig.</article><article class="legalP" id="kapittel-9-kapittel-5-ledd-3">Det bør legges vekt på løsninger som gir allmennheten bedre tilgang til sjøen og en forbedret landskapssituasjon gjennom terrengbehandling, planting av vegetasjon og lignende.</article></section></section><section class="section" data-name="kap10" id="kapittel-10" data-lovdata-URL="SF/forskrift/2021-05-28-1666/KAPITTEL_10"><h2>10. Retningslinjer for områder med mindre press på arealene (sone 3)</h2><article class="legalP" id="kapittel-10-ledd-1">Deler av kysten i Rogaland, Vestland, Møre og Romsdal, Trøndelag, og kysten i Nordland og Troms og Finnmark, anses som områder med mindre press på arealene.</article><article class="legalP" id="kapittel-10-ledd-2">Dette gjelder følgende kommuner: <table><tbody><tr><td data-text-align="left" data-vertical-align="top"><i>Rogaland:</i></td><td data-text-align="left" data-vertical-align="top">Bokn, Gjesdal, Hjelmeland, Kvitsøy, del av Sandnes (tidligere Forsand), del av Stavanger (tidligere del av Hjelmeland), del av Strand (tidligere Forsand), Sauda, Suldal, Utsira, Vindafjord</td></tr><tr><td data-text-align="left" data-vertical-align="top"><i>Vestland:</i></td><td data-text-align="left" data-vertical-align="top">Del av Alver (tidligere Radøy), Askvoll, Aurland, Austevoll, Austrheim, del av Bjørnafjorden (tidligere Fusa), Bremanger, Bømlo, Eidfjord, Etne, Fedje, Fitjar, Fjaler, Gloppen, Gulen, Hyllestad, Høyanger, Kinn, Kvam, Kvinnherad, Luster, Lærdal, Masfjorden, Modalen, Osterøy, Samnanger, Sogndal, Solund, Stad, Sunnfjord, Stryn, Stord, Sveio, Tysnes, Ullensvang, Ulvik, Vaksdal, Voss, Årdal</td></tr><tr><td data-text-align="left" data-vertical-align="top"><i>Møre og Romsdal:</i></td><td data-text-align="left" data-vertical-align="top">Aukra, Aure, Averøy, Fjord, Giske, Gjemnes, Hareid, Herøy, Hustadvika, del av Molde (tidligere Midsund og Nesset), Rauma, Sande, Smøla, Stranda, Sula, Surnadal, Sunndal, Sykkylven, Tingvoll, Ulstein, Vanylven, Vestnes, Volda, Ørsta, del av Ålesund (tidligere Haram, Sandøy, Skodje og Ørskog)</td></tr><tr><td data-text-align="left" data-vertical-align="top"><i>Trøndelag:</i></td><td data-text-align="left" data-vertical-align="top">Flatanger, Heim, Frøya, Hitra, Høylandet, del av Indre Fosen (tidligere Leksvik), Leka, del av Inderøy (tidligere Mosvik), del av Orkland (tidligere Agdenes og Snillfjord), Osen, Namsos, Nærøysund, del av Steinkjer (tidligere Verran), Åfjord</td></tr><tr><td data-text-align="left" data-vertical-align="top"><i>Nordland og Troms og Finnmark:</i></td><td data-text-align="left" data-vertical-align="top">Alle kystkommunene</td></tr></tbody></table></article><article class="legalP" id="kapittel-10-ledd-3">For disse områdene gjelder følgende retningslinjer:</article><section class="section" data-name="kap10.1" id="kapittel-10-kapittel-1" data-lovdata-URL="SF/forskrift/2021-05-28-1666/KAPITTEL_10-1"><h3>10.1. Byggeforbud</h3><article class="legalP" id="kapittel-10-kapittel-1-ledd-1">Utbygging skal bare tillates etter en konkret vurdering ut fra lokale forhold. I områder uten press vil det være enklere for kommunene å gi tillatelse til å bygge enn i områder der presset er stort.</article></section><section class="section" data-name="kap10.2" id="kapittel-10-kapittel-2" data-lovdata-URL="SF/forskrift/2021-05-28-1666/KAPITTEL_10-2"><h3>10.2. Kommuneplan og reguleringsplan</h3><article class="legalP" id="kapittel-10-kapittel-2-ledd-1">Det bør ikke tillates utbygging i områder som har spesiell verdi i forbindelse med friluftsliv og allmenn ferdsel, naturkvaliteter, naturmangfold, kulturmiljø og landskap. Det gjelder for eksempel utbygging i kyst- og fjordlandskap med spesielle kvaliteter. Forholdet til andre interesser, som for eksempel landbruk, fiske, akvakultur og reindrift må også vurderes. Der det tillates bygging, bør hensynet til andre interesser ivaretas best mulig.</article><article class="legalP" id="kapittel-10-kapittel-2-ledd-2">Kommunene bør innføre bestemmelser i kommuneplanen for størrelse og standard for fritidsboliger i strandsonen.</article><article class="legalP" id="kapittel-10-kapittel-2-ledd-3">Større anlegg- og utbygginger til næringsvirksomhet, bolig- eller fritidsbebyggelse vil alltid kreve reguleringsplan jf. <a href="lov/2008-06-27-71/§12-1">pbl. § 12-1</a>.</article><article class="legalP" id="kapittel-10-kapittel-2-ledd-4">I områder hvor alt tilgjengelig utbyggingsareal ligger innenfor 100-metersbeltet, og alternativ plassering av tiltak dermed ikke er mulig, vil kommunen ha videre adgang til å vurdere ny utbygging i strandsonen. Vurderingen vil være avhengig av hva slags type tiltak det gjelder og hvilke andre interesser som gjør seg gjeldende i områder.</article><article class="legalP" id="kapittel-10-kapittel-2-ledd-5">Behovet for næringsutvikling og arbeidsplasser, for eksempel satsing på reiseliv og turisme, skal tillegges vekt i vurderingen av tiltak i 100-metersbeltet. I byer og tettsteder skal behovet for fortetting og byutvikling tillegges vekt. Arealer til bolig-, sentrums- og næringsutvikling bør som et utgangspunkt prioriteres foran arealer til fritidsboliger.</article><article class="legalP" id="kapittel-10-kapittel-2-ledd-6">Det kan være grunnlag for å tillate visse tiltak nær sjøen, som for eksempel brygger, naust, næringstiltak og sjørettede reiselivsanlegg. Slik tiltak bør samles og lokaliseres i tilknytning til annen bebyggelse. Felles brygger og naust bør prioriteres. Det kan også være grunnlag for å tillate bruksendring av verneverdige naust og sjøboder til næringsformål og allmennyttige formål.</article></section><section class="section" data-name="kap10.3" id="kapittel-10-kapittel-3" data-lovdata-URL="SF/forskrift/2021-05-28-1666/KAPITTEL_10-3"><h3>10.3. Plassering av ny bebyggelse</h3><article class="legalP" id="kapittel-10-kapittel-3-ledd-1">Utbygging bør så langt som mulig lokaliseres til områder som er bebygd fra før, og med vekt på fellesløsninger for veger og annen teknisk infrastruktur.</article><article class="legalP" id="kapittel-10-kapittel-3-ledd-2">Alternative plasseringer bør vurderes og velges dersom det er mulig. Det bør også vurderes om tiltaket kan trekkes vekk fra sjøen. Tiltak som tillates må tilpasses omgivelsene best mulig.</article></section><section class="section" data-name="kap10.4" id="kapittel-10-kapittel-4" data-lovdata-URL="SF/forskrift/2021-05-28-1666/KAPITTEL_10-4"><h3>10.4. Terrenginngrep og infrastruktur</h3><article class="legalP" id="kapittel-10-kapittel-4-ledd-1">Terrenginngrep bør ikke tillates på arealer som har spesiell verdi i forbindelse med friluftsliv og allmenn ferdsel, naturkvaliteter, naturmangfold, kulturmiljø og landskap. I planleggingen skal det legges vekt på om hensynet til tilgjengelighet for allmennheten kan ivaretas ved at det eksempelvis avsettes areal til kyststi, friluftsområde eller liknende.</article><article class="legalP" id="kapittel-10-kapittel-4-ledd-2">Tomteopparbeiding, etablering av veier og annen infrastruktur bør skje slik at terrenginngrep og ulemper blir minst mulig.</article><article class="legalP" id="kapittel-10-kapittel-4-ledd-3">Det bør legges vekt på løsninger som gir allmennheten bedre tilgang til sjøen og en forbedret landskapssituasjon gjennom terrengbehandling, planting av vegetasjon og lignende.</article></section></section><section class="section" data-name="kap11" id="kapittel-11" data-lovdata-URL="SF/forskrift/2021-05-28-1666/KAPITTEL_11"><h2>11. Ikrafttreden</h2><article class="legalP" id="kapittel-11-ledd-1">Retningslinjene trer i kraft straks. Retningslinjene erstatter <a href="forskrift/2021-05-21-1563">retningslinjer 21. mai 2021 nr. 1563</a>, som igjen erstattet tidligere <a href="forskrift/2011-03-25-335">retningslinjer 25. mars 2011 nr. 335</a>.</article></section></main></body></html>