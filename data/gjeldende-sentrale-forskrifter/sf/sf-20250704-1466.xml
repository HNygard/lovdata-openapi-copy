<!DOCTYPE html><html lang="nb"><head><title>Forskrift om nasjonal retningslinje for tannpleierutdanning</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2025-07-04-1466</dd><dt class="dokid">DokumentID</dt><dd class="dokid">SF/forskrift/2025-07-04-1466</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="subunit">Etat</dt><dd class="subunit"><ul><li>Juridisk avdeling</li></ul></dd><dt class="dateInForce">I kraft fra</dt><dd class="dateInForce">2025-08-01</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/2020-01-03-18">forskrift/2020-01-03-18</a></li></ul></dd><dt class="basedOn">Hjemmel</dt><dd class="basedOn"><ul><li><a href="lov/2024-03-08-9/§3-8">lov/2024-03-08-9/§3-8</a></li></ul></dd><dt class="dateOfPublication">Kunngjort</dt><dd class="dateOfPublication">2025-07-07 16:10</dd><dt class="a11yStatus">Tilgjengelighetsstatus</dt><dd class="a11yStatus">Mangler vurdering.</dd><dt class="title">Tittel</dt><dd class="title">Forskrift om nasjonal retningslinje for tannpleierutdanning</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kunnskapsdepartementet 4. juli 2025 med hjemmel i <a href="lov/2024-03-08-9/§3-8/ledd/2">lov 8. mars 2024 nr. 9 om universiteter og høyskoler (universitets- og høyskoleloven) § 3-8 andre ledd</a>.</dd><dt class="refid">RefID</dt><dd class="refid">forskrift/2025-07-04-1466</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om nasjonal retningslinje for tannpleierutdanning</a><ul class="tocSubUl"><li><a href="#kapittel-1" data-child-interval="§§ 1 – 3">Kapittel 1. Virkeområde og formål</a><ul class="tocSubUl"><li><a href="#kapittel-1-paragraf-1">§ 1. Virkeområde og formål</a></li><li><a href="#kapittel-1-paragraf-2">§ 2. Formål med utdanningen</a></li><li><a href="#kapittel-1-paragraf-3">§ 3. Kompetanseområder</a></li></ul></li><li><a href="#kapittel-2" data-child-interval="§§ 4 – 6">Kapittel 2. Læringsutbytte for kompetanseområdet profesjonalitet</a><ul class="tocSubUl"><li><a href="#kapittel-2-paragraf-1">§ 4. Profesjonalitet – Kunnskaper</a></li><li><a href="#kapittel-2-paragraf-2">§ 5. Profesjonalitet – Ferdigheter</a></li><li><a href="#kapittel-2-paragraf-3">§ 6. Profesjonalitet – Generell kompetanse</a></li></ul></li><li><a href="#kapittel-3" data-child-interval="§§ 7 – 9">Kapittel 3. Læringsutbytte for kompetanseområdet – Sikker og effektiv praksis</a><ul class="tocSubUl"><li><a href="#kapittel-3-paragraf-1">§ 7. Sikker og effektiv praksis – Kunnskap</a></li><li><a href="#kapittel-3-paragraf-2">§ 8. Sikker og effektiv praksis – Ferdigheter</a></li><li><a href="#kapittel-3-paragraf-3">§ 9. Sikker og effektiv praksis – Generell kompetanse</a></li></ul></li><li><a href="#kapittel-4" data-child-interval="§§ 10 – 12">Kapittel 4. Læringsutbytte for kompetanseområdet pasient- og brukersentrert omsorg</a><ul class="tocSubUl"><li><a href="#kapittel-4-paragraf-1">§ 10. Pasient- og brukersentrert omsorg – Kunnskap</a></li><li><a href="#kapittel-4-paragraf-2">§ 11. Pasient- og brukersentrert omsorg – Ferdigheter</a></li><li><a href="#kapittel-4-paragraf-3">§ 12. Pasient- og brukersentrert omsorg – Generell kompetanse</a></li></ul></li><li><a href="#kapittel-5" data-child-interval="§§ 13 – 15">Kapittel 5. Læringsutbytte for kompetanseområdet tannpleierrollen i samfunnet</a><ul class="tocSubUl"><li><a href="#kapittel-5-paragraf-1">§ 13. Tannpleierrollen i samfunnet – Kunnskap</a></li><li><a href="#kapittel-5-paragraf-2">§ 14. Tannpleierrollen i samfunnet – Ferdigheter</a></li><li><a href="#kapittel-5-paragraf-3">§ 15. Tannpleierrollen i samfunnet – Generell kompetanse</a></li></ul></li><li><a href="#kapittel-6" data-child-interval="§§ 16 – 17">Kapittel 6. Studiets oppbygning og praksisstudier</a><ul class="tocSubUl"><li><a href="#kapittel-6-paragraf-1">§ 16. Studiets oppbygning</a></li><li><a href="#kapittel-6-paragraf-2">§ 17. Praksisstudier</a></li></ul></li><li><a href="#kapittel-7" data-child-interval="§ 18">Kapittel 7. Ikrafttredelse</a><ul class="tocSubUl"><li><a href="#kapittel-7-paragraf-1">§ 18. Ikrafttredelse og oppheving av forskrift</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/2025-07-04-1466" id="dokument"><h1>Forskrift om nasjonal retningslinje for tannpleierutdanning</h1><section class="section" data-name="kap1" id="kapittel-1" data-lovdata-URL="SF/forskrift/2025-07-04-1466/KAPITTEL_1"><h2>Kapittel 1. Virkeområde og formål</h2><article class="legalArticle" data-lovdata-URL="SF/forskrift/2025-07-04-1466/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde og formål</span></h3><article class="legalP" id="kapittel-1-paragraf-1-ledd-1">Forskriften gjelder for universiteter og høyskoler som gir tannpleierutdanning.</article><article class="legalP" id="kapittel-1-paragraf-1-ledd-2">Forskriften gjelder for 3-årig bachelorgrad i tannpleie.</article><article class="legalP" id="kapittel-1-paragraf-1-ledd-3">Forskriften skal sikre et nasjonalt likeverdig faglig nivå, slik at kandidatene som uteksamineres har en felles sluttkompetanse, uavhengig av utdanningsinstitusjon.</article></article><article class="legalArticle" data-lovdata-URL="SF/forskrift/2025-07-04-1466/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Formål med utdanningen</span></h3><article class="legalP" id="kapittel-1-paragraf-2-ledd-1">Utdanningen skal kvalifisere kandidaten til å fremme oral helse og livskvalitet. Dette gjelder både funksjonsfriske og personer med nedsatt fysisk og/eller psykisk funksjonsevne i alle aldre. Utdanningen skal vektlegge tannpleieren som folkehelsearbeider, der helsefremmende og forebyggende arbeid står sentralt.</article><article class="legalP" id="kapittel-1-paragraf-2-ledd-2">Etter endt utdanning skal kandidaten inneha bred klinisk kompetanse, og selvstendig utføre helsefremmende tiltak og forebygge sykdommer og skader i munnhulen, diagnostisere og behandle orale sykdomstilstander. Utdanningen skal gi vurderingskompetanse tilpasset førstelinjenivå. Kandidaten skal kunne sikre pasientenes og brukernes behov for oppfølging, behandling eller henvisning.</article><article class="legalP" id="kapittel-1-paragraf-2-ledd-3">Utdanningen skal gi kompetanse til å samhandle med pasienter, brukere, pårørende og samarbeidspartnere i og utenfor helsesektoren for å fremme deltakelse, mestring, helse og livskvalitet.</article><article class="legalP" id="kapittel-1-paragraf-2-ledd-4">Kandidaten skal inneha en profesjonell holdning, være etisk bevisst, vise omsorg og ha gode kommunikasjons- og samarbeidsferdigheter. Kandidaten skal arbeide målrettet, systematisk, selvstendig og i team. Kandidaten kan tilby tjenester kjennetegnet av profesjonell og innovativ tenkning tilpasset individ-, gruppe- og samfunnsnivå. Dette krever kunnskap om systematisk kvalitetsarbeid og kunnskapsbasert praksis som innebærer kritisk tilnærming til vitenskapelig litteratur anvendt i praksis for å ivareta pasienters og brukeres perspektiv og følelser.</article><article class="legalP" id="kapittel-1-paragraf-2-ledd-5">Utdanningen skal også sikre kompetanse og holdninger som danner grunnlag for likeverdige tjenestetilbud for alle grupper i samfunnet, deriblant kompetanse om samers status som urfolk og deres rettigheter til språklige og kulturelt tilrettelagte tjenester.</article></article><article class="legalArticle" data-lovdata-URL="SF/forskrift/2025-07-04-1466/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Kompetanseområder</span></h3><article class="legalP" id="kapittel-1-paragraf-3-ledd-1">Utdanningen skal gi læringsutbytte i tråd med kravene i <a href="forskrift/2025-07-04-1466/kap2">kapittel 2</a> til <a href="forskrift/2025-07-04-1466/kap5">5</a> under følgende kompetanseområder:<ul class="defaultList"><li data-li-identifier="-" data-name="-"><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1">Profesjonalitet</article></article></li><li data-li-identifier="-" data-name="-"><article class="listArticle" id="kapittel-1-paragraf-3-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1">Sikker og effektiv praksis</article></article></li><li data-li-identifier="-" data-name="-"><article class="listArticle" id="kapittel-1-paragraf-3-ledd-1-punkt-3"><article class="legalP" id="kapittel-1-paragraf-3-ledd-1-punkt-3-ledd-1">Pasient- og brukersentrert omsorg</article></article></li><li data-li-identifier="-" data-name="-"><article class="listArticle" id="kapittel-1-paragraf-3-ledd-1-punkt-4"><article class="legalP" id="kapittel-1-paragraf-3-ledd-1-punkt-4-ledd-1">Tannpleierrollen i samfunnet.</article></article></li></ul></article><article class="legalP" id="kapittel-1-paragraf-3-ledd-2">Læringsutbyttebeskrivelsene i <a href="forskrift/2025-07-04-1466/§4">§ 4</a> a, c, d, e, og f, <a href="forskrift/2025-07-04-1466/§5">§ 5</a> a og c, <a href="forskrift/2025-07-04-1466/§6">§ 6</a> c og e, <a href="forskrift/2025-07-04-1466/§7">§ 7</a> i, <a href="forskrift/2025-07-04-1466/§8">§ 8</a> a og e, <a href="forskrift/2025-07-04-1466/§9">§ 9</a> b, <a href="forskrift/2025-07-04-1466/§10">§ 10</a> c, e og g, <a href="forskrift/2025-07-04-1466/§11">§ 11</a> b, c og k, <a href="forskrift/2025-07-04-1466/§13">§ 13</a> d og f, <a href="forskrift/2025-07-04-1466/§14">§ 14</a> c og d og <a href="forskrift/2025-07-04-1466/§15">§ 15</a> b er basert på <a href="forskrift/2025-07-04-1478/§2">forskrift 4. juli 2025 nr. 1478 om felles rammeplan for helse- og sosialfagutdanninger § 2</a>, og tilpasset utdanningen.</article><article class="legalP" id="kapittel-1-paragraf-3-ledd-3">Omfang og graden av kompleksitet i læringsutbyttebeskrivelsene vil være avgjørende for hvor stor plass de skal gis i utdanningen.</article></article></section><section class="section" data-name="kap2" id="kapittel-2" data-lovdata-URL="SF/forskrift/2025-07-04-1466/KAPITTEL_2"><h2>Kapittel 2. Læringsutbytte for kompetanseområdet profesjonalitet</h2><article class="legalArticle" data-lovdata-URL="SF/forskrift/2025-07-04-1466/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Profesjonalitet – Kunnskaper</span></h3><article class="legalP" id="kapittel-2-paragraf-1-ledd-1">Kandidaten<ol class="defaultList" type="a"><li data-name="a." value="1"><article class="listArticle" id="kapittel-2-paragraf-1-ledd-1-punkt-1"><article class="legalP" id="kapittel-2-paragraf-1-ledd-1-punkt-1-ledd-1">har bred kunnskap om relevant lovverk og offentlige føringer</article></article></li><li data-name="b." value="2"><article class="listArticle" id="kapittel-2-paragraf-1-ledd-1-punkt-2"><article class="legalP" id="kapittel-2-paragraf-1-ledd-1-punkt-2-ledd-1">har bred kunnskap om pasientens autonomi og rettigheter</article></article></li><li data-name="c." value="3"><article class="listArticle" id="kapittel-2-paragraf-1-ledd-1-punkt-3"><article class="legalP" id="kapittel-2-paragraf-1-ledd-1-punkt-3-ledd-1">har bred kunnskap om etiske prinsipper og yrkesetiske retningslinjer</article></article></li><li data-name="d." value="4"><article class="listArticle" id="kapittel-2-paragraf-1-ledd-1-punkt-4"><article class="legalP" id="kapittel-2-paragraf-1-ledd-1-punkt-4-ledd-1">har bred kunnskap om helhetlig, individuell tilnærming til pasienter, brukere, pårørende og samarbeidspartnere</article></article></li><li data-name="e." value="5"><article class="listArticle" id="kapittel-2-paragraf-1-ledd-1-punkt-5"><article class="legalP" id="kapittel-2-paragraf-1-ledd-1-punkt-5-ledd-1">har kunnskap om helse- og sosialpolitikk. Kandidaten skal også kjenne til samers rettigheter, og ha kunnskap om og forståelse for samenes status som urfolk</article></article></li><li data-name="f." value="6"><article class="listArticle" id="kapittel-2-paragraf-1-ledd-1-punkt-6"><article class="legalP" id="kapittel-2-paragraf-1-ledd-1-punkt-6-ledd-1">har kunnskap om inkludering, likestilling og ikke-diskriminering, uavhengig av kjønn, etnisitet, språk og bakgrunn, religion og livssyn, funksjonsnedsettelse, seksuell orientering, kjønnsidentitet, kjønnsuttrykk og alder, slik at kandidaten bidrar til å sikre likeverdige tjenester for alle grupper i samfunnet</article></article></li><li data-name="g." value="7"><article class="listArticle" id="kapittel-2-paragraf-1-ledd-1-punkt-7"><article class="legalP" id="kapittel-2-paragraf-1-ledd-1-punkt-7-ledd-1">har kunnskap om når det skal henvises til annet helse- eller tannhelsepersonell</article></article></li><li data-name="h." value="8"><article class="listArticle" id="kapittel-2-paragraf-1-ledd-1-punkt-8"><article class="legalP" id="kapittel-2-paragraf-1-ledd-1-punkt-8-ledd-1">kjenner til tannpleierfagets historie, tradisjoner, egenart og rolle i samfunnet</article></article></li><li data-name="i." value="9"><article class="listArticle" id="kapittel-2-paragraf-1-ledd-1-punkt-9"><article class="legalP" id="kapittel-2-paragraf-1-ledd-1-punkt-9-ledd-1">har kunnskap om kosthold og betydningen for tannhelse, samt munn- og tannhelsens betydning for å kunne ha et godt kosthold.</article></article></li></ol></article></article><article class="legalArticle" data-lovdata-URL="SF/forskrift/2025-07-04-1466/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Profesjonalitet – Ferdigheter</span></h3><article class="legalP" id="kapittel-2-paragraf-2-ledd-1">Kandidaten<ol class="defaultList" type="a"><li data-name="a." value="1"><article class="listArticle" id="kapittel-2-paragraf-2-ledd-1-punkt-1"><article class="legalP" id="kapittel-2-paragraf-2-ledd-1-punkt-1-ledd-1">kan anvende kunnskap om pasientens rettigheter og autonomi</article></article></li><li data-name="b." value="2"><article class="listArticle" id="kapittel-2-paragraf-2-ledd-1-punkt-2"><article class="legalP" id="kapittel-2-paragraf-2-ledd-1-punkt-2-ledd-1">kan anvende kunnskap om krav til brukermedvirkning og -involvering</article></article></li><li data-name="c." value="3"><article class="listArticle" id="kapittel-2-paragraf-2-ledd-1-punkt-3"><article class="legalP" id="kapittel-2-paragraf-2-ledd-1-punkt-3-ledd-1">kan anvende oppdatert kunnskap om helse- og velferdssystemet, lover, regelverk og veiledere i sin tjenesteutøvelse</article></article></li><li data-name="d." value="4"><article class="listArticle" id="kapittel-2-paragraf-2-ledd-1-punkt-4"><article class="legalP" id="kapittel-2-paragraf-2-ledd-1-punkt-4-ledd-1">kan anvende kunnskap om når det skal henvises til annet helse- eller tannhelsepersonell.</article></article></li></ol></article></article><article class="legalArticle" data-lovdata-URL="SF/forskrift/2025-07-04-1466/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Profesjonalitet – Generell kompetanse</span></h3><article class="legalP" id="kapittel-2-paragraf-3-ledd-1">Kandidaten<ol class="defaultList" type="a"><li data-name="a." value="1"><article class="listArticle" id="kapittel-2-paragraf-3-ledd-1-punkt-1"><article class="legalP" id="kapittel-2-paragraf-3-ledd-1-punkt-1-ledd-1">har innsikt i egne ferdigheter og kan kritisk reflektere over egen fagutøvelse</article></article></li><li data-name="b." value="2"><article class="listArticle" id="kapittel-2-paragraf-3-ledd-1-punkt-2"><article class="legalP" id="kapittel-2-paragraf-3-ledd-1-punkt-2-ledd-1">har innsikt i etiske prinsipper og yrkesetiske retningslinjer</article></article></li><li data-name="c." value="3"><article class="listArticle" id="kapittel-2-paragraf-3-ledd-1-punkt-3"><article class="legalP" id="kapittel-2-paragraf-3-ledd-1-punkt-3-ledd-1">har innsikt i hvordan man tilegner seg ny kunnskap, foretar faglige vurderinger, holder seg faglig oppdatert, og viser evne og vilje til livslang læring</article></article></li><li data-name="d." value="4"><article class="listArticle" id="kapittel-2-paragraf-3-ledd-1-punkt-4"><article class="legalP" id="kapittel-2-paragraf-3-ledd-1-punkt-4-ledd-1">kan planlegge og gjennomføre arbeidsoppgaver med empati, omsorg, ansvarlighet, respekt og forståelse for andre mennesker og tjenester</article></article></li><li data-name="e." value="5"><article class="listArticle" id="kapittel-2-paragraf-3-ledd-1-punkt-5"><article class="legalP" id="kapittel-2-paragraf-3-ledd-1-punkt-5-ledd-1">kan planlegge og utøve kunnskapsbasert praksis, bidra til kvalitetsutvikling, dokumentere og formidle sin faglige kunnskap.</article></article></li></ol></article></article></section><section class="section" data-name="kap3" id="kapittel-3" data-lovdata-URL="SF/forskrift/2025-07-04-1466/KAPITTEL_3"><h2>Kapittel 3. Læringsutbytte for kompetanseområdet – Sikker og effektiv praksis</h2><article class="legalArticle" data-lovdata-URL="SF/forskrift/2025-07-04-1466/§7" data-name="§7" id="kapittel-3-paragraf-1"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Sikker og effektiv praksis – Kunnskap</span></h3><article class="legalP" id="kapittel-3-paragraf-1-ledd-1">Kandidaten<ol class="defaultList" type="a"><li data-name="a." value="1"><article class="listArticle" id="kapittel-3-paragraf-1-ledd-1-punkt-1"><article class="legalP" id="kapittel-3-paragraf-1-ledd-1-punkt-1-ledd-1">har bred kunnskap om biomedisinske basalfag og kliniske odontologiske fag</article></article></li><li data-name="b." value="2"><article class="listArticle" id="kapittel-3-paragraf-1-ledd-1-punkt-2"><article class="legalP" id="kapittel-3-paragraf-1-ledd-1-punkt-2-ledd-1">har bred kunnskap om samfunns- og atferdsfag, herunder pedagogikk og psykologi</article></article></li><li data-name="c." value="3"><article class="listArticle" id="kapittel-3-paragraf-1-ledd-1-punkt-3"><article class="legalP" id="kapittel-3-paragraf-1-ledd-1-punkt-3-ledd-1">har bred kunnskap om smittevern og gjeldende smittevernrutiner</article></article></li><li data-name="d." value="4"><article class="listArticle" id="kapittel-3-paragraf-1-ledd-1-punkt-4"><article class="legalP" id="kapittel-3-paragraf-1-ledd-1-punkt-4-ledd-1">har bred kunnskap om strålevern og gjeldende strålevernrutiner</article></article></li><li data-name="e." value="5"><article class="listArticle" id="kapittel-3-paragraf-1-ledd-1-punkt-5"><article class="legalP" id="kapittel-3-paragraf-1-ledd-1-punkt-5-ledd-1">har bred kunnskap om regler for dokumentasjon og krav til journalføring</article></article></li><li data-name="f." value="6"><article class="listArticle" id="kapittel-3-paragraf-1-ledd-1-punkt-6"><article class="legalP" id="kapittel-3-paragraf-1-ledd-1-punkt-6-ledd-1">har bred kunnskap om taushetsplikt, personvern og informasjonssikkerhet</article></article></li><li data-name="g." value="7"><article class="listArticle" id="kapittel-3-paragraf-1-ledd-1-punkt-7"><article class="legalP" id="kapittel-3-paragraf-1-ledd-1-punkt-7-ledd-1">har kunnskap om samtykkekompetanse og bruk av tvangsvedtak</article></article></li><li data-name="h." value="8"><article class="listArticle" id="kapittel-3-paragraf-1-ledd-1-punkt-8"><article class="legalP" id="kapittel-3-paragraf-1-ledd-1-punkt-8-ledd-1">har kunnskap om helse, miljø og sikkerhet og beredskap</article></article></li><li data-name="i." value="9"><article class="listArticle" id="kapittel-3-paragraf-1-ledd-1-punkt-9"><article class="legalP" id="kapittel-3-paragraf-1-ledd-1-punkt-9-ledd-1">har kunnskap om sikker håndtering av digital teknologi, herunder digital sikkerhet og hvordan man ivaretar personsensitiv informasjon.</article></article></li></ol></article></article><article class="legalArticle" data-lovdata-URL="SF/forskrift/2025-07-04-1466/§8" data-name="§8" id="kapittel-3-paragraf-2"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Sikker og effektiv praksis – Ferdigheter</span></h3><article class="legalP" id="kapittel-3-paragraf-2-ledd-1">Kandidaten<ol class="defaultList" type="a"><li data-name="a." value="1"><article class="listArticle" id="kapittel-3-paragraf-2-ledd-1-punkt-1"><article class="legalP" id="kapittel-3-paragraf-2-ledd-1-punkt-1-ledd-1">kan anvende kunnskap for å vurdere risiko for uønskede hendelser og kjenner til metoder for å følge dette opp systematisk</article></article></li><li data-name="b." value="2"><article class="listArticle" id="kapittel-3-paragraf-2-ledd-1-punkt-2"><article class="legalP" id="kapittel-3-paragraf-2-ledd-1-punkt-2-ledd-1">kan beherske bruk av pasientjournal og ivareta personvern og informasjonssikkerhet i henhold til gjeldende lovverk</article></article></li><li data-name="c." value="3"><article class="listArticle" id="kapittel-3-paragraf-2-ledd-1-punkt-3"><article class="legalP" id="kapittel-3-paragraf-2-ledd-1-punkt-3-ledd-1">kan beherske tannpleiefaglig klinisk arbeid i odontologisk praksis og ivareta pasientsikkerhet</article></article></li><li data-name="d." value="4"><article class="listArticle" id="kapittel-3-paragraf-2-ledd-1-punkt-4"><article class="legalP" id="kapittel-3-paragraf-2-ledd-1-punkt-4-ledd-1">kan vurdere pasienters og brukeres samtykkekompetanse og grunnlag for tvangsvedtak</article></article></li><li data-name="e." value="5"><article class="listArticle" id="kapittel-3-paragraf-2-ledd-1-punkt-5"><article class="legalP" id="kapittel-3-paragraf-2-ledd-1-punkt-5-ledd-1">kan beherske digitale verktøy og bistå i utviklingen av egnet teknologi både på individ-, gruppe-, befolknings- og systemnivå</article></article></li><li data-name="f." value="6"><article class="listArticle" id="kapittel-3-paragraf-2-ledd-1-punkt-6"><article class="legalP" id="kapittel-3-paragraf-2-ledd-1-punkt-6-ledd-1">kan beherske digital sikkerhet og håndtering av personsensitiv informasjon.</article></article></li></ol></article></article><article class="legalArticle" data-lovdata-URL="SF/forskrift/2025-07-04-1466/§9" data-name="§9" id="kapittel-3-paragraf-3"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Sikker og effektiv praksis – Generell kompetanse</span></h3><article class="legalP" id="kapittel-3-paragraf-3-ledd-1">Kandidaten<ol class="defaultList" type="a"><li data-name="a." value="1"><article class="listArticle" id="kapittel-3-paragraf-3-ledd-1-punkt-1"><article class="legalP" id="kapittel-3-paragraf-3-ledd-1-punkt-1-ledd-1">har innsikt i betydningen av et godt arbeidsmiljø, og hvordan man bidrar til dette</article></article></li><li data-name="b." value="2"><article class="listArticle" id="kapittel-3-paragraf-3-ledd-1-punkt-2"><article class="legalP" id="kapittel-3-paragraf-3-ledd-1-punkt-2-ledd-1">kjenner til nytenking og innovasjonsprosesser og kan bidra til tjenesteinnovasjon og systematiske kvalitetsforbedrende arbeidsprosesser.</article></article></li></ol></article></article></section><section class="section" data-name="kap4" id="kapittel-4" data-lovdata-URL="SF/forskrift/2025-07-04-1466/KAPITTEL_4"><h2>Kapittel 4. Læringsutbytte for kompetanseområdet pasient- og brukersentrert omsorg</h2><article class="legalArticle" data-lovdata-URL="SF/forskrift/2025-07-04-1466/§10" data-name="§10" id="kapittel-4-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Pasient- og brukersentrert omsorg – Kunnskap</span></h3><article class="legalP" id="kapittel-4-paragraf-1-ledd-1">Kandidaten<ol class="defaultList" type="a"><li data-name="a." value="1"><article class="listArticle" id="kapittel-4-paragraf-1-ledd-1-punkt-1"><article class="legalP" id="kapittel-4-paragraf-1-ledd-1-punkt-1-ledd-1">har bred kunnskap om friske forhold i munnhulen og om de vanligste sykdommer som kan oppstå</article></article></li><li data-name="b." value="2"><article class="listArticle" id="kapittel-4-paragraf-1-ledd-1-punkt-2"><article class="legalP" id="kapittel-4-paragraf-1-ledd-1-punkt-2-ledd-1">har bred kunnskap om hvordan oral helse og generell helse gjensidig påvirker hverandre</article></article></li><li data-name="c." value="3"><article class="listArticle" id="kapittel-4-paragraf-1-ledd-1-punkt-3"><article class="legalP" id="kapittel-4-paragraf-1-ledd-1-punkt-3-ledd-1">har bred kunnskap om barn og unge, deres rett til medvirkning og tjenester som ivaretar deres behov og rettigheter, deriblant samiske barns rettigheter til eget språk</article></article></li><li data-name="d." value="4"><article class="listArticle" id="kapittel-4-paragraf-1-ledd-1-punkt-4"><article class="legalP" id="kapittel-4-paragraf-1-ledd-1-punkt-4-ledd-1">har bred kunnskap om prinsipper for oral helserelatert livskvalitet</article></article></li><li data-name="e." value="5"><article class="listArticle" id="kapittel-4-paragraf-1-ledd-1-punkt-5"><article class="legalP" id="kapittel-4-paragraf-1-ledd-1-punkt-5-ledd-1">har bred kunnskap om relasjons-, kommunikasjons- og veiledningskompetanse som gjør kandidaten i stand til å forstå, respektere og samhandle med brukere, pasienter, pårørende og samarbeidspartnere</article></article></li><li data-name="f." value="6"><article class="listArticle" id="kapittel-4-paragraf-1-ledd-1-punkt-6"><article class="legalP" id="kapittel-4-paragraf-1-ledd-1-punkt-6-ledd-1">har bred kunnskap om egnede manuelle og maskinelle verktøy for bruk i klinisk virksomhet</article></article></li><li data-name="g." value="7"><article class="listArticle" id="kapittel-4-paragraf-1-ledd-1-punkt-7"><article class="legalP" id="kapittel-4-paragraf-1-ledd-1-punkt-7-ledd-1">har kunnskap om sosiale og helsemessige problemer inkludert omsorgssvikt, vold, overgrep, rus- og sosioøkonomiske problemer og kan identifisere og følge opp mennesker med slike utfordringer</article></article></li><li data-name="h." value="8"><article class="listArticle" id="kapittel-4-paragraf-1-ledd-1-punkt-8"><article class="legalP" id="kapittel-4-paragraf-1-ledd-1-punkt-8-ledd-1">har kunnskap om hvordan man samtaler med barn om vanskelige tema som vold, overgrep og omsorgssvikt</article></article></li><li data-name="i." value="9"><article class="listArticle" id="kapittel-4-paragraf-1-ledd-1-punkt-9"><article class="legalP" id="kapittel-4-paragraf-1-ledd-1-punkt-9-ledd-1">har kunnskap om relevante akutte og medisinske tilstander</article></article></li><li data-name="j." value="10"><article class="listArticle" id="kapittel-4-paragraf-1-ledd-1-punkt-10"><article class="legalP" id="kapittel-4-paragraf-1-ledd-1-punkt-10-ledd-1">har kunnskap om begrepet helsekompetanse og hvordan variasjoner i helsekompetanse påvirker ulike pasient- og brukergruppers sykdomshåndtering, mestring og egenomsorg.</article></article></li></ol></article></article><article class="legalArticle" data-lovdata-URL="SF/forskrift/2025-07-04-1466/§11" data-name="§11" id="kapittel-4-paragraf-2"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Pasient- og brukersentrert omsorg – Ferdigheter</span></h3><article class="legalP" id="kapittel-4-paragraf-2-ledd-1">Kandidaten<ol class="defaultList" type="a"><li data-name="a." value="1"><article class="listArticle" id="kapittel-4-paragraf-2-ledd-1-punkt-1"><article class="legalP" id="kapittel-4-paragraf-2-ledd-1-punkt-1-ledd-1">kan anvende faglig kunnskap for utvikling, gjennomføring og evaluering av helsefremmende og forebyggende arbeid, for å etablere og opprettholde god oral helse</article></article></li><li data-name="b." value="2"><article class="listArticle" id="kapittel-4-paragraf-2-ledd-1-punkt-2"><article class="legalP" id="kapittel-4-paragraf-2-ledd-1-punkt-2-ledd-1">kan anvende kunnskap om å veilede og ivareta brukere, pasienter, pårørende og relevant personell som er i lærings-, mestrings- og endringsprosesser</article></article></li><li data-name="c." value="3"><article class="listArticle" id="kapittel-4-paragraf-2-ledd-1-punkt-3"><article class="legalP" id="kapittel-4-paragraf-2-ledd-1-punkt-3-ledd-1">kan anvende kunnskap for å ivareta barn og unges behov, medvirkning og rettigheter</article></article></li><li data-name="d." value="4"><article class="listArticle" id="kapittel-4-paragraf-2-ledd-1-punkt-4"><article class="legalP" id="kapittel-4-paragraf-2-ledd-1-punkt-4-ledd-1">kan beherske kunnskap om kommunikasjon og møte brukere med anerkjennelse og respekt</article></article></li><li data-name="e." value="5"><article class="listArticle" id="kapittel-4-paragraf-2-ledd-1-punkt-5"><article class="legalP" id="kapittel-4-paragraf-2-ledd-1-punkt-5-ledd-1">kan anvende kunnskapsbaserte metoder for å veilede, motivere og ivareta brukere, pasienter, pårørende og relevant personell som er i lærings-, mestrings og endringsprosesser</article></article></li><li data-name="f." value="6"><article class="listArticle" id="kapittel-4-paragraf-2-ledd-1-punkt-6"><article class="legalP" id="kapittel-4-paragraf-2-ledd-1-punkt-6-ledd-1">kan utføre klinisk og radiologisk intra- og ekstraoral undersøkelse av munnhule og tenner, stille diagnose, utarbeide individuell behandlingsplan og henvise videre ved behov</article></article></li><li data-name="g." value="7"><article class="listArticle" id="kapittel-4-paragraf-2-ledd-1-punkt-7"><article class="legalP" id="kapittel-4-paragraf-2-ledd-1-punkt-7-ledd-1">kan beherske ikke-operativ kariesbehandling</article></article></li><li data-name="h." value="8"><article class="listArticle" id="kapittel-4-paragraf-2-ledd-1-punkt-8"><article class="legalP" id="kapittel-4-paragraf-2-ledd-1-punkt-8-ledd-1">kan beherske ikke-kirurgisk behandling av periodontal sykdom</article></article></li><li data-name="i." value="9"><article class="listArticle" id="kapittel-4-paragraf-2-ledd-1-punkt-9"><article class="legalP" id="kapittel-4-paragraf-2-ledd-1-punkt-9-ledd-1">kan beherske metoder og prosedyrer for bruk av infiltrasjonsanestesi</article></article></li><li data-name="j." value="10"><article class="listArticle" id="kapittel-4-paragraf-2-ledd-1-punkt-10"><article class="legalP" id="kapittel-4-paragraf-2-ledd-1-punkt-10-ledd-1">kan beherske vurdering av bittforhold, stille en preliminær diagnose og henvise til kjeveortoped</article></article></li><li data-name="k." value="11"><article class="listArticle" id="kapittel-4-paragraf-2-ledd-1-punkt-11"><article class="legalP" id="kapittel-4-paragraf-2-ledd-1-punkt-11-ledd-1">kan anvende kunnskap om å identifisere og følge opp mennesker med sosiale og helsemessige utfordringer inkludert omsorgssvikt, vold, overgrep, rus- og sosioøkonomiske utfordringer, samt beherske å sette inn nødvendige tiltak og/eller behandling, og henvise videre ved behov</article></article></li><li data-name="l." value="12"><article class="listArticle" id="kapittel-4-paragraf-2-ledd-1-punkt-12"><article class="legalP" id="kapittel-4-paragraf-2-ledd-1-punkt-12-ledd-1">kan beherske å samtale med barn om vanskelig tema som vold, overgrep og omsorgssvikt</article></article></li><li data-name="m." value="13"><article class="listArticle" id="kapittel-4-paragraf-2-ledd-1-punkt-13"><article class="legalP" id="kapittel-4-paragraf-2-ledd-1-punkt-13-ledd-1">kan beherske relevante akutte og medisinske situasjoner.</article></article></li></ol></article></article><article class="legalArticle" data-lovdata-URL="SF/forskrift/2025-07-04-1466/§12" data-name="§12" id="kapittel-4-paragraf-3"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Pasient- og brukersentrert omsorg – Generell kompetanse</span></h3><article class="legalP" id="kapittel-4-paragraf-3-ledd-1">Kandidaten<ol class="defaultList" type="a"><li data-name="a." value="1"><article class="listArticle" id="kapittel-4-paragraf-3-ledd-1-punkt-1"><article class="legalP" id="kapittel-4-paragraf-3-ledd-1-punkt-1-ledd-1">har innsikt i hvordan pasienter, brukere og pårørende skal møtes med profesjonalitet, empati og respekt</article></article></li><li data-name="b." value="2"><article class="listArticle" id="kapittel-4-paragraf-3-ledd-1-punkt-2"><article class="legalP" id="kapittel-4-paragraf-3-ledd-1-punkt-2-ledd-1">kan formidle individuelt tilpasset helseinformasjon gjennom dialog</article></article></li><li data-name="c." value="3"><article class="listArticle" id="kapittel-4-paragraf-3-ledd-1-punkt-3"><article class="legalP" id="kapittel-4-paragraf-3-ledd-1-punkt-3-ledd-1">har innsikt i hvordan sosiale og helsemessige utfordringer avdekkes</article></article></li><li data-name="d." value="4"><article class="listArticle" id="kapittel-4-paragraf-3-ledd-1-punkt-4"><article class="legalP" id="kapittel-4-paragraf-3-ledd-1-punkt-4-ledd-1">kan planlegge og gjennomføre tverrfaglig samarbeid for å ivareta pasienter og brukere med spesielle behov.</article></article></li></ol></article></article></section><section class="section" data-name="kap5" id="kapittel-5" data-lovdata-URL="SF/forskrift/2025-07-04-1466/KAPITTEL_5"><h2>Kapittel 5. Læringsutbytte for kompetanseområdet tannpleierrollen i samfunnet</h2><article class="legalArticle" data-lovdata-URL="SF/forskrift/2025-07-04-1466/§13" data-name="§13" id="kapittel-5-paragraf-1"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Tannpleierrollen i samfunnet – Kunnskap</span></h3><article class="legalP" id="kapittel-5-paragraf-1-ledd-1">Kandidaten<ol class="defaultList" type="a"><li data-name="a." value="1"><article class="listArticle" id="kapittel-5-paragraf-1-ledd-1-punkt-1"><article class="legalP" id="kapittel-5-paragraf-1-ledd-1-punkt-1-ledd-1">har bred kunnskap om generell og oral helsetilstand i befolkningen</article></article></li><li data-name="b." value="2"><article class="listArticle" id="kapittel-5-paragraf-1-ledd-1-punkt-2"><article class="legalP" id="kapittel-5-paragraf-1-ledd-1-punkt-2-ledd-1">har bred kunnskap om organiseringen av norsk tannhelsetjeneste, både offentlig og privat</article></article></li><li data-name="c." value="3"><article class="listArticle" id="kapittel-5-paragraf-1-ledd-1-punkt-3"><article class="legalP" id="kapittel-5-paragraf-1-ledd-1-punkt-3-ledd-1">har bred kunnskap om plikt til oppsøkende virksomhet overfor personer med rettigheter etter <a href="lov/1983-06-03-54">tannhelsetjenesteloven</a> og eventuelt andre prioriterte grupper</article></article></li><li data-name="d." value="4"><article class="listArticle" id="kapittel-5-paragraf-1-ledd-1-punkt-4"><article class="legalP" id="kapittel-5-paragraf-1-ledd-1-punkt-4-ledd-1">har kunnskap om nytenking og innovasjonsprosesser i offentlig og privat tannhelsetjeneste</article></article></li><li data-name="e." value="5"><article class="listArticle" id="kapittel-5-paragraf-1-ledd-1-punkt-5"><article class="legalP" id="kapittel-5-paragraf-1-ledd-1-punkt-5-ledd-1">har kunnskap om folkehelse med vekt på teoretisk og praktisk helsefremmende og forebyggende arbeid</article></article></li><li data-name="f." value="6"><article class="listArticle" id="kapittel-5-paragraf-1-ledd-1-punkt-6"><article class="legalP" id="kapittel-5-paragraf-1-ledd-1-punkt-6-ledd-1">har kunnskap om å samhandle både tverrfaglig, tverrprofesjonelt og tverrsektorielt, og på tvers av virksomheter og nivåer</article></article></li><li data-name="g." value="7"><article class="listArticle" id="kapittel-5-paragraf-1-ledd-1-punkt-7"><article class="legalP" id="kapittel-5-paragraf-1-ledd-1-punkt-7-ledd-1">har kunnskap om innhold, ansvar og oppgaver for andre relevante helseprofesjonsutdanninger</article></article></li><li data-name="h." value="8"><article class="listArticle" id="kapittel-5-paragraf-1-ledd-1-punkt-8"><article class="legalP" id="kapittel-5-paragraf-1-ledd-1-punkt-8-ledd-1">kjenner til relevant forskning- og utviklingsarbeid</article></article></li><li data-name="i." value="9"><article class="listArticle" id="kapittel-5-paragraf-1-ledd-1-punkt-9"><article class="legalP" id="kapittel-5-paragraf-1-ledd-1-punkt-9-ledd-1">kjenner til nasjonale og globale helseutfordringer.</article></article></li></ol></article></article><article class="legalArticle" data-lovdata-URL="SF/forskrift/2025-07-04-1466/§14" data-name="§14" id="kapittel-5-paragraf-2"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Tannpleierrollen i samfunnet – Ferdigheter</span></h3><article class="legalP" id="kapittel-5-paragraf-2-ledd-1">Kandidaten<ol class="defaultList" type="a"><li data-name="a." value="1"><article class="listArticle" id="kapittel-5-paragraf-2-ledd-1-punkt-1"><article class="legalP" id="kapittel-5-paragraf-2-ledd-1-punkt-1-ledd-1">kan anvende kunnskap om helsefremmende og forebyggende arbeid, både i et individ-, gruppe- og samfunnsperspektiv</article></article></li><li data-name="b." value="2"><article class="listArticle" id="kapittel-5-paragraf-2-ledd-1-punkt-2"><article class="legalP" id="kapittel-5-paragraf-2-ledd-1-punkt-2-ledd-1">kan anvende teoretisk kunnskap og metoder innen atferdsfag</article></article></li><li data-name="c." value="3"><article class="listArticle" id="kapittel-5-paragraf-2-ledd-1-punkt-3"><article class="legalP" id="kapittel-5-paragraf-2-ledd-1-punkt-3-ledd-1">kan anvende kunnskap om å drøfte, vurdere og formidle relevant fagstoff, samt resultater fra forskning og fagutviklingsarbeid</article></article></li><li data-name="d." value="4"><article class="listArticle" id="kapittel-5-paragraf-2-ledd-1-punkt-4"><article class="legalP" id="kapittel-5-paragraf-2-ledd-1-punkt-4-ledd-1">kan beherske og initiere tverrfaglig, tverrprofesjonell og tverrsektoriell samhandling for å skape et helhetlig folkehelsetilbud og bidra til sosial utjevning.</article></article></li></ol></article></article><article class="legalArticle" data-lovdata-URL="SF/forskrift/2025-07-04-1466/§15" data-name="§15" id="kapittel-5-paragraf-3"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Tannpleierrollen i samfunnet – Generell kompetanse</span></h3><article class="legalP" id="kapittel-5-paragraf-3-ledd-1">Kandidaten<ol class="defaultList" type="a"><li data-name="a." value="1"><article class="listArticle" id="kapittel-5-paragraf-3-ledd-1-punkt-1"><article class="legalP" id="kapittel-5-paragraf-3-ledd-1-punkt-1-ledd-1">har innsikt i relevant forsknings- og kunnskapsbasert praksis og bidrar til kontinuerlig kvalitetsutvikling</article></article></li><li data-name="b." value="2"><article class="listArticle" id="kapittel-5-paragraf-3-ledd-1-punkt-2"><article class="legalP" id="kapittel-5-paragraf-3-ledd-1-punkt-2-ledd-1">har innsikt i sammenhengen mellom helse, utdanning, arbeid og levekår, og kan anvende dette i sin tjenesteutøvelse, både overfor enkeltpersoner og grupper i samfunnet, for å bidra til god folkehelse og arbeidsinkludering</article></article></li><li data-name="c." value="3"><article class="listArticle" id="kapittel-5-paragraf-3-ledd-1-punkt-3"><article class="legalP" id="kapittel-5-paragraf-3-ledd-1-punkt-3-ledd-1">kan planlegge, gjennomføre, dokumentere og evaluere helsefremmende og forebyggende arbeid, prosjekter og tiltak både i et individ-, gruppe- og befolkningsperspektiv.</article></article></li></ol></article></article></section><section class="section" data-name="kap6" id="kapittel-6" data-lovdata-URL="SF/forskrift/2025-07-04-1466/KAPITTEL_6"><h2>Kapittel 6. Studiets oppbygning og praksisstudier</h2><article class="legalArticle" data-lovdata-URL="SF/forskrift/2025-07-04-1466/§16" data-name="§16" id="kapittel-6-paragraf-1"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Studiets oppbygning</span></h3><article class="legalP" id="kapittel-6-paragraf-1-ledd-1">Fagområdene inkluderer sentrale fag som biomedisinske basalfag og kliniske odontologiske fag, og samfunns- og atferdsfag herunder pedagogikk og psykologi. Modeller og teorier om hva som ivaretar og påvirker generell og oral helse står sentralt.</article><article class="legalP" id="kapittel-6-paragraf-1-ledd-2">Den praktiske ferdighetstreningen skal være fordelt over alle tre studieår. Kliniske ferdigheter oppøves ved individuell pasientbehandling med veiledning. Dette skjer ved utdanningsstedets interne klinikk og/eller gjennom praksisstudier.</article><article class="legalP" id="kapittel-6-paragraf-1-ledd-3">Samhandling med andre fagdisipliner skal fortrinnsvis oppøves gjennom alle tre studieår. Samhandlingen kan foregå både ved studiestedene og på ulike arenaer.</article><article class="legalP" id="kapittel-6-paragraf-1-ledd-4">Bruk av digitale læringsmidler og informasjonsteknologi inngår som en naturlig del av studiet.</article><article class="legalP" id="kapittel-6-paragraf-1-ledd-5">Studiets oppbygning sikrer sammenheng mellom fagområdene, teori, ferdighetstrening, klinisk praksis og trening i samhandling som understøtter læringsutbyttebeskrivelsene. Det skal være progresjon i studentenes kompetanse i løpet av studiet, fra grunnleggende til helhetlig og sammensatt kompetanse.</article></article><article class="legalArticle" data-lovdata-URL="SF/forskrift/2025-07-04-1466/§17" data-name="§17" id="kapittel-6-paragraf-2"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Praksisstudier</span></h3><article class="legalP" id="kapittel-6-paragraf-2-ledd-1">Praksisstudiene skal utformes slik at de sikrer at læringsutbyttene oppnås.</article><article class="legalP" id="kapittel-6-paragraf-2-ledd-2">Praksisstudiene skal ha et omfang på minimum fire uker.</article><article class="legalP" id="kapittel-6-paragraf-2-ledd-3">Praksisstudiene foregår hovedsakelig i den offentlige tannhelsetjenesten, men også i privat tannhelsetjeneste og i andre helse- og omsorgsinstitusjoner. Studentene skal få kjennskap til både offentlig og privat tannhelsevirksomhet. I tillegg skal studentene få erfaring med faglig forsvarlig tverrfaglig samhandling og pasientsentrerte tannhelsetjenester.</article></article></section><section class="section" data-name="kap7" id="kapittel-7" data-lovdata-URL="SF/forskrift/2025-07-04-1466/KAPITTEL_7"><h2>Kapittel 7. Ikrafttredelse</h2><article class="legalArticle" data-lovdata-URL="SF/forskrift/2025-07-04-1466/§18" data-name="§18" id="kapittel-7-paragraf-1"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Ikrafttredelse og oppheving av forskrift</span></h3><article class="legalP" id="kapittel-7-paragraf-1-ledd-1">Forskriften trer i kraft 1. august 2025.</article><article class="legalP" id="kapittel-7-paragraf-1-ledd-2">Fra samme tidspunkt oppheves <a href="forskrift/2020-01-03-18">forskrift 3. januar 2020 nr. 18 om nasjonal retningslinje for tannpleierutdanning</a>.</article></article></section></main></body></html>