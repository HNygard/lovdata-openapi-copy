<!DOCTYPE html><html lang="no"><head><title>Forskrift om spesialistgodkjenning av helsepersonell og turnusstillinger for leger</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2000-12-21-1384</dd><dt class="dokid">DokumentID</dt><dd class="dokid">SF/forskrift/2000-12-21-1384</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="subunit">Etat</dt><dd class="subunit"><ul><li>Helserettsavd., Spesialisthelsetjenestavd.</li></ul></dd><dt class="publishedIn">Publisert i</dt><dd class="publishedIn">I 2000 3104</dd><dt class="dateInForce">I kraft fra</dt><dd class="dateInForce">2001-01-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2021-09-17</dd><dt class="lastChangedBy">Sist endret ved</dt><dd class="lastChangedBy"><a href="forskrift/2021-09-17-2821">forskrift/2021-09-17-2821</a></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1999-07-02-64/§51">lov/1999-07-02-64/§51</a></li><li><a href="lov/2011-06-24-30/§8-1">lov/2011-06-24-30/§8-1</a></li><li><a href="lov/1999-07-02-61/§3-5">lov/1999-07-02-61/§3-5</a></li></ul></dd><dt class="lastupdated">Rettet</dt><dd class="lastupdated">2021-09-27 (tegnsetting i lister tilpasset universell utforming)</dd><dt class="titleShort">Korttittel</dt><dd class="titleShort">Forskrift om spesialistgodkjenning og turnusstillinger</dd><dt class="title">Tittel</dt><dd class="title">Forskrift om spesialistgodkjenning av helsepersonell og turnusstillinger for leger</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Sosial- og helsedepartementet (nå Helse- og omsorgsdepartementet) 21. desember 2000 med hjemmel i <a href="lov/1999-07-02-64">lov av 2. juli 1999 nr. 64</a> om helsepersonell m.v. (helsepersonelloven) <a href="lov/1999-07-02-64/§51">§ 51</a>. <br /> <strong>Tilføyd hjemmel:</strong> <a href="lov/2011-06-24-30">Lov 24. juni 2011 nr. 30</a> om kommunale helse- og omsorgstjenester (helse- og omsorgstjenesteloven) <a href="lov/2011-06-24-30/§8-1">§ 8-1</a> og <a href="lov/1999-07-02-61">lov 2. juli 1999 nr. 61</a> om spesialisthelsetjenesten m.m. (spesialisthelsetjenesteloven) <a href="lov/1999-07-02-61/§3-5">§ 3-5</a>. <br /><strong>Endret</strong> ved <a href="forskrift/2001-12-20-1580">forskrifter 20 des 2001 nr. 1580</a>, <a href="forskrift/2008-12-19-1580">19 des 2008 nr. 1580</a>, <a href="forskrift/2012-12-01-1119">1 des 2012 nr. 1119</a> (bl.a. tittel), <a href="forskrift/2013-06-20-680">20 juni 2013 nr. 680</a>, <a href="forskrift/2014-11-06-1446">6 nov 2014 nr. 1446</a>, <a href="forskrift/2015-02-04-108">4 feb 2015 nr. 108</a>, <a href="forskrift/2015-12-18-1740">18 des 2015 nr. 1740</a>, <a href="forskrift/2016-12-08-1482">8 des 2016 nr. 1482</a>, <a href="forskrift/2017-02-16-193">16 feb 2017 nr. 193</a>, <a href="forskrift/2021-09-17-2821">17 sep 2021 nr. 2821</a>. <br /> <strong>Rettelser:</strong> 24.01.2013 (Merknader), 01.11.2014 (Merknader fjernet), 01.02.2015 (Merknader tilføyd), 27.09.2021 (tegnsetting i lister tilpasset universell utforming).</dd><dt class="refid">RefID</dt><dd class="refid">forskrift/2000-12-21-1384</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om spesialistgodkjenning av helsepersonell og turnusstillinger for leger</a><ul class="tocSubUl"><li><a href="#paragraf-1">§ 1. Virkeområde og godkjenningsinstans</a></li><li><a href="#paragraf-2">§ 2. (Opphevet)</a></li><li><a href="#paragraf-3">§ 3. Fastsettelse av spesialiteter og regler for spesialistutdanning mv.</a></li><li><a href="#paragraf-4">§ 4. Godkjenning av utdanningsinstitusjoner som skal utdanne leger</a></li><li><a href="#paragraf-5">§ 5. (Opphevet 1 juli 2013 ved forskrift 20 juni 2013 nr. 680.)</a></li><li><a href="#paragraf-6">§ 6. (Opphevet 1 jan 2015 ved forskrift 6 nov 2014 nr. 1446.)</a></li><li><a href="#paragraf-7">§ 7. Vilkår for spesialistgodkjenning av lege eller tannlege</a></li><li><a href="#paragraf-8">§ 8. Eldre regler av betydning for turnusleger</a></li><li><a href="#paragraf-9">§ 9. Vilkår for tilsetting i stilling som er en del av spesialistutdanningen</a></li><li><a href="#paragraf-10">§ 10. Bestemmelser om turnustjenesten som er felles med overgangsordning</a></li><li><a href="#paragraf-11">§ 11. Utlysing av turnusstillinger for leger</a></li><li><a href="#paragraf-12">§ 12. Kobling av stilling i sykehus og kommune</a></li><li><a href="#paragraf-13">§ 13. Tilsetting av leger i turnusstilling</a></li><li><a href="#paragraf-14">§ 14. Vilkår for tilsetting i turnusstilling</a></li><li><a href="#paragraf-15">§ 15. Rett til å fullføre turnustjenesten i sykehus etter permisjon innvilget av sykehus eller helseforetak</a></li><li><a href="#paragraf-16">§ 16. Rett til å fullføre turnustjenesten i kommune etter permisjon innvilget av kommune</a></li><li><a href="#paragraf-17">§ 17. Rett til å fullføre turnustjenesten i kommune etter permisjon innvilget av sykehus eller helseforetak</a></li><li><a href="#paragraf-18">§ 18. Forlengelse av en turnusstilling</a></li><li><a href="#paragraf-19">§ 19. Overgangsregler</a></li><li><a href="#paragraf-20">§ 20. Ikrafttredelse</a></li><li><a href="#kapittel-1">Merknader til forskrift 21. desember 2000 nr. 1384 om spesialistgodkjenning av helsepersonell og turnusstillinger for leger</a></li></ul></li></ul></dd></dl></header><main class="documentBody" data-lovdata-URL="SF/forskrift/2000-12-21-1384" id="dokument"><h1>Forskrift om spesialistgodkjenning av helsepersonell og turnusstillinger for leger</h1><article class="legalArticle" data-lovdata-URL="SF/forskrift/2000-12-21-1384/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde og godkjenningsinstans</span></h2><article class="legalP" id="paragraf-1-ledd-1">Denne forskriften gjelder for spesialistgodkjenning av leger, tannleger og optikere.</article><article class="legalP" id="paragraf-1-ledd-2">Helsedirektoratet eller den det gir myndighet gir spesialistgodkjenning, jf. <a href="lov/1999-07-02-64/§53">helsepersonelloven § 53</a> første ledd.</article><article class="legalP" id="paragraf-1-ledd-3">Søknad om spesialistgodkjenning behandles etter at fastsatt gebyr er betalt.</article><article class="changesToParent">Endret ved <a href="forskrift/2001-12-20-1580">forskrifter 20 des 2001 nr. 1580</a> (i kraft 1 jan 2002), <a href="forskrift/2012-12-01-1119">1 des 2012 nr. 1119</a>.</article></article><article class="legalArticle" data-lovdata-URL="SF/forskrift/2000-12-21-1384/§2" data-name="§2" data-repealeddate="2017-03-01" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">(Opphevet)</span></h2><article class="changesToParent">Endret ved <a href="forskrift/2001-12-20-1580">forskrifter 20 des 2001 nr. 1580</a> (i kraft 1 jan 2002), <a href="forskrift/2012-12-01-1119">1 des 2012 nr. 1119</a>, opphevet ved <a href="forskrift/2017-02-16-193">forskrift 16 feb 2017 nr. 193</a> (i kraft 1 mars 2017).</article></article><article class="legalArticle" data-lovdata-URL="SF/forskrift/2000-12-21-1384/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Fastsettelse av spesialiteter og regler for spesialistutdanning mv.</span></h2><article class="legalP" id="paragraf-3-ledd-1">Departementet fastsetter hvilke avgrensede deler av medisinske og odontologiske fagområder det kan gis spesialistgodkjenning i.</article><article class="legalP" id="paragraf-3-ledd-2">Departementet fastsetter nærmere regler om gjennomføringen av spesialistutdanning av leger og tannleger, og om krav til gjennomført utdanning ved godkjente utdanningsinstitusjoner for leger og andre vilkår som søker må oppfylle for å kunne godkjennes som spesialist innen den enkelte spesialitet.</article><article class="legalP" id="paragraf-3-ledd-3">Departementet kan bestemme at søkere må gjennomgå prøve for å kunne godkjennes som spesialist.</article><article class="changesToParent">Endret ved <a href="forskrift/2001-12-20-1580">forskrifter 20 des 2001 nr. 1580</a> (i kraft 1 jan 2002), <a href="forskrift/2013-06-20-680">20 juni 2013 nr. 680</a> (i kraft 1 juli 2013).</article></article><article class="legalArticle" data-lovdata-URL="SF/forskrift/2000-12-21-1384/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Godkjenning av utdanningsinstitusjoner som skal utdanne leger</span></h2><article class="legalP" id="paragraf-4-ledd-1">Institusjoner som skal utdanne leger som spesialister skal godkjennes av Helsedirektoratet.</article><article class="legalP" id="paragraf-4-ledd-2">Helsedirektoratets vedtak kan påklages til Nasjonalt klageorgan for helsetjenesten.</article><article class="changesToParent">Endret ved <a href="forskrift/2001-12-20-1580">forskrifter 20 des 2001 nr. 1580</a> (i kraft 1 jan 2002), <a href="forskrift/2012-12-01-1119">1 des 2012 nr. 1119</a>, <a href="forskrift/2013-06-20-680">20 juni 2013 nr. 680</a> (i kraft 1 juli 2013), <a href="forskrift/2015-12-18-1740">18 des 2015 nr. 1740</a> (i kraft 1 jan 2016).</article></article><article class="legalArticle" data-lovdata-URL="SF/forskrift/2000-12-21-1384/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">(Opphevet 1 juli 2013 ved <a href="forskrift/2013-06-20-680">forskrift 20 juni 2013 nr. 680</a>.)</span></h2></article><article class="legalArticle" data-lovdata-URL="SF/forskrift/2000-12-21-1384/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">(Opphevet 1 jan 2015 ved <a href="forskrift/2014-11-06-1446">forskrift 6 nov 2014 nr. 1446</a>.)</span></h2></article><article class="legalArticle" data-lovdata-URL="SF/forskrift/2000-12-21-1384/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Vilkår for spesialistgodkjenning av lege eller tannlege</span></h2><article class="legalP" id="paragraf-7-ledd-1">Enhver som har norsk autorisasjon som lege, kan få godkjenning som spesialist innen en avgrenset del av de medisinske fagområder dersom søkeren oppfyller de krav til gjennomført utdanning ved godkjente utdanningsinstitusjoner og andre vilkår som er fastsatt, jf. <a href="forskrift/2000-12-21-1384/§3">§ 3</a> og <a href="forskrift/2000-12-21-1384/§4">§ 4</a>. Tilsvarende gjelder for tannleger.</article><article class="legalP" id="paragraf-7-ledd-2">Godkjenning som spesialist i odontologi gis etter regler for spesialistgodkjenning av tannleger fastsatt av departementet.</article><article class="changesToParent">Endret ved <a href="forskrift/2008-12-19-1580">forskrifter 19 des 2008 nr. 1580</a>, <a href="forskrift/2012-12-01-1119">1 des 2012 nr. 1119</a>.</article></article><article class="legalArticle" data-lovdata-URL="SF/forskrift/2000-12-21-1384/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Eldre regler av betydning for turnusleger</span></h2><article class="legalP" id="paragraf-8-ledd-1">Inntil nye regler er vedtatt og trer i kraft skal følgende regler med senere endringer, gjelde så langt de passer:<ol class="defaultList" type="1"><li data-name="1." value="1"><article class="listArticle" id="paragraf-8-ledd-1-punkt-1"><article class="legalP" id="paragraf-8-ledd-1-punkt-1-ledd-1">«Krav om kursdeltagelse, undervisning i spesialistutdannelsen» vedtatt 8. desember 1972.</article></article></li><li data-name="2." value="2"><article class="listArticle" id="paragraf-8-ledd-1-punkt-2"><article class="legalP" id="paragraf-8-ledd-1-punkt-2-ledd-1">«Regler for gjennomføring av prøver i tilknytning til obligatoriske kurs» vedtatt 14. februar 1991.</article></article></li><li data-name="3." value="3"><article class="listArticle" id="paragraf-8-ledd-1-punkt-3"><article class="legalP" id="paragraf-8-ledd-1-punkt-3-ledd-1">«Retningslinjer for vurdering av kurs i relasjon til legers videre- og etterutdanning» vedtatt 20. februar 1995.</article></article></li><li data-name="4." value="4"><article class="listArticle" id="paragraf-8-ledd-1-punkt-4"><article class="legalP" id="paragraf-8-ledd-1-punkt-4-ledd-1">«Retningslinjer for godkjenning av psykoterapiveiledere i barne- og ungdomspsykiatri» vedtatt 23. februar 1988.</article></article></li><li data-name="5." value="5"><article class="listArticle" id="paragraf-8-ledd-1-punkt-5"><article class="legalP" id="paragraf-8-ledd-1-punkt-5-ledd-1">«Retningslinjer for godkjenning av veiledere i psykoterapi i relasjon til spesialistreglene i psykiatri».</article></article></li><li data-name="6." value="6"><article class="listArticle" id="paragraf-8-ledd-1-punkt-6"><article class="legalP" id="paragraf-8-ledd-1-punkt-6-ledd-1">«Retningslinjer for godkjenning av veileder i allmennmedisin/arbeidsmedisin/samfunnsmedisin».</article></article></li></ol></article><article class="changesToParent">Endret ved <a href="forskrift/2012-12-01-1119">forskrift 1 des 2012 nr. 1119</a>.</article></article><article class="legalArticle" data-lovdata-URL="SF/forskrift/2000-12-21-1384/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Vilkår for tilsetting i stilling som er en del av spesialistutdanningen</span></h2><article class="legalP" id="paragraf-9-ledd-1">Autorisasjon som lege skal senest dokumenteres når en stilling som er en del av spesialistutdanningen i sykehus eller kommune tiltres. Ett av følgende vilkår skal også dokumenteres:<ol class="defaultList" type="a"><li data-name="a." value="1"><article class="listArticle" id="paragraf-9-ledd-1-punkt-1"><article class="legalP" id="paragraf-9-ledd-1-punkt-1-ledd-1">godkjent turnustjeneste etter <a href="forskrift/2000-12-21-1384/§10">§ 10</a> til <a href="forskrift/2000-12-21-1384/§18">§ 18</a> eller etter <a href="forskrift/2001-12-20-1549">forskrift 20. desember 2001 nr. 1549</a> om praktisk tjeneste (turnustjeneste) for lege ved loddtrekning,</article></article></li><li data-name="b." value="2"><article class="listArticle" id="paragraf-9-ledd-1-punkt-2"><article class="legalP" id="paragraf-9-ledd-1-punkt-2-ledd-1">godkjent alternativ veiledet tjeneste etter departementets retningslinjer i rundskriv <a href="rundskriv/i-2008-1">I-2008-1</a> som er påbegynt før 1. desember 2012,</article></article></li><li data-name="c." value="3"><article class="listArticle" id="paragraf-9-ledd-1-punkt-3"><article class="legalP" id="paragraf-9-ledd-1-punkt-3-ledd-1">tidligere tilsetting i stilling som er en del av norsk spesialistutdanning i sykehus eller kommune.</article></article></li></ol></article><article class="legalP" id="paragraf-9-ledd-2">Kravet til dokumentasjon i andre ledd gjelder ikke den som<ol class="defaultList" type="a"><li data-name="a." value="1"><article class="listArticle" id="paragraf-9-ledd-2-punkt-1"><article class="legalP" id="paragraf-9-ledd-2-punkt-1-ledd-1">er tildelt autorisasjon før 1. desember 2012, eller</article></article></li><li data-name="b." value="2"><article class="listArticle" id="paragraf-9-ledd-2-punkt-2"><article class="legalP" id="paragraf-9-ledd-2-punkt-2-ledd-1">har autorisasjon på grunnlag av gjennomført grunnleggende legeutdanning i andre EØS-land.</article></article></li></ol></article><article class="changesToParent">Endret ved <a href="forskrift/2012-12-01-1119">forskrift 1 des 2012 nr. 1119</a>.</article></article><article class="legalArticle" data-lovdata-URL="SF/forskrift/2000-12-21-1384/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Bestemmelser om turnustjenesten som er felles med overgangsordning</span></h2><article class="legalP" id="paragraf-10-ledd-1"><a href="forskrift/2001-12-20-1549">Forskrift 20. desember 2001 nr. 1549</a> om praktisk tjeneste (turnustjeneste) for lege ved loddtrekning følgende paragrafer gjelder for turnusstillinger etter <a href="forskrift/2000-12-21-1384/§10">§ 10</a> til <a href="forskrift/2000-12-21-1384/§18">§ 18</a>:<ol class="defaultList" type="a"><li data-name="a." value="1"><article class="listArticle" id="paragraf-10-ledd-1-punkt-1"><article class="legalP" id="paragraf-10-ledd-1-punkt-1-ledd-1"><a href="forskrift/2000-12-21-1384/§1">§ 1</a> om formålet med turnustjenesten og krav til forsvarlig tilrettelegging og gjennomføring av turnustjenesten</article></article></li><li data-name="b." value="2"><article class="listArticle" id="paragraf-10-ledd-1-punkt-2"><article class="legalP" id="paragraf-10-ledd-1-punkt-2-ledd-1"><a href="forskrift/2000-12-21-1384/§3">§ 3</a> med definisjoner</article></article></li><li data-name="c." value="3"><article class="listArticle" id="paragraf-10-ledd-1-punkt-3"><article class="legalP" id="paragraf-10-ledd-1-punkt-3-ledd-1"><a href="forskrift/2000-12-21-1384/§4">§ 4</a> om gjennomføring av og innholdet i turnustjenesten</article></article></li><li data-name="d." value="4"><article class="listArticle" id="paragraf-10-ledd-1-punkt-4"><article class="legalP" id="paragraf-10-ledd-1-punkt-4-ledd-1"><a href="forskrift/2000-12-21-1384/§10">§ 10</a> om opprettelse og fordeling av turnusplasser</article></article></li><li data-name="e." value="5"><article class="listArticle" id="paragraf-10-ledd-1-punkt-5"><article class="legalP" id="paragraf-10-ledd-1-punkt-5-ledd-1"><a href="forskrift/2000-12-21-1384/§11">§ 11</a> om pålegg om mottak og tilsetting av turnusleger</article></article></li><li data-name="f." value="6"><article class="listArticle" id="paragraf-10-ledd-1-punkt-6"><article class="legalP" id="paragraf-10-ledd-1-punkt-6-ledd-1"><a href="forskrift/2000-12-21-1384/§13">§ 13</a> om turnusstedets plikter</article></article></li><li data-name="g." value="7"><article class="listArticle" id="paragraf-10-ledd-1-punkt-7"><article class="legalP" id="paragraf-10-ledd-1-punkt-7-ledd-1"><a href="forskrift/2000-12-21-1384/§14">§ 14</a> om at turnuslegen er arbeidstaker og turnusstedet er arbeidsgiver</article></article></li><li data-name="h." value="8"><article class="listArticle" id="paragraf-10-ledd-1-punkt-8"><article class="legalP" id="paragraf-10-ledd-1-punkt-8-ledd-1"><a href="forskrift/2000-12-21-1384/§14">§ 14</a>a om krav til kunnskaper i norsk språk</article></article></li><li data-name="i." value="9"><article class="listArticle" id="paragraf-10-ledd-1-punkt-9"><article class="legalP" id="paragraf-10-ledd-1-punkt-9-ledd-1"><a href="forskrift/2000-12-21-1384/§15">§ 15</a> tredje ledd om varslingsplikt ved uteblitt oppmøte</article></article></li><li data-name="j." value="10"><article class="listArticle" id="paragraf-10-ledd-1-punkt-10"><article class="legalP" id="paragraf-10-ledd-1-punkt-10-ledd-1"><a href="forskrift/2000-12-21-1384/§16">§ 16</a> første ledd om tiltak for å hjelpe turnuslegen til rette</article></article></li><li data-name="k." value="11"><article class="listArticle" id="paragraf-10-ledd-1-punkt-11"><article class="legalP" id="paragraf-10-ledd-1-punkt-11-ledd-1"><a href="forskrift/2000-12-21-1384/§17">§ 17</a> om turnustilskudd til kommunene</article></article></li><li data-name="l." value="12"><article class="listArticle" id="paragraf-10-ledd-1-punkt-12"><article class="legalP" id="paragraf-10-ledd-1-punkt-12-ledd-1"><a href="forskrift/2000-12-21-1384/§20">§ 20</a> om godkjenning av turnustjenesten</article></article></li><li data-name="m." value="13"><article class="listArticle" id="paragraf-10-ledd-1-punkt-13"><article class="legalP" id="paragraf-10-ledd-1-punkt-13-ledd-1">§ 21 om adgangen til å gi retningslinjer og gjøre unntak</article></article></li><li data-name="n." value="14"><article class="listArticle" id="paragraf-10-ledd-1-punkt-14"><article class="legalP" id="paragraf-10-ledd-1-punkt-14-ledd-1">§ 22 om klageadgang</article></article></li><li data-name="o." value="15"><article class="listArticle" id="paragraf-10-ledd-1-punkt-15"><article class="legalP" id="paragraf-10-ledd-1-punkt-15-ledd-1">§ 23 om forsøksordninger.</article></article></li></ol></article><article class="changesToParent">Tilføyd ved <a href="forskrift/2012-12-01-1119">forskrift 1 des 2012 nr. 1119</a>.</article></article><article class="legalArticle" data-lovdata-URL="SF/forskrift/2000-12-21-1384/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Utlysing av turnusstillinger for leger</span></h2><article class="legalP" id="paragraf-11-ledd-1">Turnusstillinger som ikke skal tildeles etter <a href="forskrift/2001-12-20-1549">forskrift 20. desember 2001 nr. 1549</a> om praktisk tjeneste (turnustjeneste) for lege ved loddtrekning, skal lyses ut. Utlysningen skal skje på Helsedirektoratets turnusportal.</article><article class="legalP" id="paragraf-11-ledd-2">Turnusstillingene skal lyses ut samlet to ganger årlig. Tidligere utlyste turnusstillinger som blir ledige (reststillinger), skal fortløpende lyses ut på Helsedirektoratets turnusportal.</article><article class="legalP" id="paragraf-11-ledd-3">Søknadsfristen for turnusstillinger skal formidles i god tid og skal ikke være kortere enn to uker.</article><article class="changesToParent">Tilføyd ved <a href="forskrift/2012-12-01-1119">forskrift 1 des 2012 nr. 1119</a>, endret ved <a href="forskrift/2015-02-04-108">forskrift 4 feb 2015 nr. 108</a>.</article></article><article class="legalArticle" data-lovdata-URL="SF/forskrift/2000-12-21-1384/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Kobling av stilling i sykehus og kommune</span></h2><article class="legalP" id="paragraf-12-ledd-1">Kommunen og helseforetak eller sykehus skal samarbeide om å lyse ut turnuslegestillinger koblet, slik at den som tilsettes får anledning til å gjennomføre turnustjeneste. Stillingene kan kobles på en av følgende måter:<ol class="defaultList" type="a"><li data-name="a." value="1"><article class="listArticle" id="paragraf-12-ledd-1-punkt-1"><article class="legalP" id="paragraf-12-ledd-1-punkt-1-ledd-1">Søkeren tilsettes samtidig i en stilling ved et sykehus, eller et helseforetak, og i en stilling i en bestemt kommune.</article></article></li><li data-name="b." value="2"><article class="listArticle" id="paragraf-12-ledd-1-punkt-2"><article class="legalP" id="paragraf-12-ledd-1-punkt-2-ledd-1">Søkeren tilsettes først i en stilling ved et sykehus eller et helseforetak. Søkeren gis deretter rett til ansettelse i én av de kommunene som sykehuset eller helseforetaket samarbeider med. Søkeren skal tilsettes i kommunen i rimelig tid før tjenesten der er planlagt å begynne.</article></article></li></ol></article><article class="legalP" id="paragraf-12-ledd-2">Tilsettingen i sykehuset og tilsettingen i kommunen er to ulike arbeidsforhold.</article><article class="legalP" id="paragraf-12-ledd-3">Helsedirektoratet kan pålegge helseforetak, sykehus og kommuner å lyse ut turnuslegestillinger koblet.</article><article class="legalP" id="paragraf-12-ledd-4">Dersom det kan bidra til en mer effektiv forvaltning av ledige turnusstillinger for leger, kan Helsedirektoratet gjøre unntak fra kravene om kobling.</article><article class="changesToParent">Tilføyd ved <a href="forskrift/2012-12-01-1119">forskrift 1 des 2012 nr. 1119</a>.</article></article><article class="legalArticle" data-lovdata-URL="SF/forskrift/2000-12-21-1384/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Tilsetting av leger i turnusstilling</span></h2><article class="legalP" id="paragraf-13-ledd-1">Søkerne tilsettes i turnusstilling på bakgrunn av søknader via Helsedirektoratets turnusportal, jf. <a href="forskrift/2000-12-21-1384/§11">§ 11</a> og <a href="forskrift/2000-12-21-1384/§14">§ 14</a>.</article><article class="legalP" id="paragraf-13-ledd-2">Ved samlet utlysning etter <a href="forskrift/2000-12-21-1384/§11">§ 11</a> fastsetter Helsedirektoratet når søkerne tidligst kan gis et tilbud om en stilling.</article><article class="legalP" id="paragraf-13-ledd-3">Søkernes frist for å akseptere et tilbud etter første tilbudsrunde, skal ikke være kortere enn tre virkedager.</article><article class="changesToParent">Tilføyd ved <a href="forskrift/2012-12-01-1119">forskrift 1 des 2012 nr. 1119</a>.</article></article><article class="legalArticle" data-lovdata-URL="SF/forskrift/2000-12-21-1384/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Vilkår for tilsetting i turnusstilling</span></h2><article class="legalP" id="paragraf-14-ledd-1">Ved tilsetting i turnusstilling skal søkeren senest når tjenesten tiltres, dokumentere<ol class="defaultList" type="a"><li data-name="a." value="1"><article class="listArticle" id="paragraf-14-ledd-1-punkt-1"><article class="legalP" id="paragraf-14-ledd-1-punkt-1-ledd-1">autorisasjon som lege eller turnuslegelisens</article></article></li><li data-name="b." value="2"><article class="listArticle" id="paragraf-14-ledd-1-punkt-2"><article class="legalP" id="paragraf-14-ledd-1-punkt-2-ledd-1">tilstrekkelige norskkunnskaper for en forsvarlig yrkesutøvelse.</article></article></li></ol></article><article class="legalP" id="paragraf-14-ledd-2">En lege kan ikke tilsettes i en turnusstilling hvis hun eller han<ol class="defaultList" type="a"><li data-name="a." value="1"><article class="listArticle" id="paragraf-14-ledd-2-punkt-1"><article class="legalP" id="paragraf-14-ledd-2-punkt-1-ledd-1">allerede har fått godkjent praktisk tjeneste i turnusstilling etter <a href="forskrift/2000-12-21-1384/§11">§ 11</a> til <a href="forskrift/2000-12-21-1384/§19">§ 19</a> eller etter <a href="forskrift/2001-12-20-1549">forskrift 20. desember 2001 nr. 1549</a> om praktisk tjeneste (turnustjeneste) for lege ved loddtrekning <a href="forskrift/2001-12-20-1549/§20">§ 20</a> eller</article></article></li><li data-name="b." value="2"><article class="listArticle" id="paragraf-14-ledd-2-punkt-2"><article class="legalP" id="paragraf-14-ledd-2-punkt-2-ledd-1">har akseptert et tilbud om en turnusstilling som har vært lyst ut tidligere i samme halvår.</article></article></li></ol></article><article class="changesToParent">Tilføyd ved <a href="forskrift/2012-12-01-1119">forskrift 1 des 2012 nr. 1119</a>.</article></article><article class="legalArticle" data-lovdata-URL="SF/forskrift/2000-12-21-1384/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Rett til å fullføre turnustjenesten i sykehus etter permisjon innvilget av sykehus eller helseforetak</span></h2><article class="legalP" id="paragraf-15-ledd-1">En lege som får permisjon på grunn av svangerskap, foreldreperiode eller langvarig sykdom fra turnusstilling i et sykehus eller helseforetak, skal tilbys å fullføre turnusperioden i en ledig turnusstilling i samme sykehus eller helseforetak.</article><article class="legalP" id="paragraf-15-ledd-2">Turnusstillingen skal gi turnuslegen en samlet turnustid i sykehus på minst ett år.</article><article class="legalP" id="paragraf-15-ledd-3">Den turnusstillingen som tilbys turnuslegen som kommer tilbake fra permisjon skal ikke lyses ut.</article><article class="legalP" id="paragraf-15-ledd-4">Sykehus, helseforetak og kommune skal samarbeide med turnuslegen om å legge til rette for at ventetiden mellom permisjonens utløp og tiltredelse i ny stilling blir så kort som mulig.</article><article class="changesToParent">Tilføyd ved <a href="forskrift/2012-12-01-1119">forskrift 1 des 2012 nr. 1119</a>.</article></article><article class="legalArticle" data-lovdata-URL="SF/forskrift/2000-12-21-1384/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Rett til å fullføre turnustjenesten i kommune etter permisjon innvilget av kommune</span></h2><article class="legalP" id="paragraf-16-ledd-1">En lege som får permisjon på grunn av svangerskap, foreldreperiode eller langvarig sykdom fra turnusstilling i en kommune, skal tilbys å fullføre turnusperioden i en ledig turnusstilling i samme kommune.</article><article class="legalP" id="paragraf-16-ledd-2">Turnusstillingen skal gi turnuslegen en samlet turnustid i kommune på minst seks måneder.</article><article class="legalP" id="paragraf-16-ledd-3"><a href="forskrift/2000-12-21-1384/§15">§ 15</a> tredje og fjerde ledd gjelder tilsvarende.</article><article class="changesToParent">Tilføyd ved <a href="forskrift/2012-12-01-1119">forskrift 1 des 2012 nr. 1119</a>.</article></article><article class="legalArticle" data-lovdata-URL="SF/forskrift/2000-12-21-1384/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Rett til å fullføre turnustjenesten i kommune etter permisjon innvilget av sykehus eller helseforetak</span></h2><article class="legalP" id="paragraf-17-ledd-1">En turnuslege som er tilsatt av en kommune, jf. <a href="forskrift/2000-12-21-1384/§12">§ 12</a> første ledd bokstav a, og som får innvilget permisjon på grunn av svangerskap, foreldreperiode eller sykdom fra turnusstilling i sykehus, skal tilbys turnusstilling i kommunen når en turnusstilling blir ledig.</article><article class="legalP" id="paragraf-17-ledd-2">En turnuslege med rett til å bli tilsatt i en kommune som sykehuset eller helseforetaket samarbeider med, jf. <a href="forskrift/2000-12-21-1384/§12">§ 12</a> første ledd bokstav b, og som får innvilget permisjon på grunn av svangerskap, foreldreperiode eller sykdom fra turnusstilling i sykehus, skal tilbys ledig turnusstilling i en av kommunene som samarbeider med helseforetaket om turnusstillinger. Kommunene skal avtale hvem av dem som tilbyr turnuslegen en ledig turnusstilling.</article><article class="legalP" id="paragraf-17-ledd-3">Helsedirektoratet kan i samråd med statsforvalteren pålegge en av kommunene å tilsette en turnuslege som skal tilbys ledig turnusstilling.</article><article class="legalP" id="paragraf-17-ledd-4"><a href="forskrift/2000-12-21-1384/§15">§ 15</a> tredje og fjerde ledd gjelder tilsvarende.</article><article class="changesToParent">Tilføyd ved <a href="forskrift/2012-12-01-1119">forskrift 1 des 2012 nr. 1119</a>, endret ved forskrift <a href="forskrift/2021-09-17-2821">17 sep 2021 nr. 2821</a>.</article></article><article class="legalArticle" data-lovdata-URL="SF/forskrift/2000-12-21-1384/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Forlengelse av en turnusstilling</span></h2><article class="legalP" id="paragraf-18-ledd-1">I andre tilfeller enn de som følger av <a href="forskrift/2000-12-21-1384/§15">§ 15</a> til <a href="forskrift/2000-12-21-1384/§17">§ 17</a>, kan den tidsbegrensede turnusstillingen forlenges for turnusleger som allerede er ansatt i en turnusstilling, dersom forlengelsen ikke kommer til erstatning for en ny turnusstilling samme sted. Forlengelsen skal ikke utlyses.</article><article class="legalP" id="paragraf-18-ledd-2">Arbeidsgiver tildeles ikke turnustilskudd i den perioden turnustjenesten forlenges etter første ledd.</article><article class="legalP" id="paragraf-18-ledd-3">I grunnlaget for et vedtak om godkjenning av turnustjeneste skal Helsedirektoratet vurdere turnustjenesten i en forlenget stilling etter første ledd som likeverdig med en ordinær turnustjeneste.</article><article class="changesToParent">Tilføyd ved <a href="forskrift/2012-12-01-1119">forskrift 1 des 2012 nr. 1119</a>.</article></article><article class="legalArticle" data-lovdata-URL="SF/forskrift/2000-12-21-1384/§19" data-name="§19" id="paragraf-19"><h2 class="legalArticleHeader"><span class="legalArticleValue">§ 19</span>. <span class="legalArticleTitle">Overgangsregler</span></h2><article class="legalP" id="paragraf-19-ledd-1">Fra 1. mars 2017 gjelder forskriften bare i følgende tilfeller:<ol class="defaultList" type="a"><li data-name="a." value="1"><article class="listArticle" id="paragraf-19-ledd-1-punkt-1"><article class="legalP" id="paragraf-19-ledd-1-punkt-1-ledd-1">For leger som før 1. mars 2017 har fått tilbud om turnusstilling, gjelder <a href="forskrift/2000-12-21-1384/§8">§ 8</a> og <a href="forskrift/2000-12-21-1384/§10">§ 10</a> til <a href="forskrift/2000-12-21-1384/§18">§ 18</a>.</article></article></li><li data-name="b." value="2"><article class="listArticle" id="paragraf-19-ledd-1-punkt-2"><article class="legalP" id="paragraf-19-ledd-1-punkt-2-ledd-1">For leger som før 1. mars 2019 har fått tilbud om stilling som lege i spesialisering, gjelder <a href="forskrift/2000-12-21-1384/§1">§ 1</a>, <a href="forskrift/2000-12-21-1384/§3">§ 3</a>, <a href="forskrift/2000-12-21-1384/§4">§ 4</a>, <a href="forskrift/2000-12-21-1384/§9">§ 9</a> og regler gitt i medhold av <a href="forskrift/2000-12-21-1384/§3">§ 3</a>.</article></article></li><li data-name="c." value="3"><article class="listArticle" id="paragraf-19-ledd-1-punkt-3"><article class="legalP" id="paragraf-19-ledd-1-punkt-3-ledd-1">For leger som omfattes av overgangsordningen i <a href="forskrift/2016-12-08-1482/§32">spesialistforskriften § 32</a> andre ledd bokstav d, gjelder <a href="forskrift/2016-12-08-1482/§1">§ 1</a>, <a href="forskrift/2016-12-08-1482/§3">§ 3</a>, <a href="forskrift/2016-12-08-1482/§4">§ 4</a>, <a href="forskrift/2016-12-08-1482/§7">§ 7</a>, <a href="forskrift/2016-12-08-1482/§9">§ 9</a> og regler gitt i medhold av <a href="forskrift/2016-12-08-1482/§3">§ 3</a>.</article></article></li></ol></article><article class="changesToParent">Tilføyd ved <a href="forskrift/2012-12-01-1119">forskrift 1 des 2012 nr. 1119</a>, endret ved <a href="forskrift/2014-11-06-1446">forskrifter 6 nov 2014 nr. 1446</a> (i kraft 1 jan 2015), <a href="forskrift/2016-12-08-1482">8 des 2016 nr. 1482</a> (i kraft 1 mars 2017), <a href="forskrift/2017-02-16-193">16 feb 2017 nr. 193</a> (i kraft 1 mars 2017).</article></article><article class="legalArticle" data-lovdata-URL="SF/forskrift/2000-12-21-1384/§20" data-name="§20" id="paragraf-20"><h2 class="legalArticleHeader"><span class="legalArticleValue">§ 20</span>. <span class="legalArticleTitle">Ikrafttredelse</span></h2><article class="legalP" id="paragraf-20-ledd-1">Forskriften trer i kraft 1. januar 2001.</article><article class="changesToParent">Endret ved <a href="forskrift/2012-12-01-1119">forskrift 1 des 2012 nr. 1119</a> (tidligere § 10).</article></article><section class="section" id="kapittel-1" data-lovdata-URL="SF/forskrift/2000-12-21-1384/KAPITTEL_1"><h2>Merknader til forskrift 21. desember 2000 nr. 1384 om spesialistgodkjenning av helsepersonell og turnusstillinger for leger</h2><article class="legalP" id="kapittel-1-ledd-1">Merknadene er en veiledning for å utdype innholdet i forskriftens bestemmelser <a href="forskrift/2000-12-21-1384/§2">§ 2</a> og <a href="forskrift/2000-12-21-1384/§9">§ 9</a>. Merknadene er i seg selv ikke rettslig bindende. Forskriften og veiledningen bør leses i sammenheng for å få en best mulig forståelse av forskriftens bestemmelser.</article><article class="defaultP"><i>Til <a href="forskrift/2000-12-21-1384/§9">§ 9</a></i></article><article class="legalP" id="kapittel-1-ledd-2">Bestemmelsen gir minimumskrav til hvilken dokumentasjon den som tilsettes i stillingen skal fremlegge. Krav til dokumentasjon av språkkunnskaper følger av <a href="forskrift/2000-12-21-1384/§14">§ 14</a>. Arbeidsgiver vurderer på vanlig måte hvem av søkerne som er best skikket til stillingen. I den forbindelse må arbeidsgiveren selv vurdere hvilke egenskaper som er nødvendige for å ivareta hensynet til en forsvarlig utøvelse av de oppgavene som tilligger stillingen.</article><article class="legalP" id="kapittel-1-ledd-3">Med «stilling som er en del av spesialistutdanningen i sykehus eller kommune» i <i>første ledd</i> menes stillinger for lege i spesialisering (LIS-lege) i sykehus og stilling i kommune som er en del av spesialiseringen innen allmennmedisin, arbeidsmedisin og samfunnsmedisin.</article><article class="legalP" id="kapittel-1-ledd-4"><i>Første ledd bokstav c</i> innebærer at lege som på lovlig vis allerede har fått stilling som er en del av spesialistutdanningen kun skal dokumentere autorisasjon ved tilsetting i nye stillinger av samme karakter. Dette skal sikre at de som har påbegynt spesialiseringen ikke møtes med et nytt krav om norsk turnustjeneste.</article><article class="defaultP"><i>Til <a href="forskrift/2000-12-21-1384/§19">§ 19</a>:</i></article><article class="legalP" id="kapittel-1-ledd-5">Generelle bestemmelser for spesialistutdanning av leger (vedtatt av Helse- og omsorgsdepartementet 2. juli 2009 med hjemmel i <a href="forskrift/2000-12-21-1384">forskrift 21. desember 2000 nr. 1384</a> om spesialistgodkjenning av helsepersonell og turnusstillinger for leger <a href="forskrift/2000-12-21-1384/§3">§ 3</a> andre ledd), oppheves med virkning fra 1. mars 2017. Dette gjelder likevel ikke tilfeller som omfattes av forskriften <a href="forskrift/2000-12-21-1384/§19">§ 19</a> bokstav b og c.</article><article class="changesToParent">Endret ved <a href="forskrift/2017-02-16-193">forskrift 16 feb 2017 nr. 193</a> (i kraft 1 mars 2017).</article></section></main></body></html>