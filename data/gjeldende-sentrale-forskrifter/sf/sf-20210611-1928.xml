<!DOCTYPE html><html lang="no"><head><title>Forskrift om tilskudd til frivillige klima- og miljøorganisasjoner samt klima- og miljøstiftelser</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2021-06-11-1928</dd><dt class="dokid">DokumentID</dt><dd class="dokid">SF/forskrift/2021-06-11-1928</dd><dt class="ministry">Departement</dt><dd class="ministry"><ul><li>Klima- og miljødepartementet</li></ul></dd><dt class="subunit">Etat</dt><dd class="subunit"><ul><li>Avdeling for naturforvaltning</li></ul></dd><dt class="dateInForce">I kraft fra</dt><dd class="dateInForce">2021-06-11</dd><dt class="lastChangeInForce">Ikrafttredelse av siste endring</dt><dd class="lastChangeInForce">2024-01-10</dd><dt class="lastChangedBy">Sist endret ved</dt><dd class="lastChangedBy"><a href="forskrift/2024-01-10-54">forskrift/2024-01-10-54</a></dd><dt class="changesToDocuments">Endrer</dt><dd class="changesToDocuments"><ul><li><a href="forskrift/2011-09-29-973">forskrift/2011-09-29-973</a></li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2021-06-15 16:00</dd><dt class="titleShort">Korttittel</dt><dd class="titleShort">Forskrift om tilskudd til frivillige klima- og miljøorganisasjoner</dd><dt class="title">Tittel</dt><dd class="title">Forskrift om tilskudd til frivillige klima- og miljøorganisasjoner samt klima- og miljøstiftelser</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Klima- og miljødepartementet 11. juni 2021 til oppfølging av Stortingets årlige budsjettvedtak. <br /> <strong>Endret</strong> ved forskrift <a href="forskrift/2024-01-10-54">10 jan 2024 nr. 54</a>.</dd><dt class="refid">RefID</dt><dd class="refid">forskrift/2021-06-11-1928</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om tilskudd til frivillige klima- og miljøorganisasjoner samt klima- og miljøstiftelser</a><ul class="tocSubUl"><li><a href="#paragraf-1">§ 1. Formål</a></li><li><a href="#paragraf-2">§ 2. Frivillige klima- og miljøorganisasjoner som kan motta tilskudd</a></li><li><a href="#paragraf-3">§ 3. Klima- og miljøstiftelser som kan motta tilskudd</a></li><li><a href="#paragraf-4">§ 4. Sammenslutning av organisasjoner som kan motta tilskudd</a></li><li><a href="#paragraf-5">§ 5. Nye søkere</a></li><li><a href="#paragraf-6">§ 6. Krav til revisjon</a></li><li><a href="#paragraf-7">§ 7. Deling av tilskuddet</a></li><li><a href="#paragraf-8">§ 8. Beregning av tilskuddet til frivillige organisasjoner</a></li><li><a href="#paragraf-9">§ 9. Beregning av tilskuddet til klima- og miljøstiftelser og sammenslutninger av organisasjoner</a></li><li><a href="#paragraf-10">§ 10. Organisasjoner som har økonomisk virksomhet</a></li><li><a href="#paragraf-11">§ 11. Bortfall av tilskudd og andre reaksjonsformer</a></li><li><a href="#paragraf-12">§ 12. Generelt om dokumentasjon</a></li><li><a href="#paragraf-13">§ 13. Registrering og dokumentasjon av tellende medlemmer og lokallag</a></li><li><a href="#paragraf-14">§ 14. Krav til søknaden</a></li><li><a href="#paragraf-15">§ 15. Opplysningsplikt</a></li><li><a href="#paragraf-16">§ 16. Tilskuddsbrev</a></li><li><a href="#paragraf-17">§ 17. Utbetaling</a></li><li><a href="#paragraf-18">§ 18. Krav til bruk av tilskuddet</a></li><li><a href="#paragraf-19">§ 19. Tilsyn</a></li><li><a href="#paragraf-20">§ 20. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2021-06-11-1928" id="dokument"><h1>Forskrift om tilskudd til frivillige klima- og miljøorganisasjoner samt klima- og miljøstiftelser</h1><article class="legalArticle" data-lovdata-URL="SF/forskrift/2021-06-11-1928/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med tilskuddsordningen er å skape engasjement for klima- og miljøsaker, og stimulere til miljøaktivitet lokalt, regionalt og nasjonalt.</article><article class="legalP" id="paragraf-1-ledd-2">Tilskuddsmidlene skal gi støtte til organisasjoner og stiftelser som bidrar til å fremme dette formålet.</article></article><article class="legalArticle" data-lovdata-URL="SF/forskrift/2021-06-11-1928/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Frivillige klima- og miljøorganisasjoner som kan motta tilskudd</span></h2><article class="legalP" id="paragraf-2-ledd-1">Tilskudd kan gis til frivillige organisasjoner<ol class="defaultList" type="a"><li data-name="a." value="1"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">med demokratisk valgte styringsorganer og hovedformål for virksomheten innenfor miljøforvaltningens ansvarsområder,</article></article></li><li data-name="b." value="2"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">med bredt medlemsgrunnlag og geografisk spredning på medlemsmassen,</article></article></li><li data-name="c." value="3"><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1">som er registrert i Frivillighetsregisteret og</article></article></li><li data-name="d." value="4"><article class="listArticle" id="paragraf-2-ledd-1-punkt-4"><article class="legalP" id="paragraf-2-ledd-1-punkt-4-ledd-1">som har et register over minst 5000 tellende medlemmer (3000 for barne- og ungdomsorganisasjoner) som oppfyller kravene i <a href="forskrift/2021-06-11-1928/§10">§ 10</a>.</article></article></li></ol></article><article class="legalP" id="paragraf-2-ledd-2">Organisasjonen skal ha vedtekter som klargjør<ol class="defaultList" type="a"><li data-name="a." value="1"><article class="listArticle" id="paragraf-2-ledd-2-punkt-1"><article class="legalP" id="paragraf-2-ledd-2-punkt-1-ledd-1">formål, selvstendighet, organisasjonsform og organisatorisk oppbygging med sentral organisasjon og eventuelle lokallag eller andre organisasjonsledd mellom lokallag og den sentrale organisasjon,</article></article></li><li data-name="b." value="2"><article class="listArticle" id="paragraf-2-ledd-2-punkt-2"><article class="legalP" id="paragraf-2-ledd-2-punkt-2-ledd-1">at organisasjonen har en demokratisk oppbygging som sikrer alle medlemmer lik møte-, tale-, forslags- og stemmerett og rett til å la seg velge som representant,</article></article></li><li data-name="c." value="3"><article class="listArticle" id="paragraf-2-ledd-2-punkt-3"><article class="legalP" id="paragraf-2-ledd-2-punkt-3-ledd-1">at organisasjonen har et landsmøte minst hvert tredje år der representanter valgt av og blant medlemmene i organisasjonen har stemmerett,</article></article></li><li data-name="d." value="4"><article class="listArticle" id="paragraf-2-ledd-2-punkt-4"><article class="legalP" id="paragraf-2-ledd-2-punkt-4-ledd-1">at organisasjonen har et sentral-/hovedstyre valgt av landsmøtet og har ledelsen av organisasjonen mellom landsmøtene og</article></article></li><li data-name="e." value="5"><article class="listArticle" id="paragraf-2-ledd-2-punkt-5"><article class="legalP" id="paragraf-2-ledd-2-punkt-5-ledd-1">at organisasjonen avgir eget årsregnskap og årsberetning i samsvar med bestemmelsene i <a href="lov/1998-07-17-56">regnskapsloven</a>. Regnskapsåret skal følge kalenderåret.</article></article></li></ol></article></article><article class="legalArticle" data-lovdata-URL="SF/forskrift/2021-06-11-1928/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Klima- og miljøstiftelser som kan motta tilskudd</span></h2><article class="legalP" id="paragraf-3-ledd-1">Tilskudd kan gis til klima- og miljøstiftelser<ol class="defaultList" type="a"><li data-name="a." value="1"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">med hovedformål for virksomheten innenfor miljøforvaltningens ansvarsområder,</article></article></li><li data-name="b." value="2"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">som ikke har fortjeneste som formål,</article></article></li><li data-name="c." value="3"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">eventuelle overskudd tilbakeføres til organisasjonens formål,</article></article></li><li data-name="d." value="4"><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1">som er registrert i Frivillighetsregisteret og</article></article></li><li data-name="e." value="5"><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1">som avgir eget årsregnskap og årsberetning i samsvar med bestemmelsene i <a href="lov/1998-07-17-56">regnskapsloven</a>. Regnskapsåret skal følge kalenderåret.</article></article></li></ol></article></article><article class="legalArticle" data-lovdata-URL="SF/forskrift/2021-06-11-1928/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Sammenslutning av organisasjoner som kan motta tilskudd</span></h2><article class="legalP" id="paragraf-4-ledd-1">Tilskudd kan gis til demokratisk styrt sammenslutning av frivillige organisasjoner<ol class="defaultList" type="a"><li data-name="a." value="1"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">der hver medlemsorganisasjon har stemmerett og oppfyller kravene i <a href="forskrift/2021-06-11-1928/§2">§ 2</a> første ledd bokstav a og b,</article></article></li><li data-name="b." value="2"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">som har hovedformål for virksomheten innenfor miljøforvaltningens ansvarsområder,</article></article></li><li data-name="c." value="3"><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">som ikke har fortjeneste som formål,</article></article></li><li data-name="d." value="4"><article class="listArticle" id="paragraf-4-ledd-1-punkt-4"><article class="legalP" id="paragraf-4-ledd-1-punkt-4-ledd-1">som tilbakefører eventuelle overskudd til sammenslutningens formål,</article></article></li><li data-name="e." value="5"><article class="listArticle" id="paragraf-4-ledd-1-punkt-5"><article class="legalP" id="paragraf-4-ledd-1-punkt-5-ledd-1">som er registrert i Frivillighetsregisteret og</article></article></li><li data-name="f." value="6"><article class="listArticle" id="paragraf-4-ledd-1-punkt-6"><article class="legalP" id="paragraf-4-ledd-1-punkt-6-ledd-1">som avgir eget årsregnskap og årsberetning i samsvar med bestemmelsene i <a href="lov/1998-07-17-56">regnskapsloven</a>. Regnskapsåret skal følge kalenderåret.</article></article></li></ol></article></article><article class="legalArticle" data-lovdata-URL="SF/forskrift/2021-06-11-1928/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Nye søkere</span></h2><article class="legalP" id="paragraf-5-ledd-1">En organisasjon eller stiftelse som søker tilskudd for første gang, må ha eksistert i minst fire år og skal kunne beskrive virksomheten i årsberetninger for de siste fire år før søknadsåret.</article></article><article class="legalArticle" data-lovdata-URL="SF/forskrift/2021-06-11-1928/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Krav til revisjon</span></h2><article class="legalP" id="paragraf-6-ledd-1">Organisasjoner og stiftelser som mottar tilskudd, skal påse at årsregnskapet revideres av en registrert revisor eller statsautorisert revisor.</article><article class="legalP" id="paragraf-6-ledd-2">Lokallag og fylkeslag som inngår i registreringsgrunnlaget og i bokføringen for sentralorganisasjonen, skal omfattes av revisjonen etter bestemmelsene i første ledd.</article><article class="legalP" id="paragraf-6-ledd-3">Lokallag og fylkeslag som er organisert og registrert som selvstendige juridiske enheter i Frivillighetsregisteret, må utarbeide regnskaper og være underlagt samme revisjon som sentralorganisasjonen.</article></article><article class="legalArticle" data-lovdata-URL="SF/forskrift/2021-06-11-1928/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Deling av tilskuddet</span></h2><article class="legalP" id="paragraf-7-ledd-1">Før beregning av tilskuddet til de enkelte organisasjoner og stiftelser, deles tilskuddsbevilgningen i to. Den ene delen, del for frivillige medlemsorganisasjoner, utgjør 77 prosent av den samlede tilskuddsbevilgning, mens den andre delen, del for klima- og miljøstiftelser samt sammenslutning av organisasjoner utgjør 23 prosent av den samlede tilskuddsbevilgningen.</article></article><article class="legalArticle" data-lovdata-URL="SF/forskrift/2021-06-11-1928/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Beregning av tilskuddet til frivillige organisasjoner</span></h2><article class="legalP" id="paragraf-8-ledd-1">Tilskuddet fordeles etter forholdstallet mellom summen av mottakerens poeng og summen av alle tilskuddsmottakeres poeng. Den enkelte mottakers poeng beregnes som summen av følgende poengelementer:<ol class="defaultList" type="a"><li data-name="a." value="1"><article class="listArticle" id="paragraf-8-ledd-1-punkt-1"><article class="legalP" id="paragraf-8-ledd-1-punkt-1-ledd-1">For organisasjoner multipliseres summen av antall tellende medlemmer, oppgitt i 1000, med summen av medlemsinntekter, oppgitt i millioner kroner. En organisasjon kan maksimalt oppnå 150 poeng. Et tellende medlem er per 31. desember i grunnlagsåret frivillig og individuelt innmeldt i organisasjonen, (for barne- og ungdomsorganisasjoner: Er under fylte 26 år), står i medlemsregisteret, har betalt kontingent for grunnlagsåret og har etter fylte 15 år fulle demokratiske rettigheter i organisasjonen. Medlemmer under 15 år kan være innmeldt av foresatt eller verge. Kontingenten skal være på minimum 50 kroner for hvert individuelt medlem og gjelde for maksimalt et kalenderår. Ved bruk av familie- eller søskenmedlemsskap, teller hvert medlem som individuelt medlem og kontingenten per familie- eller søskenmedlemsskap skal ikke være mindre enn 100 kroner. Fulle demokratiske rettigheter er stemme-, møte-, tale- og forslagsrett og rett til å la seg velge som representant.</article></article></li><li data-name="b." value="2"><article class="listArticle" id="paragraf-8-ledd-1-punkt-2"><article class="legalP" id="paragraf-8-ledd-1-punkt-2-ledd-1">Frivillige organisasjoner og barne- og ungdomsorganisasjoner gir 100 poeng.</article></article></li><li data-name="c." value="3"><article class="listArticle" id="paragraf-8-ledd-1-punkt-3"><article class="legalP" id="paragraf-8-ledd-1-punkt-3-ledd-1">Organisasjonens samlede antall lokallag gir følgende poeng:</article><article class="legalP" id="paragraf-8-ledd-1-punkt-3-ledd-2">For hvert enkelt lokallag gis 1 poeng. For å få uttelling for lokallag kreves minimum 5 lokallag. Det gis maksimalt 200 poeng uttelling for organisasjonens samlede antall lokallag. Et tellende lokallag er laveste nivå av selvstendig, demokratisk enhet i organisasjonen. Lokallaget skal ha minst fem medlemmer, et styre valgt av og blant medlemmene og ha aktivitet i tråd med formålet med ordningen. Fylkeslag som fungerer som lokallag, regnes som lokallag.</article></article></li><li data-name="d." value="4"><article class="listArticle" id="paragraf-8-ledd-1-punkt-4"><article class="legalP" id="paragraf-8-ledd-1-punkt-4-ledd-1">Organisasjonens samlede antall fylkeslag gir følgende poeng:</article><article class="legalP" id="paragraf-8-ledd-1-punkt-4-ledd-2">For hvert enkelt fylkeslag gis 10 poeng. Det gis maksimalt 100 poeng for organisasjonens samlede antall fylkeslag. Et fylkeslag er en selvstendig geografisk avgrenset enhet i organisasjonen og et organisasjonsledd mellom lokallag og den sentrale organisasjon. Fylkeslaget skal bestå av minst tre lokallag, ha vedtekter, eget styre valgt av og blant lokallagene og ha aktivitet i tråd med formålet med ordningen. En organisasjon gis uttelling for kun ett fylkeslag per fylke.</article><article class="legalP" id="paragraf-8-ledd-1-punkt-4-ledd-3">Organisasjonen må kunne dokumentere antall tellende medlemmer, lokallag og fylkeslag som oppfyller kravene.</article></article></li></ol></article></article><article class="legalArticle" data-lovdata-URL="SF/forskrift/2021-06-11-1928/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Beregning av tilskuddet til klima- og miljøstiftelser og sammenslutninger av organisasjoner</span></h2><article class="legalP" id="paragraf-9-ledd-1">23 prosent av den totale bevilgningen fordeles til klima- og miljøstiftelser og sammenslutninger av organisasjoner. Klima- og miljøstiftelser samt sammenslutninger av organisasjoner bevilges tilskudd på basis av siste års tildeling. Tilskudd til nye søkere vurderes med bakgrunn i en helhetsvurdering basert på utgifter, inntekter, omsetning og aktivitetsnivå.</article></article><article class="legalArticle" data-lovdata-URL="SF/forskrift/2021-06-11-1928/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Organisasjoner som har økonomisk virksomhet</span></h2><article class="legalP" id="paragraf-10-ledd-1">Tilskudd utbetalt etter denne forskrift skal ikke kryss-subsidiere økonomisk virksomhet eller vri eller true med å vri konkurransen i EØS-området. Begrepet økonomisk virksomhet skal fortolkes i samsvar med foretaksdefinisjonen etter <a href="lov/1992-11-27-109/eøsl">EØS-avtalens</a> regler om offentlig støtte.</article><article class="legalP" id="paragraf-10-ledd-2">Tilskuddsmottakere som har både økonomisk og ikke-økonomisk virksomhet skal ha adskilte regnskap for disse virksomhetene. Mottakerne må ha interne retningslinjer som sikrer at felleskostnader fordeles på en forholdsmessig måte mellom den økonomiske virksomheten og den ikke-økonomiske virksomheten.</article></article><article class="legalArticle" data-lovdata-URL="SF/forskrift/2021-06-11-1928/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Bortfall av tilskudd og andre reaksjonsformer</span></h2><article class="legalP" id="paragraf-11-ledd-1">Miljødirektoratet kan når som helst kreve framlagt opplysninger som er av betydning for søknaden. Søker plikter straks å melde fra til Miljødirektoratet dersom den blir oppmerksom på at en søknad inneholder ufullstendige eller uriktige opplysninger, eller at uberettiget tilskudd er utbetalt.</article><article class="legalP" id="paragraf-11-ledd-2">Miljødirektoratet kan gjøre vedtak om midlertidig stans i utbetaling av tilskudd til organisasjoner som er under tilsyn for mulig misbruk av denne eller andre statlige tilskuddsordninger. Dersom det er gitt tilskudd på uriktig eller ufullstendig grunnlag, eller at mottaker ikke anvender tilskuddet i samsvar med fastsatte betingelser, kan vedtak om tilskudd endres og det uriktig utbetalte beløpet kreves tilbakebetalt med tillegg av renter. For tilbakebetalingskrav kan det kreves renter når kravet ikke innfris ved forfall. Ved grov uaktsomhet eller forsett kan renter kreves fra tidspunktet for utbetalingen av det urettmessige tilskuddet. Størrelsen på renten følger rentesatsen fastsatt med hjemmel i <a href="lov/1976-12-17-100">lov 17. desember 1976 nr. 100 om renter ved forsinket betaling m.m. (forsinkelsesrenteloven)</a>. Ved manglende tilbakebetaling vil organisasjonen ikke være søknadsberettiget før tilbakebetaling er foretatt.</article><article class="changesToParent">Endret ved forskrift <a href="forskrift/2024-01-10-54">10 jan 2024 nr. 54</a>.</article></article><article class="legalArticle" data-lovdata-URL="SF/forskrift/2021-06-11-1928/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Generelt om dokumentasjon</span></h2><article class="legalP" id="paragraf-12-ledd-1">Organisasjonen og stiftelsen skal kunne dokumentere opplysningene gitt i søknad. Dokumentasjonen skal oppbevares i fem år regnet fra 1. januar i søknadsåret. Kravet medfører ingen begrensninger i dokumentasjonskravet og oppbevaringsplikten etter <a href="lov/2004-11-19-73">bokføringsloven</a>.</article></article><article class="legalArticle" data-lovdata-URL="SF/forskrift/2021-06-11-1928/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Registrering og dokumentasjon av tellende medlemmer og lokallag</span></h2><article class="legalP" id="paragraf-13-ledd-1">Som dokumentasjon på tellende medlemmer kreves et sentralt medlemsregister. Registeret kan være en samling av oversikter fra lokallagene. Registeret skal inneholde navn, kontaktinformasjon, (for barne- og ungdomsorganisasjoner: Fødselsdato), eventuell tilknytning til lokallag og informasjon om betalt kontingent for hvert medlem per 31. desember i grunnlagsåret. Registeret skal skille mellom tellende og andre medlemmer, og oversikt over tellende medlemmer skal kunne hentes ut av registeret. Medlemmenes demokratiske rettigheter skal framgå av organisasjonens vedtekter.</article><article class="legalP" id="paragraf-13-ledd-2">Som dokumentasjon på tellende lokallag kreves årlig rapport sendt til sentralleddet med navn på styremedlemmer, opplysninger om når de er valgt og orientering om aktivitet. Årsmøtereferat kan brukes som rapport hvis det inneholder nødvendig informasjon. Antall medlemmer i lokallaget dokumenteres med opplysning om lokallagstilknytning i det sentrale medlemsregisteret.</article><article class="legalP" id="paragraf-13-ledd-3">Organisasjonen må kunne gjøre dokumentasjonen tilgjengelig for kontroll.</article></article><article class="legalArticle" data-lovdata-URL="SF/forskrift/2021-06-11-1928/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Krav til søknaden</span></h2><article class="legalP" id="paragraf-14-ledd-1">Søknad om tilskudd skal sendes Miljødirektoratet innen søknadsfristen som blir kunngjort gjennom Miljødirektoratets elektroniske søknadssenter.</article><article class="changesToParent">Endret ved forskrift <a href="forskrift/2024-01-10-54">10 jan 2024 nr. 54</a>.</article></article><article class="legalArticle" data-lovdata-URL="SF/forskrift/2021-06-11-1928/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Opplysningsplikt</span></h2><article class="legalP" id="paragraf-15-ledd-1">Organisasjonene plikter uoppfordret og løpende å gi Miljødirektoratet alle opplysninger som har betydning for fastsettelsen av tilskuddet til organisasjonen.</article><article class="changesToParent">Endret ved forskrift <a href="forskrift/2024-01-10-54">10 jan 2024 nr. 54</a>.</article></article><article class="legalArticle" data-lovdata-URL="SF/forskrift/2021-06-11-1928/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Tilskuddsbrev</span></h2><article class="legalP" id="paragraf-16-ledd-1">Miljødirektoratet fatter vedtak om tilskudd innen 1. februar hvert år.</article><article class="changesToParent">Endret ved forskrift <a href="forskrift/2024-01-10-54">10 jan 2024 nr. 54</a>.</article></article><article class="legalArticle" data-lovdata-URL="SF/forskrift/2021-06-11-1928/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Utbetaling</span></h2><article class="legalP" id="paragraf-17-ledd-1">Tilskudd under 500&#xa0;000 kroner utbetales halvårlig, mellom kroner 500&#xa0;000 og 3&#xa0;500&#xa0;000 kroner kvartalsvis og over 3&#xa0;500&#xa0;000 kroner månedlig.</article></article><article class="legalArticle" data-lovdata-URL="SF/forskrift/2021-06-11-1928/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Krav til bruk av tilskuddet</span></h2><article class="legalP" id="paragraf-18-ledd-1">Tilskuddet kan bare brukes til tilskuddsmottakers utgifter til gjennomføring av organisasjonens eller stiftelsens formål og administrative utgifter.</article></article><article class="legalArticle" data-lovdata-URL="SF/forskrift/2021-06-11-1928/§19" data-name="§19" id="paragraf-19"><h2 class="legalArticleHeader"><span class="legalArticleValue">§ 19</span>. <span class="legalArticleTitle">Tilsyn</span></h2><article class="legalP" id="paragraf-19-ledd-1">Miljødirektoratet kan føre tilsyn med at tilskuddsmottaker oppfyller kravene i forskriften, at opplysningene i søknaden er riktige og at organisasjonen drives i henhold til sine vedtekter. Riksrevisjonen kan også gjennomføre slik kontroll.</article><article class="legalP" id="paragraf-19-ledd-2">Tilsynet kan føres med et utvalg tilskuddsmottakere som trekkes ut for særskilt tilsyn. Medlemsregistre kan ikke kreves utlevert, men Miljødirektoratet kan kreve innsyn hos tilskuddsmottaker.</article><article class="legalP" id="paragraf-19-ledd-3">Miljødirektoratet kan utføre tilsynet selv eller ved en representant, f.eks. revisor. Tilskuddsmottaker plikter å samarbeide ved tilsynet, blant annet ved å innhente og systematisere informasjon som er nødvendig for tilsynet. Utlånt materiale skal returneres eller makuleres etter kontroll.</article><article class="changesToParent">Endret ved forskrift <a href="forskrift/2024-01-10-54">10 jan 2024 nr. 54</a>.</article></article><article class="legalArticle" data-lovdata-URL="SF/forskrift/2021-06-11-1928/§20" data-name="§20" id="paragraf-20"><h2 class="legalArticleHeader"><span class="legalArticleValue">§ 20</span>. <span class="legalArticleTitle">Ikrafttredelse</span></h2><article class="legalP" id="paragraf-20-ledd-1">Forskriften trer i kraft straks med virkning for søknader om tilskudd fra og med tilskuddsåret 2022.</article><article class="legalP" id="paragraf-20-ledd-2">Fra samme tidspunkt oppheves <a href="forskrift/2011-09-29-973">forskrift 29. september 2011 nr. 973 om tilskudd til frivillige miljøorganisasjoner og allmennyttige miljøstiftelser</a>.</article></article></main></body></html>