<!DOCTYPE html><html lang="no"><head><title>Forskrift om rett til helse- og omsorgstjenester til personer uten fast opphold i riket</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2011-12-16-1255</dd><dt class="dokid">DokumentID</dt><dd class="dokid">SF/forskrift/2011-12-16-1255</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="subunit">Etat</dt><dd class="subunit"><ul><li>Helserettsavd.</li></ul></dd><dt class="publishedIn">Publisert i</dt><dd class="publishedIn">I 2011 hefte 13</dd><dt class="dateInForce">I kraft fra</dt><dd class="dateInForce">2012-01-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2024-06-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2024-05-24-816">forskrift/2024-05-24-816</a> fra 2024-06-01</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/2000-12-01-1208">forskrift/2000-12-01-1208</a></li><li><a href="forskrift/1992-12-04-915">forskrift/1992-12-04-915</a></li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1999-07-02-63/§1-2">lov/1999-07-02-63/§1-2</a></li></ul></dd><dt class="dateOfPublication">Kunngjort</dt><dd class="dateOfPublication">2011-12-19 15:15</dd><dt class="titleShort">Korttittel</dt><dd class="titleShort">Forskrift om tjenester til personer uten fast opphold</dd><dt class="title">Tittel</dt><dd class="title">Forskrift om rett til helse- og omsorgstjenester til personer uten fast opphold i riket</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 16. desember 2011 med hjemmel i <a href="lov/1999-07-02-63">lov 2. juli 1999 nr. 63</a> om pasient- og brukerrettigheter (pasient- og brukerrettighetsloven) <a href="lov/1999-07-02-63/§1-2">§ 1-2</a> første ledd. Fremmet av Helse- og omsorgsdepartementet. <br /><strong>Endret</strong> ved forskrifter <a href="forskrift/2015-10-02-1146">2 okt 2015 nr. 1146</a>, <a href="forskrift/2024-05-24-816">24 mai 2024 nr. 816</a> (i kraft 1 juni 2024).</dd><dt class="refid">RefID</dt><dd class="refid">forskrift/2011-12-16-1255</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om rett til helse- og omsorgstjenester til personer uten fast opphold i riket</a><ul class="tocSubUl"><li><a href="#paragraf-1">§ 1. Rett til vurdering</a></li><li><a href="#paragraf-2">§ 2. Fulle rettigheter til helsehjelp</a></li><li><a href="#paragraf-3">§ 3. Rett til øyeblikkelig hjelp</a></li><li><a href="#paragraf-4">§ 4. Barns rett til helse- og omsorgstjenester</a></li><li><a href="#paragraf-5">§ 5. Rett til helsehjelp som ikke kan vente mv.</a></li><li><a href="#paragraf-6">§ 6. Rett til nødvendige omsorgstjenester</a></li><li><a href="#paragraf-7">§ 7. Rett til helse- og behandlingsmessige opplysninger</a></li><li><a href="#paragraf-8">§ 8. Ikraftsetting</a></li></ul></li></ul></dd></dl></header><main class="documentBody" data-lovdata-URL="SF/forskrift/2011-12-16-1255" id="dokument"><h1>Forskrift om rett til helse- og omsorgstjenester til personer uten fast opphold i riket</h1><article class="legalArticle" data-lovdata-URL="SF/forskrift/2011-12-16-1255/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Rett til vurdering</span></h2><article class="legalP" id="paragraf-1-ledd-1">Alle personer som oppholder seg i riket, har rett til vurdering fra spesialisthelsetjenesten etter <a href="lov/1999-07-02-63/§2-2a/ledd/2/setning/1">pasient- og brukerrettighetsloven § 2-2 a andre ledd første</a> og <a href="lov/1999-07-02-63/§2-2a/ledd/2/setning/2">andre punktum</a>. Ved mistanke om alvorlig eller livstruende sykdom har pasienten rett til raskere vurdering.</article><article class="changesToParent">Endret ved forskrifter <a href="forskrift/2015-10-02-1146">2 okt 2015 nr. 1146</a> (i kraft 1 nov 2015), <a href="forskrift/2024-05-24-816">24 mai 2024 nr. 816</a> (i kraft 1 juni 2024).</article></article><article class="legalArticle" data-lovdata-URL="SF/forskrift/2011-12-16-1255/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Fulle rettigheter til helsehjelp</span></h2><article class="legalP" id="paragraf-2-ledd-1">Rett til helsehjelp etter pasient- og <a href="lov/1999-07-02-63/kap2">brukerrettighetsloven kapittel 2</a> gjelder fullt ut bare for personer som har lovlig opphold i riket og som enten<ol class="defaultList" type="a"><li data-name="a." value="1"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">har fast opphold i riket, det vil si opphold som er ment å vare eller har vart minst 12 måneder, unntatt opphold som omfattes av <a href="lov/1997-02-28-19/§2-17">folketrygdloven § 2-17</a>, eller</article></article></li><li data-name="b." value="2"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">er medlemmer av folketrygden med rett til stønad ved helsetjenester, eller</article></article></li><li data-name="c." value="3"><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1">har rett til helsehjelp i henhold til gjensidighetsavtale med annen stat (konvensjonspasienter).</article></article></li></ol></article></article><article class="legalArticle" data-lovdata-URL="SF/forskrift/2011-12-16-1255/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Rett til øyeblikkelig hjelp</span></h2><article class="legalP" id="paragraf-3-ledd-1">Alle personer som oppholder seg i riket, har rett til øyeblikkelig hjelp etter <a href="lov/1999-07-02-63/§2-1/ledd/1">pasient- og brukerrettighetsloven § 2-1 første ledd</a> og <a href="lov/1999-07-02-63/§2-2/ledd/1">§ 2-2 første ledd</a>.</article><article class="changesToParent">Endret ved forskrift <a href="forskrift/2024-05-24-816">24 mai 2024 nr. 816</a> (i kraft 1 juni 2024).</article></article><article class="legalArticle" data-lovdata-URL="SF/forskrift/2011-12-16-1255/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Barns rett til helse- og omsorgstjenester</span></h2><article class="legalP" id="paragraf-4-ledd-1">Personer under 18 år som ikke oppfyller vilkårene etter <a href="forskrift/2011-12-16-1255/§2">§ 2</a> har, i tillegg til øyeblikkelig hjelp som nevnt i <a href="forskrift/2011-12-16-1255/§3">§ 3</a>, rett til nødvendige helse- og omsorgstjenester fra kommunen etter <a href="lov/1999-07-02-63/§2-1/ledd/2">pasient- og brukerrettighetsloven § 2-1 andre ledd</a> og nødvendig helsehjelp fra spesialisthelsetjenesten etter <a href="lov/1999-07-02-63/§2-2/ledd/2">§ 2-2 andre ledd</a>, med mindre hensynet til barnet tilsier at hjelpen ikke skal ytes. I tillegg gjelder <a href="lov/1999-07-02-63/§2-3">pasient- og brukerrettighetsloven § 2-3</a> til <a href="lov/1999-07-02-63/§2-5">§ 2-5</a>.</article><article class="changesToParent">Endret ved forskrifter <a href="forskrift/2015-10-02-1146">2 okt 2015 nr. 1146</a> (i kraft 1 nov 2015), <a href="forskrift/2024-05-24-816">24 mai 2024 nr. 816</a> (i kraft 1 juni 2024).</article></article><article class="legalArticle" data-lovdata-URL="SF/forskrift/2011-12-16-1255/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Rett til helsehjelp som ikke kan vente mv.</span></h2><article class="legalP" id="paragraf-5-ledd-1">Alle personer som oppholder seg i riket, har rett til følgende helsehjelp etter <a href="lov/1999-07-02-63/§2-1/ledd/2">pasient- og brukerrettighetsloven § 2-1 andre ledd</a> og <a href="lov/1999-07-02-63/§2-2/ledd/2">§ 2-2 andre ledd</a>:<ol class="defaultList" type="a"><li data-name="a." value="1"><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">helsehjelp som er helt nødvendig og ikke kan vente uten fare for nært forestående død, varig sterkt nedsatt funksjonstilstand, alvorlig skade eller sterke smerter. Dersom vedkommende er psykisk ustabil og utgjør en nærliggende og alvorlig fare for eget eller andres liv eller helse, har vedkommende uansett rett til psykisk helsevern</article></article></li><li data-name="b." value="2"><article class="listArticle" id="paragraf-5-ledd-1-punkt-2"><article class="legalP" id="paragraf-5-ledd-1-punkt-2-ledd-1">nødvendig helsehjelp før og etter fødsel</article></article></li><li data-name="c." value="3"><article class="listArticle" id="paragraf-5-ledd-1-punkt-3"><article class="legalP" id="paragraf-5-ledd-1-punkt-3-ledd-1">svangerskapsavbrudd etter bestemmelsene i <a href="lov/1975-06-13-50">abortloven</a></article></article></li><li data-name="d." value="4"><article class="listArticle" id="paragraf-5-ledd-1-punkt-4"><article class="legalP" id="paragraf-5-ledd-1-punkt-4-ledd-1">smittevernhjelp, jf. <a href="lov/1994-08-05-55/§6-1">smittevernloven § 6-1</a></article></article></li><li data-name="e." value="5"><article class="listArticle" id="paragraf-5-ledd-1-punkt-5"><article class="legalP" id="paragraf-5-ledd-1-punkt-5-ledd-1">helsehjelp som ikke bør vente til frihetsberøvelsen er opphørt, dersom vedkommende er undergitt frihetsberøvelse som nevnt i <a href="lov/1997-02-28-19/§2-17">folketrygdloven § 2-17</a></article></article></li></ol></article><article class="changesToParent">Endret ved forskrifter <a href="forskrift/2015-10-02-1146">2 okt 2015 nr. 1146</a> (i kraft 1 nov 2015), <a href="forskrift/2024-05-24-816">24 mai 2024 nr. 816</a> (i kraft 1 juni 2024).</article></article><article class="legalArticle" data-lovdata-URL="SF/forskrift/2011-12-16-1255/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Rett til nødvendige omsorgstjenester</span></h2><article class="legalP" id="paragraf-6-ledd-1">Personer som ikke er norske statsborgere, som har lovlig, men ikke fast opphold i riket, jf. <a href="forskrift/2011-12-16-1255/§2/bokstav/a">§ 2 bokstav a</a>, og som ikke kan dra omsorg for seg selv, har kun rett til nødvendige omsorgstjenester etter <a href="lov/1999-07-02-63/§2-1/ledd/2">pasient- og brukerrettighetsloven § 2-1 andre ledd</a> inntil vedkommende i praksis kunne forlatt landet, med mindre andre følger av avtale som Norge har inngått med vedkommende persons hjemland eller av multilaterale avtaler eller konvensjoner.</article><article class="legalP" id="paragraf-6-ledd-2">Personer som ikke har lovlig opphold i riket, og som ikke kan dra omsorg for seg selv, har rett til nødvendige omsorgstjenester etter <a href="lov/1999-07-02-63/§2-1/ledd/2">pasient- og brukerrettighetsloven § 2-1 andre ledd</a> inntil vedkommende etter <a href="lov/2008-05-15-35">utlendingsloven</a> og forskrifter gitt i medhold av loven, har plikt til å forlate landet.</article><article class="legalP" id="paragraf-6-ledd-3">Asylsøkere som er i statlig mottak, eller personer som har tilbud om opphold i statlig mottak, har ikke krav på omsorgstjenester etter <a href="lov/1999-07-02-63/§2-1/ledd/2">pasient- og brukerrettighetsloven § 2-1 andre ledd</a>, med mindre de er bosatt i kommune i henhold til særlig avtale mellom utlendingsmyndighetene og den enkelte kommune.</article><article class="changesToParent">Endret ved forskrift <a href="forskrift/2024-05-24-816">24 mai 2024 nr. 816</a> (i kraft 1 juni 2024).</article></article><article class="legalArticle" data-lovdata-URL="SF/forskrift/2011-12-16-1255/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Rett til helse- og behandlingsmessige opplysninger</span></h2><article class="legalP" id="paragraf-7-ledd-1">Alle personer som oppholder seg i riket, og som søker eller trenger helse- og omsorgstjenester, har rett til de helse- og behandlingsmessige opplysninger vedkommende trenger for å ivareta sin rett, jf. <a href="lov/1999-07-02-63">pasient- og brukerrettighetsloven</a> <a href="lov/1999-07-02-63/§2-1/ledd/4">§ 2-1 fjerde ledd</a> og <a href="lov/1999-07-02-63/§2-2a/ledd/1">§ 2-2a første ledd</a>.</article><article class="changesToParent">Endret ved forskrift <a href="forskrift/2024-05-24-816">24 mai 2024 nr. 816</a> (i kraft 1 juni 2024).</article></article><article class="legalArticle" data-lovdata-URL="SF/forskrift/2011-12-16-1255/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikraftsetting</span></h2><article class="legalP" id="paragraf-8-ledd-1">Forskriften trer i kraft 1. januar 2012. Fra samme tidspunkt oppheves § 1 i <a href="forskrift/2000-12-01-1208">forskrift 1. desember 2000 nr. 1208</a> om prioritering av helsetjenester, rett til nødvendig helsehjelp fra spesialisthelsetjenesten, rett til behandling i utlandet og om klagenemnd (<a href="forskrift/2000-12-01-1208">prioriteringsforskriften</a>) og <a href="forskrift/1992-12-04-915/kap1">kapittel 1</a> i <a href="forskrift/1992-12-04-915">forskrift 4. desember 1992 nr. 915</a> til <a href="forskrift/1992-12-04-915">lov om sosiale tjenester mv</a>.</article></article></main></body></html>