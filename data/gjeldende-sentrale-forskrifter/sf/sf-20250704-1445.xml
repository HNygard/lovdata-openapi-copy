<!DOCTYPE html><html lang="nb"><head><title>Forskrift om rammeplan for samisk grunnskolelærerutdanning for trinn 5–10</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2025-07-04-1445</dd><dt class="dokid">DokumentID</dt><dd class="dokid">SF/forskrift/2025-07-04-1445</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="subunit">Etat</dt><dd class="subunit"><ul><li>Juridisk avdeling</li></ul></dd><dt class="dateInForce">I kraft fra</dt><dd class="dateInForce">2025-08-01</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/2016-11-23-1402">forskrift/2016-11-23-1402</a></li></ul></dd><dt class="basedOn">Hjemmel</dt><dd class="basedOn"><ul><li><a href="lov/2024-03-08-9/§3-8">lov/2024-03-08-9/§3-8</a></li></ul></dd><dt class="dateOfPublication">Kunngjort</dt><dd class="dateOfPublication">2025-07-07 13:25</dd><dt class="a11yStatus">Tilgjengelighetsstatus</dt><dd class="a11yStatus">Mangler vurdering.</dd><dt class="title">Tittel</dt><dd class="title">Forskrift om rammeplan for samisk grunnskolelærerutdanning for trinn 5–10</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kunnskapsdepartementet 4. juli 2025 med hjemmel i <a href="lov/2024-03-08-9/§3-8/ledd/2">lov 8. mars 2024 nr. 9 om universiteter og høyskoler (universitets- og høyskoleloven) § 3-8 andre ledd</a>.</dd><dt class="refid">RefID</dt><dd class="refid">forskrift/2025-07-04-1445</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om rammeplan for samisk grunnskolelærerutdanning for trinn 5–10</a><ul class="tocSubUl"><li><a href="#paragraf-1">§ 1. Virkeområde og formål</a></li><li><a href="#paragraf-2">§ 2. Læringsutbytte</a></li><li><a href="#paragraf-3">§ 3. Struktur og innhold</a></li><li><a href="#paragraf-4">§ 4. Nasjonale retningslinjer og studieplan</a></li><li><a href="#paragraf-5">§ 5. Nasjonale deleksamener</a></li><li><a href="#paragraf-6">§ 6. Godkjennings- og fritaksbestemmelser</a></li><li><a href="#paragraf-7">§ 7. Ikrafttredelse og oppheving av forskrift</a></li></ul></li></ul></dd></dl></header><main class="documentBody" data-lovdata-URL="SF/forskrift/2025-07-04-1445" id="dokument"><h1>Forskrift om rammeplan for samisk grunnskolelærerutdanning for trinn 5–10</h1><article class="legalArticle" data-lovdata-URL="SF/forskrift/2025-07-04-1445/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde og formål</span></h2><article class="numberedLegalP" data-numerator="1" id="paragraf-1-nummer-1">(1) Forskriften gjelder for universiteter og høyskoler som gir samisk grunnskolelærerutdanning for trinn 5–10.</article><article class="numberedLegalP" data-numerator="2" id="paragraf-1-nummer-2">(2) Samisk grunnskolelærerutdanning for trinn 5–10 er en mastergradsutdanning som skal kvalifisere for tilsetting i undervisningsstilling i grunnskolen, jf. krav fastsatt med hjemmel i <a href="lov/2023-06-09-30/§17-3">opplæringslova § 17-3</a>. Utdanningen skal bygge på <a href="lov/2023-06-09-30">opplæringsloven</a> og gjeldende læreplaner for grunnopplæringen.</article><article class="numberedLegalP" data-numerator="3" id="paragraf-1-nummer-3">(3) Den samiske grunnskolelærerutdanningen er likeverdig med den nasjonale grunnskolelærerutdanningen. Hovedundervisningsspråk er samisk. Det kan gjøres unntak for institusjoner som gir lule- og sørsamisk utdanning.</article><article class="numberedLegalP" data-numerator="4" id="paragraf-1-nummer-4">(4) Utdanningen er forankret i samisk kultur og samfunn, og har samiske læringsforståelser og undervisningsmåter som sitt utgangspunkt. Utdanningen gir allsidig kjennskap til samiske forhold og legger vekt på utvidede læringsarenaer og naturen som en viktig arena for læring og danning. Samisk grunnskolelærerutdanning skal sette læreryrket inn i en samisk og urfolkskontekst.</article><article class="numberedLegalP" data-numerator="5" id="paragraf-1-nummer-5">(5) Forskriftens formål er å sikre at lærerutdanningsinstitusjonene tilbyr en integrert, profesjonsrettet samisk grunnskolelærerutdanning for trinn 5–10, basert på forskning og erfaringskunnskap. Utdanningen skal kjennetegnes av høy faglig kvalitet, av helhet og sammenheng mellom fag, fagdidaktikk, pedagogikk og praksis og av et nært samspill med profesjonsfeltet og det samfunnet skolen er en del av. Lærerutdanningsinstitusjonene skal sikre helhetlige studieprogrammer gjennom ledelse og organisering som involverer alle relevante fagmiljøer. Utdanningen skal gi internasjonale perspektiver, sette lærerprofesjonen inn i en historisk, kulturell og samfunnsmessig sammenheng og bidra til kritisk refleksjon og profesjonsforståelse.</article><article class="numberedLegalP" data-numerator="6" id="paragraf-1-nummer-6">(6) Samisk grunnskolelærerutdanning skal kvalifisere for en profesjonsutøvelse som bygger på forsknings- og erfaringsbasert kunnskap, og for videre studier på ph.d.-nivå. Utdanningen skal gi et profesjonsetisk grunnlag, ruste for kontinuerlig profesjonell utvikling og kvalifisere studentene til å videreutvikle skolen som en institusjon for danning og læring i et demokratisk og mangfoldig samfunn.</article><article class="numberedLegalP" data-numerator="7" id="paragraf-1-nummer-7">(7) Samisk grunnskolelærerutdanning for trinn 5–10 skal kvalifisere studentene til å ivareta opplæring om samiske forhold, herunder kjennskap til den statusen urfolk har internasjonalt, og samiske elevers rett til opplæring i tråd med <a href="lov/2023-06-09-30">opplæringsloven</a> og gjeldende læreplanverk.</article><article class="numberedLegalP" data-numerator="8" id="paragraf-1-nummer-8">(8) Lærerutdanningsinstitusjonene skal legge til rette for at studentene får nasjonale, allsamiske og urfolksperspektiver i utdanningen.</article></article><article class="legalArticle" data-lovdata-URL="SF/forskrift/2025-07-04-1445/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Læringsutbytte</span></h2><article class="numberedLegalP" data-numerator="1" id="paragraf-2-nummer-1">(1) Læringsutbyttebeskrivelsene skal være i tråd med Nasjonalt kvalifikasjonsrammeverk for livslang læring, nivå 7 (syklus 2, mastergrad).</article><article class="numberedLegalP" data-numerator="2" id="paragraf-2-nummer-2">(2) Kandidaten skal etter fullført samisk grunnskolelærerutdanning ha følgende samlede læringsutbytte:<ul class="defaultList"><li><article class="listArticle" id="paragraf-2-nummer-2-punkt-1"><article class="legalP" id="paragraf-2-nummer-2-punkt-1-ledd-1"><i>Kunnskap</i></article><article class="legalP" id="paragraf-2-nummer-2-punkt-1-ledd-2">Kandidaten <ul class="defaultList"><li data-li-identifier="-" data-name="-"><article class="listArticle" id="paragraf-2-nummer-2-punkt-1-ledd-2-punkt-1"><article class="legalP" id="paragraf-2-nummer-2-punkt-1-ledd-2-punkt-1-ledd-1">har avansert kunnskap enten i et valgt undervisningsfag og fagets didaktikk eller i profesjonsrettet pedagogikk/spesialpedagogikk</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-1-ledd-2-punkt-2"><article class="legalP" id="paragraf-2-nummer-2-punkt-1-ledd-2-punkt-2-ledd-1">har spesialisert innsikt i et avgrenset fagområde (masteroppgaven)</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-1-ledd-2-punkt-3"><article class="legalP" id="paragraf-2-nummer-2-punkt-1-ledd-2-punkt-3-ledd-1">har bred profesjonsrettet kunnskap i øvrige fag som inngår i utdanningen</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-1-ledd-2-punkt-4"><article class="legalP" id="paragraf-2-nummer-2-punkt-1-ledd-2-punkt-4-ledd-1">har inngående kunnskap om relevant forskning og teori, samt vitenskapelige tenkemåter, forskningsmetoder og etikk, spesielt med vekt på samiske og urfolks forskningsperspektiver</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-1-ledd-2-punkt-5"><article class="legalP" id="paragraf-2-nummer-2-punkt-1-ledd-2-punkt-5-ledd-1">har inngående kunnskap om gjeldende lov- og planverk for grunnopplæringen, og om overgangen fra barnetrinn til ungdomstrinn og fra ungdomstrinn til videregående opplæring</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-1-ledd-2-punkt-6"><article class="legalP" id="paragraf-2-nummer-2-punkt-1-ledd-2-punkt-6-ledd-1">har inngående kunnskap om videreutvikling av grunnleggende ferdigheter, vurderings- og prøvesystemer, klasseledelse og vurdering av elevers læring og hva som fremmer læring i fagene</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-1-ledd-2-punkt-7"><article class="legalP" id="paragraf-2-nummer-2-punkt-1-ledd-2-punkt-7-ledd-1">har inngående kunnskap om læringsteori og barn og unges utvikling, danning og læring i ulike sosiale, flerspråklige og kulturelle kontekster</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-1-ledd-2-punkt-8"><article class="legalP" id="paragraf-2-nummer-2-punkt-1-ledd-2-punkt-8-ledd-1">har kunnskap om barn og unge i vanskelige livssituasjoner, herunder kunnskap om mobbing, vold og seksuelle overgrep mot barn og unge, gjeldende lovverk og barn og unges rettigheter i et nasjonalt og internasjonalt perspektiv</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-1-ledd-2-punkt-9"><article class="legalP" id="paragraf-2-nummer-2-punkt-1-ledd-2-punkt-9-ledd-1">har bred kunnskap om lærerprofesjonen, fagenes egenart og historie, og forståelse av skolens utvikling som organisasjon, dens mandat, verdigrunnlag og plass i det samiske samfunnet og i samfunnet for øvrig</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-1-ledd-2-punkt-10"><article class="legalP" id="paragraf-2-nummer-2-punkt-1-ledd-2-punkt-10-ledd-1">har kunnskap om samisk tradisjon innenfor det enkelte fagområde</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-1-ledd-2-punkt-11"><article class="legalP" id="paragraf-2-nummer-2-punkt-1-ledd-2-punkt-11-ledd-1">har kunnskap i å bruke naturen og nærmiljøet som læringsarena og tilpasse aktiviteter til ulike læringsmiljø.</article></article></li></ul></article></article></li><li><article class="listArticle" id="paragraf-2-nummer-2-punkt-2"><article class="legalP" id="paragraf-2-nummer-2-punkt-2-ledd-1"><i>Ferdigheter</i></article><article class="legalP" id="paragraf-2-nummer-2-punkt-2-ledd-2">Kandidaten <ul class="defaultList"><li data-li-identifier="-" data-name="-"><article class="listArticle" id="paragraf-2-nummer-2-punkt-2-ledd-2-punkt-1"><article class="legalP" id="paragraf-2-nummer-2-punkt-2-ledd-2-punkt-1-ledd-1">kan undervise basert på forskning og erfaringskunnskap, alene og sammen med andre</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-2-ledd-2-punkt-2"><article class="legalP" id="paragraf-2-nummer-2-punkt-2-ledd-2-punkt-2-ledd-1">kan analysere, tilpasse og bruke gjeldende læreplaner</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-2-ledd-2-punkt-3"><article class="legalP" id="paragraf-2-nummer-2-punkt-2-ledd-2-punkt-3-ledd-1">kan iverksette tidlig innsats og sikre progresjon i elevens utvikling av grunnleggende ferdigheter og fagkompetanse</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-2-ledd-2-punkt-4"><article class="legalP" id="paragraf-2-nummer-2-punkt-2-ledd-2-punkt-4-ledd-1">kan skape inkluderende og helsefremmende læringsmiljøer som bidrar til gode faglige, sosiale og estetiske læringsprosesser</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-2-ledd-2-punkt-5"><article class="legalP" id="paragraf-2-nummer-2-punkt-2-ledd-2-punkt-5-ledd-1">kan analysere, vurdere og dokumentere elevers læring, gi læringsfremmende tilbakemeldinger, tilpasse opplæringen til elevenes forutsetninger og behov, bruke varierte undervisningsmetoder og bidra til at elevene kan reflektere over egen læring og utvikling</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-2-ledd-2-punkt-6"><article class="legalP" id="paragraf-2-nummer-2-punkt-2-ledd-2-punkt-6-ledd-1">kan vurdere og bruke relevante læremidler, digitale verktøy og ressurser i opplæringen, og gi elevene opplæring i digitale ferdigheter</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-2-ledd-2-punkt-7"><article class="legalP" id="paragraf-2-nummer-2-punkt-2-ledd-2-punkt-7-ledd-1">kan analysere og forholde seg kritisk til nasjonal og internasjonal forskning og anvende denne kunnskapen i profesjonsutøvelsen</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-2-ledd-2-punkt-8"><article class="legalP" id="paragraf-2-nummer-2-punkt-2-ledd-2-punkt-8-ledd-1">kan alene, og i samarbeid med andre, bruke relevante metoder fra forsknings- og utviklingsarbeid, for kontinuerlig utvikling av egen og skolens kollektive praksis, samt gjennomføre avgrensede forskningsprosjekter under veiledning</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-2-ledd-2-punkt-9"><article class="legalP" id="paragraf-2-nummer-2-punkt-2-ledd-2-punkt-9-ledd-1">kan identifisere tegn på mobbing, vold og seksuelle overgrep. På bakgrunn av faglige vurderinger skal kandidaten raskt kunne iverksette nødvendige tiltak, og kunne etablere samarbeid med relevante faginstanser</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-2-ledd-2-punkt-10"><article class="legalP" id="paragraf-2-nummer-2-punkt-2-ledd-2-punkt-10-ledd-1">kan gjøre nytte av samiske læringsmåter i opplæringen</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-2-ledd-2-punkt-11"><article class="legalP" id="paragraf-2-nummer-2-punkt-2-ledd-2-punkt-11-ledd-1">kan tilpasse opplæringen i tospråklig eller flerspråklig perspektiv.</article></article></li></ul></article></article></li><li><article class="listArticle" id="paragraf-2-nummer-2-punkt-3"><article class="legalP" id="paragraf-2-nummer-2-punkt-3-ledd-1"><i>Generell kompetanse</i></article><article class="legalP" id="paragraf-2-nummer-2-punkt-3-ledd-2">Kandidaten <ul class="defaultList"><li data-li-identifier="-" data-name="-"><article class="listArticle" id="paragraf-2-nummer-2-punkt-3-ledd-2-punkt-1"><article class="legalP" id="paragraf-2-nummer-2-punkt-3-ledd-2-punkt-1-ledd-1">kan styrke internasjonale og flerkulturelle perspektiver ved skolens arbeid, bidra til forståelse av samenes status som urfolk og stimulere til demokratisk deltakelse og bærekraftig utvikling</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-3-ledd-2-punkt-2"><article class="legalP" id="paragraf-2-nummer-2-punkt-3-ledd-2-punkt-2-ledd-1">kan initiere og ivareta et godt skole-hjem-samarbeid, og samarbeide med andre aktører relevante for skolens virksomhet</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-3-ledd-2-punkt-3"><article class="legalP" id="paragraf-2-nummer-2-punkt-3-ledd-2-punkt-3-ledd-1">behersker samisk og norsk, muntlig og skriftlig, og kan bruke språkene på en kvalifisert måte i profesjonssammenheng</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-3-ledd-2-punkt-4"><article class="legalP" id="paragraf-2-nummer-2-punkt-3-ledd-2-punkt-4-ledd-1">kan på et avansert nivå formidle og kommunisere om faglige problemstillinger knyttet til profesjonsutøvelsen, og har profesjonsfaglig digital kompetanse</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-3-ledd-2-punkt-5"><article class="legalP" id="paragraf-2-nummer-2-punkt-3-ledd-2-punkt-5-ledd-1">har kompetanse i fjernundervisningsdidaktikk</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-3-ledd-2-punkt-6"><article class="legalP" id="paragraf-2-nummer-2-punkt-3-ledd-2-punkt-6-ledd-1">kan analysere og vurdere relevante faglige og etiske problemstillinger og bidra til utvikling av faglig felleskap på den enkelte skole</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-3-ledd-2-punkt-7"><article class="legalP" id="paragraf-2-nummer-2-punkt-3-ledd-2-punkt-7-ledd-1">kan bidra i innovasjonsprosesser knyttet til skolens virksomhet og legge til rette for at lokalt arbeids-, samfunns- og kulturliv involveres i opplæringen.</article></article></li></ul></article></article></li></ul></article></article><article class="legalArticle" data-lovdata-URL="SF/forskrift/2025-07-04-1445/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Struktur og innhold</span></h2><article class="numberedLegalP" data-numerator="1" id="paragraf-3-nummer-1">(1) Utdanningen har et omfang på 300 studiepoeng og består av:<ul class="defaultList"><li><article class="listArticle" id="paragraf-3-nummer-1-punkt-1"><article class="legalP" id="paragraf-3-nummer-1-punkt-1-ledd-1">1.–3. studieår: <ul class="defaultList"><li data-li-identifier="-" data-name="-"><article class="listArticle" id="paragraf-3-nummer-1-punkt-1-ledd-1-punkt-1"><article class="legalP" id="paragraf-3-nummer-1-punkt-1-ledd-1-punkt-1-ledd-1">minst fem dager tilrettelagt observasjon i grunnskolen</article></article></li><li data-li-identifier="-" data-name="-"><article class="listArticle" id="paragraf-3-nummer-1-punkt-1-ledd-1-punkt-2"><article class="legalP" id="paragraf-3-nummer-1-punkt-1-ledd-1-punkt-2-ledd-1">minst 80 dager praksis, veiledet, variert og vurdert</article></article></li><li data-li-identifier="-" data-name="-"><article class="listArticle" id="paragraf-3-nummer-1-punkt-1-ledd-1-punkt-3"><article class="legalP" id="paragraf-3-nummer-1-punkt-1-ledd-1-punkt-3-ledd-1">pedagogikk og elevkunnskap, 30 studiepoeng</article></article></li><li data-li-identifier="-" data-name="-"><article class="listArticle" id="paragraf-3-nummer-1-punkt-1-ledd-1-punkt-4"><article class="legalP" id="paragraf-3-nummer-1-punkt-1-ledd-1-punkt-4-ledd-1">fag I (masterfaget), minst 60 studiepoeng</article></article></li><li data-li-identifier="-" data-name="-"><article class="listArticle" id="paragraf-3-nummer-1-punkt-1-ledd-1-punkt-5"><article class="legalP" id="paragraf-3-nummer-1-punkt-1-ledd-1-punkt-5-ledd-1">fag II (undervisningsfag), minst 60 studiepoeng</article></article></li><li data-li-identifier="-" data-name="-"><article class="listArticle" id="paragraf-3-nummer-1-punkt-1-ledd-1-punkt-6"><article class="legalP" id="paragraf-3-nummer-1-punkt-1-ledd-1-punkt-6-ledd-1">fag III, (nytt undervisningsfag, skolerelevant fag eller fordypning i undervisningsfag), 30 eller 60 studiepoeng.</article></article></li></ul></article><article class="legalP" id="paragraf-3-nummer-1-punkt-1-ledd-2">Fag I (masterfaget) kan være: <ul class="defaultList"><li data-li-identifier="-" data-name="-"><article class="listArticle" id="paragraf-3-nummer-1-punkt-1-ledd-2-punkt-1"><article class="legalP" id="paragraf-3-nummer-1-punkt-1-ledd-2-punkt-1-ledd-1">undervisningsfag, 60 studiepoeng<br />eller</article></article></li><li data-li-identifier="-" data-name="-"><article class="listArticle" id="paragraf-3-nummer-1-punkt-1-ledd-2-punkt-2"><article class="legalP" id="paragraf-3-nummer-1-punkt-1-ledd-2-punkt-2-ledd-1">profesjonsrettet pedagogikk eller spesialpedagogikk, 30 studiepoeng, som sammen med pedagogikk og elevkunnskap utgjør 60 studiepoeng i 1.–3. år.</article></article></li></ul></article><article class="legalP" id="paragraf-3-nummer-1-punkt-1-ledd-3">Fag III kan være: <ul class="defaultList"><li data-li-identifier="-" data-name="-"><article class="listArticle" id="paragraf-3-nummer-1-punkt-1-ledd-3-punkt-1"><article class="legalP" id="paragraf-3-nummer-1-punkt-1-ledd-3-punkt-1-ledd-1">undervisningsfag eller et skolerelevant fag, 30 studiepoeng, hvis masterfaget er undervisningsfag</article></article></li><li data-li-identifier="-" data-name="-"><article class="listArticle" id="paragraf-3-nummer-1-punkt-1-ledd-3-punkt-2"><article class="legalP" id="paragraf-3-nummer-1-punkt-1-ledd-3-punkt-2-ledd-1">nytt undervisningsfag, 60 studiepoeng, hvis masterfaget er profesjonsrettet pedagogikk eller spesialpedagogikk.</article></article></li></ul></article><article class="legalP" id="paragraf-3-nummer-1-punkt-1-ledd-4">Alle studenter skal ha minst 60 studiepoeng i to undervisningsfag.</article></article></li><li><article class="listArticle" id="paragraf-3-nummer-1-punkt-2"><article class="legalP" id="paragraf-3-nummer-1-punkt-2-ledd-1">4.–5. studieår: <ul class="defaultList"><li data-li-identifier="-" data-name="-"><article class="listArticle" id="paragraf-3-nummer-1-punkt-2-ledd-1-punkt-1"><article class="legalP" id="paragraf-3-nummer-1-punkt-2-ledd-1-punkt-1-ledd-1">minst 30 dager praksis, veiledet, variert og vurdert</article></article></li><li data-li-identifier="-" data-name="-"><article class="listArticle" id="paragraf-3-nummer-1-punkt-2-ledd-1-punkt-2"><article class="legalP" id="paragraf-3-nummer-1-punkt-2-ledd-1-punkt-2-ledd-1">pedagogikk og elevkunnskap, 30 studiepoeng</article></article></li><li data-li-identifier="-" data-name="-"><article class="listArticle" id="paragraf-3-nummer-1-punkt-2-ledd-1-punkt-3"><article class="legalP" id="paragraf-3-nummer-1-punkt-2-ledd-1-punkt-3-ledd-1">fag I (undervisningsfag som masterfag), 90 studiepoeng<br />eller</article></article></li><li data-li-identifier="-" data-name="-"><article class="listArticle" id="paragraf-3-nummer-1-punkt-2-ledd-1-punkt-4"><article class="legalP" id="paragraf-3-nummer-1-punkt-2-ledd-1-punkt-4-ledd-1">fag I (pedagogikk eller spesialpedagogikk som masterfag), 60 studiepoeng, og fag II eller III, 30 studiepoeng, som bygger på 60 studiepoeng i 1.–3. år.</article></article></li></ul></article></article></li></ul></article><article class="numberedLegalP" data-numerator="2" id="paragraf-3-nummer-2">(2) Utdanningen skal omfatte to til tre undervisningsfag. Alle undervisningsfagene skal være profesjonsrettede lærerutdanningsfag, omfatte fagdidaktikk og svare til et skolefag i gjeldende læreplan for grunnskolen.</article><article class="numberedLegalP" data-numerator="3" id="paragraf-3-nummer-3">(3) Temaet vitenskapsteori og metode skal introduseres tidlig i studiet. Det skal være progresjon i temaet gjennom utdanningen.</article><article class="numberedLegalP" data-numerator="4" id="paragraf-3-nummer-4">(4) Fag 1 (masterfaget) kan være et undervisningsfag, profesjonsrettet pedagogikk eller spesialpedagogikk. Hvis studenten har valgt å fordype seg i undervisningsfag, skal faget utgjøre 90 studiepoeng over 4. og 5. studieår, eventuelt med bidrag fra pedagogikk og spesialpedagogikk. Det obligatoriske pedagogikk og elevkunnskapsfaget i 4. og 5. studieår kommer i tillegg til pedagogikkfaglige bidrag i masterfordypningen. Hvis studenten har valgt pedagogikk eller spesialpedagogikk som masterfag, bør dette knyttes til undervisning i fag. Studenten skal i 4. eller 5. studieår velge 30 studiepoeng i et undervisningsfag, som bygger på 60 studiepoeng i faget i 1.–3. studieår.</article><article class="numberedLegalP" data-numerator="5" id="paragraf-3-nummer-5">(5) I løpet av de første tre studieårene skal studentene gjennomføre en profesjonsrettet FoU-oppgave knyttet til studentens fag. Oppgaven må være bestått før studentene kan begynne på masteroppgaven.</article><article class="numberedLegalP" data-numerator="6" id="paragraf-3-nummer-6">(6) Masteroppgaven skal være på minimum 30 studiepoeng. Den skal være profesjonsrettet og praksisorientert. Masteroppgaven i undervisningsfag skal ha solid forankring i fag og fagdidaktikk, og kan i tillegg omfatte elementer fra pedagogikk og spesialpedagogikk. Masteroppgaven i pedagogikk eller spesialpedagogikk bør knyttes til undervisning i fag. FoU-oppgaven og masteroppgaven bør ha samisk perspektiv eller urfolksperspektiv.</article><article class="numberedLegalP" data-numerator="7" id="paragraf-3-nummer-7">(7) Praksisstudiet skal bestå av minst 110 dager veiledet, variert og vurdert praksis og være en integrert del av utdanningen. Praksisstudiet skal fordeles med minst 80 dager i løpet av de første tre årene og minst 30 dager i løpet av de siste to årene. Hoveddelen av praksisstudiet skal fordeles på høyere og lavere årstrinn på grunnskolens trinn 5–10. Inntil 15 dager kan legges til andre relevante praksisarenaer. Overganger i utdanningsløpet bør være en del av praksisstudiet. Praksisstudiet skal være tilpasset studentenes fagvalg og bidra til at studentene utvikler evnen til å utforske, reflektere over og utvikle egen profesjonsutøvelse. Det skal være progresjon i praksisstudiet.</article></article><article class="legalArticle" data-lovdata-URL="SF/forskrift/2025-07-04-1445/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Nasjonale retningslinjer og studieplan</span></h2><article class="numberedLegalP" data-numerator="1" id="paragraf-4-nummer-1">(1) Det er utarbeidet nasjonale retningslinjer for samisk grunnskolelærerutdanning. Med utgangspunkt i forskriften og nasjonale retningslinjer skal den enkelte institusjon utarbeide studieplaner som beskriver hvordan institusjonen legger til rette for en integrert utdanning på masternivå med helhet og sammenheng.</article><article class="numberedLegalP" data-numerator="2" id="paragraf-4-nummer-2">(2) Studieplanen skal inneholde bestemmelser om faglig innhold og tverrfaglighet, praksis, organisering, arbeidsformer, og vurderingsordninger og internasjonalisering. Studieplanen skal vedtas av institusjonens styre.</article></article><article class="legalArticle" data-lovdata-URL="SF/forskrift/2025-07-04-1445/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Nasjonale deleksamener</span></h2><article class="legalP" id="paragraf-5-ledd-1">Departementet kan bestemme at det skal avholdes nasjonale obligatoriske deleksamener, og om resultatet skal føres på vitnemålet.</article></article><article class="legalArticle" data-lovdata-URL="SF/forskrift/2025-07-04-1445/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Godkjennings- og fritaksbestemmelser</span></h2><article class="numberedLegalP" data-numerator="1" id="paragraf-6-nummer-1">(1) Utdanning som ikke er avlagt som en del av den samiske grunnskolelærerutdanningen for trinn 5–10, kan gi grunnlag for faglig godkjenning etter <a href="lov/2024-03-08-9/§9-1">universitets- og høyskoleloven § 9-1</a>, <a href="lov/2024-03-08-9/§9-2">§ 9-2</a> eller <a href="lov/2024-03-08-9/§9-3">§ 9-3</a>. Utdanning som kan gi grunnlag for godkjenning, må bestå av relevante fag som tilsvarer de fag som tilbys i grunnskolelærerutdanningen. Institusjonene må sikre at rammeplanens krav om fagdidaktikk og praksis er ivaretatt i kandidatens samlede sluttkompetanse. Studenten må også kunne dokumentere samiskspråklig kompetanse i faget.</article><article class="numberedLegalP" data-numerator="2" id="paragraf-6-nummer-2">(2) For studenter som ikke velger norsk som ett av sine fag, og som ikke har vurdering i begge norske målformer fra videregående opplæring, kan det gis fritak for vurdering i én av målformene i norsk. Fritak gjelder også for utenlandske studenter som ikke har videregående opplæring fra Norge. For studenter som har norsk i fagkretsen, er det ingen fritaksbestemmelser fra målformene. Det kan gis fritak fra norskkravet i forskriftens <a href="forskrift/2025-07-04-1445/§2">§ 2</a>, for utenlandske studenter som kan dokumentere bruk av hjemlandets hovedspråk som del av utdanningen.</article><article class="numberedLegalP" data-numerator="3" id="paragraf-6-nummer-3">(3) Godkjenning og fritak skal føres på vitnemålet.</article></article><article class="legalArticle" data-lovdata-URL="SF/forskrift/2025-07-04-1445/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Ikrafttredelse og oppheving av forskrift</span></h2><article class="numberedLegalP" data-numerator="1" id="paragraf-7-nummer-1">(1) Forskriften trer i kraft 1. august 2025.</article><article class="numberedLegalP" data-numerator="2" id="paragraf-7-nummer-2">(2) Fra samme tidspunkt oppheves <a href="forskrift/2016-11-23-1402">forskrift 23. november 2016 nr. 1402 om rammeplan for samisk grunnskolelærerutdanning for trinn 5–10</a>.</article></article></main></body></html>