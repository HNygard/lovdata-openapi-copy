<!DOCTYPE html><html lang="nb"><head><title>Forskrift om rammeplan for yrkesfaglærerutdanning for trinn 8–13</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2025-07-04-1453</dd><dt class="dokid">DokumentID</dt><dd class="dokid">SF/forskrift/2025-07-04-1453</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="subunit">Etat</dt><dd class="subunit"><ul><li>Juridisk avdeling</li></ul></dd><dt class="dateInForce">I kraft fra</dt><dd class="dateInForce">2025-08-01</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/2013-03-18-291">forskrift/2013-03-18-291</a></li></ul></dd><dt class="basedOn">Hjemmel</dt><dd class="basedOn"><ul><li><a href="lov/2024-03-08-9/§3-8">lov/2024-03-08-9/§3-8</a></li></ul></dd><dt class="dateOfPublication">Kunngjort</dt><dd class="dateOfPublication">2025-07-07 13:25</dd><dt class="a11yStatus">Tilgjengelighetsstatus</dt><dd class="a11yStatus">Mangler vurdering.</dd><dt class="title">Tittel</dt><dd class="title">Forskrift om rammeplan for yrkesfaglærerutdanning for trinn 8–13</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kunnskapsdepartementet 4. juli 2025 med hjemmel i <a href="lov/2024-03-08-9/§3-8/ledd/2">lov 8. mars 2024 nr. 9 om universiteter og høyskoler (universitets- og høyskoleloven) § 3-8 andre ledd</a>.</dd><dt class="refid">RefID</dt><dd class="refid">forskrift/2025-07-04-1453</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om rammeplan for yrkesfaglærerutdanning for trinn 8–13</a><ul class="tocSubUl"><li><a href="#paragraf-1">§ 1. Virkeområde og formål</a></li><li><a href="#paragraf-2">§ 2. Læringsutbytte</a></li><li><a href="#paragraf-3">§ 3. Struktur og innhold</a></li><li><a href="#paragraf-4">§ 4. Nasjonale retningslinjer og studieplan</a></li><li><a href="#paragraf-5">§ 5. Godkjenningsbestemmelser</a></li><li><a href="#paragraf-6">§ 6. Ikrafttredelse og oppheving av forskrift</a></li></ul></li></ul></dd></dl></header><main class="documentBody" data-lovdata-URL="SF/forskrift/2025-07-04-1453" id="dokument"><h1>Forskrift om rammeplan for yrkesfaglærerutdanning for trinn 8–13</h1><article class="legalArticle" data-lovdata-URL="SF/forskrift/2025-07-04-1453/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde og formål</span></h2><article class="numberedLegalP" data-numerator="1" id="paragraf-1-nummer-1">(1) Forskriftens virkeområde er yrkesfaglærerutdanning for trinn 8–13.</article><article class="numberedLegalP" data-numerator="2" id="paragraf-1-nummer-2">(2) Forskriftens formål er å legge til rette for at utdanningsinstitusjonene tilbyr en yrkesfaglærerutdanning for trinn 8–13 som er integrert, profesjonsrettet og forsknings- og erfaringsbasert. Utdanningen skal være av høy faglig kvalitet og med helhet og sammenheng mellom profesjonsfag, yrkesfag og praksis. Utdanningen må imøtekomme samfunnets og skolens behov og skal forholde seg til <a href="lov/2023-06-09-30">opplæringsloven</a> og gjeldende læreplanverk for grunnopplæringen.</article><article class="numberedLegalP" data-numerator="3" id="paragraf-1-nummer-3">(3) Utdanningen skal sikre at kandidatene kan videreutvikle skolen som en institusjon for læring og dannelse i et demokratisk samfunn. Utdanningen skal ivareta ulike perspektiver knyttet til likestilling og det flerkulturelle samfunn, og skape forståelse av en skole som er inkluderende for alle elever, uavhengig av deres forutsetninger og sosiale, kulturelle og språklige bakgrunn.</article><article class="numberedLegalP" data-numerator="4" id="paragraf-1-nummer-4">(4) Yrkesfaglærerutdanning for trinn 8–13 skal kvalifisere kandidatene til å ivareta opplæring om samiske forhold, herunder kjennskap til den statusen urfolk har internasjonalt, og samiske barn og ungdoms rett til opplæring i tråd med <a href="lov/2023-06-09-30">opplæringsloven</a> og gjeldende læreplanverk.</article></article><article class="legalArticle" data-lovdata-URL="SF/forskrift/2025-07-04-1453/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Læringsutbytte</span></h2><article class="numberedLegalP" data-numerator="1" id="paragraf-2-nummer-1">(1) Læringsutbyttebeskrivelsene skal være i tråd med Nasjonalt kvalifikasjonsrammeverk for livslang læring, nivå 6 (syklus 1, bachelorgrad).</article><article class="numberedLegalP" data-numerator="2" id="paragraf-2-nummer-2">(2) Kandidaten skal etter fullført yrkesfaglærerutdanning ha følgende samlede læringsutbytte:<ul class="defaultList"><li><article class="listArticle" id="paragraf-2-nummer-2-punkt-1"><article class="legalP" id="paragraf-2-nummer-2-punkt-1-ledd-1"><i>Kunnskap</i></article><article class="legalP" id="paragraf-2-nummer-2-punkt-1-ledd-2">Kandidaten <ul class="defaultList"><li data-li-identifier="-" data-name="-"><article class="listArticle" id="paragraf-2-nummer-2-punkt-1-ledd-2-punkt-1"><article class="legalP" id="paragraf-2-nummer-2-punkt-1-ledd-2-punkt-1-ledd-1">har kunnskap om gjeldende lovverk og styringsdokumenter som er relevante for profesjons- og yrkesutøvelsen</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-1-ledd-2-punkt-2"><article class="legalP" id="paragraf-2-nummer-2-punkt-1-ledd-2-punkt-2-ledd-1">har bred kunnskap om yrkesfag, pedagogikk og yrkesdidaktikk, arbeidsmetoder/verktøy og prosesser som er relevante for profesjons- og yrkesutøvelsen, og kan vurdere behov for HMS-tiltak</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-1-ledd-2-punkt-3"><article class="legalP" id="paragraf-2-nummer-2-punkt-1-ledd-2-punkt-3-ledd-1">kan se yrkesopplæringen og yrkesutøvelsen i et historisk og kulturelt perspektiv</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-1-ledd-2-punkt-4"><article class="legalP" id="paragraf-2-nummer-2-punkt-1-ledd-2-punkt-4-ledd-1">har kunnskap om skolens mandat, opplæringens verdigrunnlag, og det helhetlige opplæringsløpet fra ungdomstrinnet til endt fag- eller yrkesopplæring (8.–13. trinn)</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-1-ledd-2-punkt-5"><article class="legalP" id="paragraf-2-nummer-2-punkt-1-ledd-2-punkt-5-ledd-1">har bred kunnskap om ungdomskultur og ungdoms utvikling og læring i ulike sosiale og flerkulturelle kontekster</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-1-ledd-2-punkt-6"><article class="legalP" id="paragraf-2-nummer-2-punkt-1-ledd-2-punkt-6-ledd-1">har kunnskap om barn og unge i vanskelige livssituasjoner, herunder kunnskap om vold og seksuelle overgrep mot barn og unge, om deres rettigheter i et nasjonalt og internasjonalt perspektiv, og om hvordan sette i gang nødvendige tiltak etter gjeldende lovverk.</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-1-ledd-2-punkt-7"><article class="legalP" id="paragraf-2-nummer-2-punkt-1-ledd-2-punkt-7-ledd-1">kjenner til nasjonalt og internasjonalt forsknings- og utviklingsarbeid med relevans for lærerprofesjonen innenfor det yrkespedagogiske og det yrkesfaglige området, og kan oppdatere sin kunnskap innenfor fagområdet.</article></article></li></ul></article></article></li><li><article class="listArticle" id="paragraf-2-nummer-2-punkt-2"><article class="legalP" id="paragraf-2-nummer-2-punkt-2-ledd-1"><i>Ferdigheter</i></article><article class="legalP" id="paragraf-2-nummer-2-punkt-2-ledd-2">Kandidaten <ul class="defaultList"><li data-li-identifier="-" data-name="-"><article class="listArticle" id="paragraf-2-nummer-2-punkt-2-ledd-2-punkt-1"><article class="legalP" id="paragraf-2-nummer-2-punkt-2-ledd-2-punkt-1-ledd-1">kan anvende sine yrkesfaglige, pedagogiske, yrkesdidaktiske og teknologiske kunnskaper</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-2-ledd-2-punkt-2"><article class="legalP" id="paragraf-2-nummer-2-punkt-2-ledd-2-punkt-2-ledd-1">kan planlegge, begrunne, gjennomføre, lede, vurdere og dokumentere relevant fag- og yrkesopplæring tilpasset elevenes/lærlingenes behov</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-2-ledd-2-punkt-3"><article class="legalP" id="paragraf-2-nummer-2-punkt-2-ledd-2-punkt-3-ledd-1">kan identifisere og arbeide systematisk med grunnleggende ferdigheter, herunder yrkesdidaktisk bruk av digitale verktøy</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-2-ledd-2-punkt-4"><article class="legalP" id="paragraf-2-nummer-2-punkt-2-ledd-2-punkt-4-ledd-1">kan vurdere og dokumentere elevers læring og utvikling, gi læringsfokuserte tilbakemeldinger og bidra til at elevene/lærlingene kan reflektere over egen læring</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-2-ledd-2-punkt-5"><article class="legalP" id="paragraf-2-nummer-2-punkt-2-ledd-2-punkt-5-ledd-1">kan orientere seg i faglitteraturen og forholde seg kritisk til informasjonskilder og eksisterende teorier knyttet til ungdomstrinnet og fag- og yrkesopplæring (8.–13. trinn)</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-2-ledd-2-punkt-6"><article class="legalP" id="paragraf-2-nummer-2-punkt-2-ledd-2-punkt-6-ledd-1">behersker relevante arbeidsprosesser, verktøy, teknikker og uttrykksformer, og kan reflektere over egen yrkesutøvelse og justere denne under veiledning</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-2-ledd-2-punkt-7"><article class="legalP" id="paragraf-2-nummer-2-punkt-2-ledd-2-punkt-7-ledd-1">kan bruke og henvise til relevante forskningsresultater for å treffe begrunnede valg og gjennomføre systematisk yrkesfaglig og pedagogisk utviklingsarbeid.</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-2-ledd-2-punkt-8"><article class="legalP" id="paragraf-2-nummer-2-punkt-2-ledd-2-punkt-8-ledd-1">kan identifisere særskilte behov hos barn og unge, herunder identifisere tegn på vold eller seksuelle overgrep. På bakgrunn av faglige vurderinger skal kandidaten kunne etablere samarbeid med aktuelle tverrfaglig og tverretatlige samarbeidspartnere til barnets beste.</article></article></li></ul></article></article></li><li><article class="listArticle" id="paragraf-2-nummer-2-punkt-3"><article class="legalP" id="paragraf-2-nummer-2-punkt-3-ledd-1"><i>Generell kompetanse</i></article><article class="legalP" id="paragraf-2-nummer-2-punkt-3-ledd-2">Kandidaten <ul class="defaultList"><li data-li-identifier="-" data-name="-"><article class="listArticle" id="paragraf-2-nummer-2-punkt-3-ledd-2-punkt-1"><article class="legalP" id="paragraf-2-nummer-2-punkt-3-ledd-2-punkt-1-ledd-1">har innsikt i relevante faglige og yrkesetiske problemstillinger og kan formidle sentralt fagstoff skriftlig, muntlig og gjennom andre dokumentasjonsformer</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-3-ledd-2-punkt-2"><article class="legalP" id="paragraf-2-nummer-2-punkt-3-ledd-2-punkt-2-ledd-1">kan via faglig innsikt, engasjement og formidlingsevne motivere for elevenes/lærlingenes læring, yrkesstolthet og yrkesidentitet</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-3-ledd-2-punkt-3"><article class="legalP" id="paragraf-2-nummer-2-punkt-3-ledd-2-punkt-3-ledd-1">kan analysere egne behov for kompetanseheving og ha endrings- og utviklingskompetanse for å møte framtidens behov i skole, arbeids- og samfunnsliv</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-3-ledd-2-punkt-4"><article class="legalP" id="paragraf-2-nummer-2-punkt-3-ledd-2-punkt-4-ledd-1">kan legge til rette for entreprenørskap, nytenkning og innovasjon, og for at lokalt arbeids-, samfunns- og kulturliv involveres i opplæringen</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-3-ledd-2-punkt-5"><article class="legalP" id="paragraf-2-nummer-2-punkt-3-ledd-2-punkt-5-ledd-1">har innsikt i fellestrekk og ulikheter mellom de ulike yrkene innenfor eget programområde og kan utveksle synspunkter og erfaringer med andre med bakgrunn innenfor fagområdet og gjennom dette bidra til utvikling av god praksis</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-3-ledd-2-punkt-6"><article class="legalP" id="paragraf-2-nummer-2-punkt-3-ledd-2-punkt-6-ledd-1">kan bygge gode relasjoner til elever/lærlinger og skape konstruktive og inkluderende læringsmiljø</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-3-ledd-2-punkt-7"><article class="legalP" id="paragraf-2-nummer-2-punkt-3-ledd-2-punkt-7-ledd-1">kan bygge gode relasjoner til og samarbeide med foresatte og andre aktuelle samarbeidspartnere.</article></article></li></ul></article></article></li></ul></article></article><article class="legalArticle" data-lovdata-URL="SF/forskrift/2025-07-04-1453/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Struktur og innhold</span></h2><article class="numberedLegalP" data-numerator="1" id="paragraf-3-nummer-1">(1) Yrkesfaglærerutdanning for trinn 8–13 skal kvalifisere for undervisning på trinn 8–13. Utdanningen har et omfang på 180 studiepoeng og består av:<ul class="defaultList"><li data-li-identifier="-" data-name="-"><article class="listArticle" id="paragraf-3-nummer-1-punkt-1"><article class="legalP" id="paragraf-3-nummer-1-punkt-1-ledd-1">Profesjonsfag, 60 studiepoeng, med <ul class="defaultList"><li data-li-identifier="•" data-name="•"><article class="listArticle" id="paragraf-3-nummer-1-punkt-1-ledd-1-punkt-1"><article class="legalP" id="paragraf-3-nummer-1-punkt-1-ledd-1-punkt-1-ledd-1">yrkespedagogisk praksis, veiledet, variert og vurdert</article></article></li><li data-li-identifier="•" data-name="•"><article class="listArticle" id="paragraf-3-nummer-1-punkt-1-ledd-1-punkt-2"><article class="legalP" id="paragraf-3-nummer-1-punkt-1-ledd-1-punkt-2-ledd-1">pedagogikk, 30 studiepoeng</article></article></li><li data-li-identifier="•" data-name="•"><article class="listArticle" id="paragraf-3-nummer-1-punkt-1-ledd-1-punkt-3"><article class="legalP" id="paragraf-3-nummer-1-punkt-1-ledd-1-punkt-3-ledd-1">yrkesdidaktikk 30 studiepoeng</article></article></li></ul></article></article></li><li data-li-identifier="-" data-name="-"><article class="listArticle" id="paragraf-3-nummer-1-punkt-2"><article class="legalP" id="paragraf-3-nummer-1-punkt-2-ledd-1">Yrkesfag, 120 studiepoeng, med <ul class="defaultList"><li data-li-identifier="•" data-name="•"><article class="listArticle" id="paragraf-3-nummer-1-punkt-2-ledd-1-punkt-1"><article class="legalP" id="paragraf-3-nummer-1-punkt-2-ledd-1-punkt-1-ledd-1">yrkesfaglig praksis, veiledet, variert og vurdert</article></article></li><li data-li-identifier="•" data-name="•"><article class="listArticle" id="paragraf-3-nummer-1-punkt-2-ledd-1-punkt-2"><article class="legalP" id="paragraf-3-nummer-1-punkt-2-ledd-1-punkt-2-ledd-1">yrkesfaglig bredde, 60 studiepoeng</article></article></li><li data-li-identifier="•" data-name="•"><article class="listArticle" id="paragraf-3-nummer-1-punkt-2-ledd-1-punkt-3"><article class="legalP" id="paragraf-3-nummer-1-punkt-2-ledd-1-punkt-3-ledd-1">yrkesfaglig dybde, 60 studiepoeng.</article></article></li></ul></article></article></li></ul></article><article class="numberedLegalP" data-numerator="2" id="paragraf-3-nummer-2">(2) Profesjonsfaget skal særlig ivareta sammenhengen mellom pedagogikk, yrkesfag, yrkesdidaktikk og praksis, og skal være gjennomgående i hele utdanningen. Faget skal danne den lærerfaglige plattformen i utdanningen, være praktisk rettet, være et verdi- og dannelsesfag og gi studentene en felles identitet som lærer i skolen. Profesjonsfaget skal bidra til kunnskap om mangfoldet i elevenes bakgrunn og faglige forutsetninger, og bidra til at studentene utvikler kompetanse knyttet til ungdoms utvikling, læring og ungdomskultur.</article><article class="numberedLegalP" data-numerator="3" id="paragraf-3-nummer-3">(3) Yrkesfaget skal videreutvikle studentenes yrkesfaglige kompetanse ut over Vg3-nivå innenfor sitt yrkesområde (yrkesfaglig dybde). Det skal også gi innsikt i fellestrekk og særtrekk i de fagene/yrkene som inngår i utdanningsprogrammet studentene skal undervise i på ungdomstrinnet, og på Vg1 og Vg2 (yrkesfaglig bredde). Faget skal knyttes til profesjonsfaget og yrkesfaglig praksis i arbeidslivet, og skal være gjennomgående i hele utdanningen.</article><article class="numberedLegalP" data-numerator="4" id="paragraf-3-nummer-4">(4) I det tredje studieåret inngår et emne på 30 studiepoeng med obligatorisk bacheloroppgave. Emnet skal være tverrfaglig og bestå av 10 studiepoeng profesjonsfag (pedagogikk og yrkesdidaktikk) og 20 studiepoeng yrkesfag (yrkesfaglig bredde og/eller dybde).</article><article class="numberedLegalP" data-numerator="5" id="paragraf-3-nummer-5">(5) Praksisstudiet skal bestå av minst 130 dager veiledet, variert og vurdert praksis og være en integrert del av utdanningen. Praksisstudiet skal fordeles over alle semestrene i utdanningen med 70 dager veiledet yrkespedagogisk praksis i skolen og 60 dager veiledet yrkesfaglig praksis knyttet til arbeidslivet.</article><article class="numberedLegalP" data-numerator="6" id="paragraf-3-nummer-6">(6) Yrkespedagogisk praksis skal i hovedsak gjennomføres i videregående opplæring og fordeles på ulike trinn. Minst ti dager skal gjennomføres på ungdomstrinnet (8.–10. trinn). Praksisstudiet skal være tilpasset studentenes fagvalg og bidra til at studentene utvikler evnen til å utforske, reflektere over og utvikle egen profesjonsutøvelse. Studenter som er tilsatt i skolen, bør ha minimum 50 prosent av praksis på annen skole enn egen arbeidsplass. Det skal være progresjon i praksisstudiet.</article></article><article class="legalArticle" data-lovdata-URL="SF/forskrift/2025-07-04-1453/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Nasjonale retningslinjer og studieplan</span></h2><article class="numberedLegalP" data-numerator="1" id="paragraf-4-nummer-1">(1) Det er utarbeidet nasjonale retningslinjer for yrkesfaglærerutdanning for trinn 8–13. Med utgangspunkt i forskriften og nasjonale retningslinjer skal den enkelte institusjon utarbeide studieplaner som beskriver hvordan institusjonen legger til rette for en integrert utdanning med helhet og sammenheng.</article><article class="numberedLegalP" data-numerator="2" id="paragraf-4-nummer-2">(2) Studieplanen skal inneholde bestemmelser om faglig innhold, inkludert samiske emner og tverrfaglighet, praksis, organisering, arbeidsformer, vurderingsordninger og internasjonalisering. Studieplanen skal vedtas av institusjonens styre.</article></article><article class="legalArticle" data-lovdata-URL="SF/forskrift/2025-07-04-1453/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Godkjenningsbestemmelser</span></h2><article class="numberedLegalP" data-numerator="1" id="paragraf-5-nummer-1">(1) Utdanning eller dokumentert realkompetanse som ikke er opparbeidet/avlagt som en del av yrkesfaglærerutdanningen, kan gi grunnlag for faglig godkjenning etter <a href="lov/2024-03-08-9/§9-1">universitets- og høyskoleloven § 9-1</a>, <a href="lov/2024-03-08-9/§9-2">§ 9-2</a> eller <a href="lov/2024-03-08-9/§9-3">§ 9-3</a>. Søkere med praktisk-pedagogisk utdanning med yrkesdidaktikk kan gis godkjenning for inntil 60 studiepoeng pedagogikk og yrkesdidaktikk.</article><article class="numberedLegalP" data-numerator="2" id="paragraf-5-nummer-2">(2) Godkjenning skal føres på vitnemålet. Dokumentasjon av realkompetanse må følge vitnemålet.</article></article><article class="legalArticle" data-lovdata-URL="SF/forskrift/2025-07-04-1453/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Ikrafttredelse og oppheving av forskrift</span></h2><article class="numberedLegalP" data-numerator="1" id="paragraf-6-nummer-1">(1) Forskriften trer i kraft 1. august 2025.</article><article class="numberedLegalP" data-numerator="2" id="paragraf-6-nummer-2">(2) Fra samme tidspunkt oppheves <a href="forskrift/2013-03-18-291">forskrift 18. mars 2013 nr. 291 om rammeplan for yrkesfaglærerutdanning for trinn 8–13</a>.</article></article></main></body></html>