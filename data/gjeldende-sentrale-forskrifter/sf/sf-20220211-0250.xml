<!DOCTYPE html><html lang="no"><head><title>Forskrift om Kommunal- og distriktsdepartementets tilskudd til Forskningsbasert innovasjon i regionene FORREGION forvaltet av fylkeskommunene</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2022-02-11-250</dd><dt class="dokid">DokumentID</dt><dd class="dokid">SF/forskrift/2022-02-11-250</dd><dt class="ministry">Departement</dt><dd class="ministry"><ul><li>Kommunal- og distriktsdepartementet</li></ul></dd><dt class="subunit">Etat</dt><dd class="subunit"><ul><li>Regionalpolitisk avdeling</li></ul></dd><dt class="dateInForce">I kraft fra</dt><dd class="dateInForce">2022-02-15</dd><dt class="lastChangeInForce">Ikrafttredelse av siste endring</dt><dd class="lastChangeInForce">2024-05-22</dd><dt class="lastChangedBy">Sist endret ved</dt><dd class="lastChangedBy"><a href="forskrift/2024-05-22-809">forskrift/2024-05-22-809</a></dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2022-02-15 15:00</dd><dt class="title">Tittel</dt><dd class="title">Forskrift om Kommunal- og distriktsdepartementets tilskudd til Forskningsbasert innovasjon i regionene FORREGION forvaltet av fylkeskommunene</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kommunal- og distriktsdepartementet 11. februar 2022 til gjennomføring av Stortingets budsjettvedtak. <br /><strong>Endret</strong> ved forskrift  <a href="forskrift/2024-05-22-809">22 mai 2024 nr. 809</a>.</dd><dt class="refid">RefID</dt><dd class="refid">forskrift/2022-02-11-250</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om Kommunal- og distriktsdepartementets tilskudd til Forskningsbasert innovasjon i regionene FORREGION forvaltet av fylkeskommunene</a><ul class="tocSubUl"><li><a href="#kapittel-1" data-child-interval="§§ 1 – 3">Kapittel I. Formål og virkemidler</a><ul class="tocSubUl"><li><a href="#kapittel-1-paragraf-1">§ 1. Formålet med FORREGION</a></li><li><a href="#kapittel-1-paragraf-2">§ 2. Virkemidler</a></li><li><a href="#kapittel-1-paragraf-3">§ 3. Kriterier for måloppnåelse</a></li></ul></li><li><a href="#kapittel-2" data-child-interval="§§ 4 – 11">Kapittel II. Bestemmelser for søkere og mottakere av tilskuddsmidler</a><ul class="tocSubUl"><li><a href="#kapittel-2-paragraf-1">§ 4. Hvem kan søke om tilskudd</a></li><li><a href="#kapittel-2-paragraf-2">§ 5. Forutsetning for støtte</a></li><li><a href="#kapittel-2-paragraf-3">§ 6. Krav til innhold i søknad om tilskudd</a></li><li><a href="#kapittel-2-paragraf-4">§ 7. Tildelingskriterier</a></li><li><a href="#kapittel-2-paragraf-5">§ 8. Hva det ikke kan tildeles tilskudd til</a></li><li><a href="#kapittel-2-paragraf-6">§ 9. Adgangen til å kontrollere at betingelsene og vilkårene for tilskudd er oppfylt</a></li><li><a href="#kapittel-2-paragraf-7">§ 10. Krav til tilskuddsmottakers rapportering</a></li><li><a href="#kapittel-2-paragraf-8">§ 11. Søknadsbehandlingen og forholdet til forvaltningsloven</a></li></ul></li><li><a href="#kapittel-3" data-child-interval="§§ 12 – 16">Kapittel III. Bestemmelser for forvaltere av ordningen</a><ul class="tocSubUl"><li><a href="#kapittel-3-paragraf-1">§ 12. Fylkeskommunenes ansvar og oppgaver</a></li><li><a href="#kapittel-3-paragraf-2">§ 13. Fylkeskommunenes fullmakter</a></li><li><a href="#kapittel-3-paragraf-3">§ 14. Administrasjons- og gjennomføringskostnader</a></li><li><a href="#kapittel-3-paragraf-4">§ 15. Norges forskningsråds ansvar og oppgaver</a></li><li><a href="#kapittel-3-paragraf-5">§ 16. Kontroll med fylkeskommunen som forvalter av ordningen</a></li></ul></li><li><a href="#kapittel-4" data-child-interval="§§ 17 – 18">Kapittel IV. Sluttbestemmelser</a><ul class="tocSubUl"><li><a href="#kapittel-4-paragraf-1">§ 17. Dispensasjon</a></li><li><a href="#kapittel-4-paragraf-2">§ 18. Ikrafttredelse</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/2022-02-11-250" id="dokument"><h1>Forskrift om Kommunal- og distriktsdepartementets tilskudd til Forskningsbasert innovasjon i regionene FORREGION forvaltet av fylkeskommunene</h1><section class="section" data-name="kapI" id="kapittel-1" data-lovdata-URL="SF/forskrift/2022-02-11-250/KAPITTEL_1"><h2>Kapittel I. Formål og virkemidler</h2><article class="legalArticle" data-lovdata-URL="SF/forskrift/2022-02-11-250/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formålet med FORREGION</span></h3><article class="legalP" id="kapittel-1-paragraf-1-ledd-1">FORREGION skal få flere bedrifter til å bruke forskning i sitt innovasjonsarbeid.</article><article class="legalP" id="kapittel-1-paragraf-1-ledd-2">FORREGION skal mobilisere næringslivet til å benytte andre virkemidler for forskning, som Norges forskningsråds nasjonale programmer eller internasjonale ordninger.</article><article class="changesToParent">Endret ved forskrift <a href="forskrift/2024-05-22-809">22 mai 2024 nr. 809</a>.</article></article><article class="legalArticle" data-lovdata-URL="SF/forskrift/2022-02-11-250/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkemidler</span></h3><article class="legalP" id="kapittel-1-paragraf-2-ledd-1">Innenfor FORREGION kan følgende virkemidler benyttes:<ul class="defaultList"><li data-li-identifier="-" data-name="-"><article class="listArticle" id="kapittel-1-paragraf-2-ledd-1-punkt-1"><article class="legalP" id="kapittel-1-paragraf-2-ledd-1-punkt-1-ledd-1">forprosjekt – mindre FoU-prosjekter som forberedelse til senere større FoU-prosjekt,</article></article></li><li data-li-identifier="-" data-name="-"><article class="listArticle" id="kapittel-1-paragraf-2-ledd-1-punkt-2"><article class="legalP" id="kapittel-1-paragraf-2-ledd-1-punkt-2-ledd-1">mobilitetsprosjekt – forsker til låns, der forsker jobber en periode i en bedrift,</article></article></li><li data-li-identifier="-" data-name="-"><article class="listArticle" id="kapittel-1-paragraf-2-ledd-1-punkt-3"><article class="legalP" id="kapittel-1-paragraf-2-ledd-1-punkt-3-ledd-1">mobilitetsprosjekt – der person i bedrift hospiterer en periode i forskningsorganisasjon,</article></article></li><li data-li-identifier="-" data-name="-"><article class="listArticle" id="kapittel-1-paragraf-2-ledd-1-punkt-4"><article class="legalP" id="kapittel-1-paragraf-2-ledd-1-punkt-4-ledd-1">mobilitetsprosjekt – studenter tilbringer periode i bedrift knyttet til master/bacheloroppgave,</article></article></li><li data-li-identifier="-" data-name="-"><article class="listArticle" id="kapittel-1-paragraf-2-ledd-1-punkt-5"><article class="legalP" id="kapittel-1-paragraf-2-ledd-1-punkt-5-ledd-1">kompetansemegling – diskuterer prosjektideer og kobler bedrift med relevant støtteordning og FoU-miljø,</article></article></li><li data-li-identifier="-" data-name="-"><article class="listArticle" id="kapittel-1-paragraf-2-ledd-1-punkt-6"><article class="legalP" id="kapittel-1-paragraf-2-ledd-1-punkt-6-ledd-1">nettverksmøte – samler flere aktører til felles diskusjoner av FoU-muligheter.</article></article></li></ul></article><article class="legalP" id="kapittel-1-paragraf-2-ledd-2">Det kan søkes om tilskudd til forprosjekter og mobilitetsprosjekter. Kompetansemeglere kan gi råd til potensielle søkere om utforming av prosjektet og hjelpe med å finne aktuelle støtteordninger og forskningsmiljø. Potensielle søkere kan også delta på nettverksmøter. Unntaksvis kan det søkes om tilskudd til nettverksmøter.</article></article><article class="legalArticle" data-lovdata-URL="SF/forskrift/2022-02-11-250/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Kriterier for måloppnåelse</span></h3><article class="legalP" id="kapittel-1-paragraf-3-ledd-1">Innsatsen skal måles etter følgende kriterier for måloppnåelse:<ol class="defaultList" type="a"><li data-name="a." value="1"><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1">Antall bedrifter som samarbeider med forskningsmiljøer gjennom FORREGION.</article></article></li><li data-name="b." value="2"><article class="listArticle" id="kapittel-1-paragraf-3-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1">Antall bedrifter som søker midler fra regionale, nasjonale og internasjonale program.</article></article></li><li data-name="c." value="3"><article class="listArticle" id="kapittel-1-paragraf-3-ledd-1-punkt-3"><article class="legalP" id="kapittel-1-paragraf-3-ledd-1-punkt-3-ledd-1">Antall bedrifter som tildeles midler fra regionale, nasjonale og internasjonale program.</article></article></li></ol></article></article></section><section class="section" data-name="kapII" id="kapittel-2" data-lovdata-URL="SF/forskrift/2022-02-11-250/KAPITTEL_2"><h2>Kapittel II. Bestemmelser for søkere og mottakere av tilskuddsmidler</h2><article class="legalP" id="kapittel-2-ledd-1">Kapittel II omhandler søkbare tilskuddsmidler, virkemidlene forprosjekt og mobilitetsprosjekt. Unntaksvis kan nettverksmøter også være søkbare.</article><article class="legalArticle" data-lovdata-URL="SF/forskrift/2022-02-11-250/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Hvem kan søke om tilskudd</span></h3><article class="legalP" id="kapittel-2-paragraf-1-ledd-1">Foretak uten eller med liten forskningserfaring som jobber med å utvikle nye produkter, prosesser eller tjenester som kan styrkes ved hjelp av forskning, kan søke om tilskuddsmidler.</article><article class="legalP" id="kapittel-2-paragraf-1-ledd-2">Foretak som er eller har vært prosjektansvarlig i hovedprosjekt finansiert av Forskningsrådet, Regionale forskningsfond (RFF) eller EUs forskningsprogram, de siste fem år, regnes som erfarne FoU-foretak i denne sammenheng, og kan ikke søke.</article><article class="legalP" id="kapittel-2-paragraf-1-ledd-3">Fylkeskommunene kan i vurdering av hvem som er aktuelle mottakere innenfor søkergruppen i tillegg legge vekt på andre momenter.</article></article><article class="legalArticle" data-lovdata-URL="SF/forskrift/2022-02-11-250/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Forutsetning for støtte</span></h3><article class="legalP" id="kapittel-2-paragraf-2-ledd-1">Støtten fra FORREGION til foretak tildeles etter <a data-link-type="external" href="https://www.forskningsradet.no/sok-om-finansiering/midler-fra-forskningsradet/betingelser-for-tildeling-av-statsstotte/">EUs gruppeunntaksforordning artikkel 25</a> og skal i sin helhet omfattes av en av følgende kategorier:<ul class="defaultList"><li data-li-identifier="-" data-name="-"><article class="listArticle" id="kapittel-2-paragraf-2-ledd-1-punkt-1"><article class="legalP" id="kapittel-2-paragraf-2-ledd-1-punkt-1-ledd-1">industriell forskning,</article></article></li><li data-li-identifier="-" data-name="-"><article class="listArticle" id="kapittel-2-paragraf-2-ledd-1-punkt-2"><article class="legalP" id="kapittel-2-paragraf-2-ledd-1-punkt-2-ledd-1">eksperimentell utvikling,</article></article></li><li data-li-identifier="-" data-name="-"><article class="listArticle" id="kapittel-2-paragraf-2-ledd-1-punkt-3"><article class="legalP" id="kapittel-2-paragraf-2-ledd-1-punkt-3-ledd-1">forundersøkelse.</article></article></li></ul></article><article class="legalP" id="kapittel-2-paragraf-2-ledd-2">Støtten blir tildelt etter de regler for støttegrad og egeninnsats med mer som følger av regelverket i gruppeunntakets artikkel 25. Støtten kan gis som bagatellmessig støtte til virkemidlene «Forprosjekt» og «Forsker til låns» dersom gruppeunntaksforordningen ikke hjemler støtten.</article><article class="legalP" id="kapittel-2-paragraf-2-ledd-3">Fylkeskommunen vil i forkant av en eventuell tildeling vurdere om kumulasjonsreglene i artikkel 8 innenfor EUs gruppeunntaksforordning er innfridd og samle inn tilstrekkelig informasjon i denne forbindelse. Kumulasjonsreglene innebærer at i en del tilfeller må samlet tildeling av offentlig støtte regnes sammen for å vurdere om støttetildelingen er innenfor statsstøtteregelverket. I områder med lavere arbeidsgiveravgift, vil avgiftsfordelen regnes med i kumulasjonsvurderingen. Det er søkers ansvar å oppgi korrekt informasjon om kumulert støtte til fylkeskommunen. Fylkeskommunen kan i tillegg stille krav om at søker må ha benyttet seg av kompetansemegler for å kunne søke om støtte.</article></article><article class="legalArticle" data-lovdata-URL="SF/forskrift/2022-02-11-250/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Krav til innhold i søknad om tilskudd</span></h3><article class="legalP" id="kapittel-2-paragraf-3-ledd-1">Søknaden skal sendes inn gjennom Forskningsrådets søknadsportal. Følgende opplysninger må oppgis eller beskrives i alle søknader. Fylkeskommunene kan kreve ytterligere dokumentasjon.</article><article class="defaultP">Opplysning om søker<ol class="defaultList" type="a"><li data-name="a." value="1"><article class="listArticle" id="kapittel-2-paragraf-3-ledd-1-punkt-1"><article class="legalP" id="kapittel-2-paragraf-3-ledd-1-punkt-1-ledd-1">navn på prosjektansvarlig/søker (juridisk enhet) og organisasjonsnummer,</article></article></li><li data-name="b." value="2"><article class="listArticle" id="kapittel-2-paragraf-3-ledd-1-punkt-2"><article class="legalP" id="kapittel-2-paragraf-3-ledd-1-punkt-2-ledd-1">hvem som er kontaktperson, administrativt ansvarlig, prosjektleder, forsker og ev. kompetansemegler.</article></article></li></ol></article><article class="defaultP">Økonomi<ol class="defaultList" type="a"><li data-name="c." value="3"><article class="listArticle" id="kapittel-2-paragraf-3-ledd-1-punkt-3"><article class="legalP" id="kapittel-2-paragraf-3-ledd-1-punkt-3-ledd-1">hvilket tilskuddsbeløp det søkes om,</article></article></li><li data-name="d." value="4"><article class="listArticle" id="kapittel-2-paragraf-3-ledd-1-punkt-4"><article class="legalP" id="kapittel-2-paragraf-3-ledd-1-punkt-4-ledd-1">budsjett med kostnads- og finansieringsplan,</article></article></li><li data-name="e." value="5"><article class="listArticle" id="kapittel-2-paragraf-3-ledd-1-punkt-5"><article class="legalP" id="kapittel-2-paragraf-3-ledd-1-punkt-5-ledd-1">om søker på søknadstidspunktet har mottatt eller søkt om annen offentlig støtte det det inneværende år.</article></article></li></ol></article><article class="defaultP">Beskrivelse av prosjektet og forventede resultater<ol class="defaultList" type="a"><li data-name="f." value="6"><article class="listArticle" id="kapittel-2-paragraf-3-ledd-1-punkt-6"><article class="legalP" id="kapittel-2-paragraf-3-ledd-1-punkt-6-ledd-1">prosjektet det søkes om tilskudd til, herunder mål og målgruppe,</article></article></li><li data-name="g." value="7"><article class="listArticle" id="kapittel-2-paragraf-3-ledd-1-punkt-7"><article class="legalP" id="kapittel-2-paragraf-3-ledd-1-punkt-7-ledd-1">fremdriftsplan,</article></article></li><li data-name="h." value="8"><article class="listArticle" id="kapittel-2-paragraf-3-ledd-1-punkt-8"><article class="legalP" id="kapittel-2-paragraf-3-ledd-1-punkt-8-ledd-1">organisering av prosjektet, herunder eventuelle samarbeidspartnere og hvilken rolle de skal ha,</article></article></li><li data-name="i." value="9"><article class="listArticle" id="kapittel-2-paragraf-3-ledd-1-punkt-9"><article class="legalP" id="kapittel-2-paragraf-3-ledd-1-punkt-9-ledd-1">resultatene søker forventer å oppnå ved avslutning av prosjektet.</article></article></li></ol></article></article><article class="legalArticle" data-lovdata-URL="SF/forskrift/2022-02-11-250/§7" data-name="§7" id="kapittel-2-paragraf-4"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Tildelingskriterier</span></h3><article class="legalP" id="kapittel-2-paragraf-4-ledd-1">Fylkeskommunene skal tildele midler til forprosjekter eller mobilitetsprosjekter etter en helhetlig kvalitetsvurdering av søknadene. Følgende kriterier skal vektlegges:<ol class="defaultList" type="a"><li data-name="a." value="1"><article class="listArticle" id="kapittel-2-paragraf-4-ledd-1-punkt-1"><article class="legalP" id="kapittel-2-paragraf-4-ledd-1-punkt-1-ledd-1">prosjektets kvalitet,</article></article></li><li data-name="b." value="2"><article class="listArticle" id="kapittel-2-paragraf-4-ledd-1-punkt-2"><article class="legalP" id="kapittel-2-paragraf-4-ledd-1-punkt-2-ledd-1">prosjektets relevans for utlysningen,</article></article></li><li data-name="c." value="3"><article class="listArticle" id="kapittel-2-paragraf-4-ledd-1-punkt-3"><article class="legalP" id="kapittel-2-paragraf-4-ledd-1-punkt-3-ledd-1">forventede virkninger og effekter av prosjektet,</article></article></li><li data-name="d." value="4"><article class="listArticle" id="kapittel-2-paragraf-4-ledd-1-punkt-4"><article class="legalP" id="kapittel-2-paragraf-4-ledd-1-punkt-4-ledd-1">gjennomføringsplan.</article></article></li></ol></article><article class="legalP" id="kapittel-2-paragraf-4-ledd-2">Bedriften må samarbeide med en <a data-link-type="external" href="https://www.forskningsradet.no/sok-om-finansiering/hvem-kan-soke-om-finansiering/forskningsorganisasjoner/godkjente-forskningsorganisasjoner/">godkjent forskningsorganisasjon</a> i prosjektet. Utenlandske offentlige universiteter og institutter kan også være FoU-partner. Det må dokumenteres og beskrives i prosjektsøknaden at utenlandsk FoU-partner har faglig kompetanse på området.</article><article class="legalP" id="kapittel-2-paragraf-4-ledd-3">Tilskuddet skal kun dekke kostnader som er nødvendige for å realisere prosjektet og formålet med ordningen.</article><article class="legalP" id="kapittel-2-paragraf-4-ledd-4">Unntaksvis kan fylkeskommunene gi tilskudd til å dekke utgifter i forbindelse med nettverksmøter, for eksempel reise- og oppholdsutgifter for virksomheter med lang avstand til møtestedet eller utgifter til selve nettverksmøtet.</article></article><article class="legalArticle" data-lovdata-URL="SF/forskrift/2022-02-11-250/§8" data-name="§8" id="kapittel-2-paragraf-5"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Hva det ikke kan tildeles tilskudd til</span></h3><ol class="defaultList" type="a"><li data-name="a." value="1"><article class="listArticle" id="kapittel-2-paragraf-5-punkt-1"><article class="legalP" id="kapittel-2-paragraf-5-punkt-1-ledd-1">løpende driftskostnader i bedriften,</article></article></li><li data-name="b." value="2"><article class="listArticle" id="kapittel-2-paragraf-5-punkt-2"><article class="legalP" id="kapittel-2-paragraf-5-punkt-2-ledd-1">kausjon eller annen økonomisk garanti,</article></article></li><li data-name="c." value="3"><article class="listArticle" id="kapittel-2-paragraf-5-punkt-3"><article class="legalP" id="kapittel-2-paragraf-5-punkt-3-ledd-1">direkte eller indirekte investeringer i bedriftens egenkapital,</article></article></li><li data-name="d." value="4"><article class="listArticle" id="kapittel-2-paragraf-5-punkt-4"><article class="legalP" id="kapittel-2-paragraf-5-punkt-4-ledd-1">renter og avdrag på lån og refinansiering av gjennomførte prosjekt,</article></article></li><li data-name="e." value="5"><article class="listArticle" id="kapittel-2-paragraf-5-punkt-5"><article class="legalP" id="kapittel-2-paragraf-5-punkt-5-ledd-1">avsetting av midler til uspesifiserte fond,</article></article></li><li data-name="f." value="6"><article class="listArticle" id="kapittel-2-paragraf-5-punkt-6"><article class="legalP" id="kapittel-2-paragraf-5-punkt-6-ledd-1">skriving av søknader til regionale eller nasjonale programmer.</article></article></li></ol></article><article class="legalArticle" data-lovdata-URL="SF/forskrift/2022-02-11-250/§9" data-name="§9" id="kapittel-2-paragraf-6"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Adgangen til å kontrollere at betingelsene og vilkårene for tilskudd er oppfylt</span></h3><article class="legalP" id="kapittel-2-paragraf-6-ledd-1">Fylkeskommunen kan kontrollere at betingelsene for tilskuddet og vilkårene i tilskuddsvedtaket er oppfylt av tilskuddsmottakeren gjennom å kreve de opplysningene og den dokumentasjonen fra tilskuddsmottakeren som er nødvendig for kontrollen. Tilskuddsmottaker plikter også å medvirke til at den som skal evaluere det enkelte prosjektet får adgang til de opplysninger og dokumenter som er nødvendig for å foreta en evaluering.</article></article><article class="legalArticle" data-lovdata-URL="SF/forskrift/2022-02-11-250/§10" data-name="§10" id="kapittel-2-paragraf-7"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Krav til tilskuddsmottakers rapportering</span></h3><article class="legalP" id="kapittel-2-paragraf-7-ledd-1">Rapportering på de søkbare tilskuddsmidlene kan skje gjennom Forskningsrådets søknadsportal eller den enkelte fylkeskommunes egne systemer. Fylkeskommunen kan fastsette ytterligere krav til oppfølging og rapporteringer i tilskuddsvedtaket.</article><article class="legalP" id="kapittel-2-paragraf-7-ledd-2">Tilskuddsmottaker skal rapportere til fylkeskommunen om prosjektet er gjennomført i henhold til vedtaket. Tilskuddsmottaker skal sende inn et regnskap for prosjektet. Fylkeskommunen kan be om at prosjektregnskapet blir bekreftet av godkjent regnskapsfører, registrert revisor eller statsautorisert revisor. Tilskuddsmottakeren skal gi fylkeskommunen melding dersom det inntrer forhold som innebærer endringer i forhold til de forutsetningene som går frem av søknaden eller vedtaket.</article></article><article class="legalArticle" data-lovdata-URL="SF/forskrift/2022-02-11-250/§11" data-name="§11" id="kapittel-2-paragraf-8"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Søknadsbehandlingen og forholdet til forvaltningsloven</span></h3><article class="legalP" id="kapittel-2-paragraf-8-ledd-1">Tildeling av tilskudd eller avslag på tilskuddssøknaden er enkeltvedtak etter <a href="lov/1967-02-10/§2">forvaltningsloven § 2</a> første ledd bokstav b, jf. bokstav a.</article><article class="legalP" id="kapittel-2-paragraf-8-ledd-2">Tilskuddsbeløpet utbetales i hovedsak etterskuddsvis. Minst 25 prosent av tilskuddsmidlene skal holdes tilbake til prosjektet eller tiltaket er avsluttet og fylkeskommunen har mottatt sluttrapport.</article><article class="legalP" id="kapittel-2-paragraf-8-ledd-3">Ellers vises det til <a href="lov/1967-02-10">forvaltningsloven</a> når det gjelder alminnelige saksbehandlingsregler, klagebehandling med mer.</article></article></section><section class="section" data-name="kapIII" id="kapittel-3" data-lovdata-URL="SF/forskrift/2022-02-11-250/KAPITTEL_3"><h2>Kapittel III. Bestemmelser for forvaltere av ordningen</h2><article class="legalArticle" data-lovdata-URL="SF/forskrift/2022-02-11-250/§12" data-name="§12" id="kapittel-3-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Fylkeskommunenes ansvar og oppgaver</span></h3><ol class="defaultList" type="a"><li data-name="a." value="1"><article class="listArticle" id="kapittel-3-paragraf-1-punkt-1"><span class="miscHeadline"><i>Disponering av midler og tilbudet av virkemidler i FORREGION</i></span><article class="legalP" id="kapittel-3-paragraf-1-punkt-1-ledd-1">Departementet tildeler tilskuddsmidlene til fylkeskommunene som tilskudd uten krav om tilbakebetaling innenfor de økonomiske rammene Stortinget fastsetter årlig. Fylkeskommunene kan dermed disponere midlene uavhengig av bevilgningsår.</article><article class="legalP" id="kapittel-3-paragraf-1-punkt-1-ledd-2">Fylkeskommunene har ansvaret for forvaltning av ordningen. Bruken av tilskuddsmidler skal være i tråd med regionale mål og planer.</article><article class="legalP" id="kapittel-3-paragraf-1-punkt-1-ledd-3">Fylkeskommunene har ansvar for å fordele innsats mellom de ulike virkemidlene i ordningen (jf. § 2). Fylkeskommunene bestemmer områder/tema for bruken av virkemidler i FORREGION i tråd med formålet, og innhold som prosjektperiode, geografisk virkeområde, og støttegrad innenfor rammen av statsstøtteregelverket.</article><article class="legalP" id="kapittel-3-paragraf-1-punkt-1-ledd-4">Fylkeskommunene har ansvar for å organisere gjennomføringen av kompetansemegling i tråd med gjeldende lover og regelverk.</article></article></li><li data-name="b." value="2"><article class="listArticle" id="kapittel-3-paragraf-1-punkt-2"><span class="miscHeadline"><i>Samarbeid</i></span><article class="legalP" id="kapittel-3-paragraf-1-punkt-2-ledd-1">Fylkeskommunene kan samarbeide om bruken av midlene gjennom fellesutlysninger av midler o.l. Fylkeskommunene skal samarbeide, planlegge og koordinere arbeidet med mobilisering til forskningsbasert innovasjon med Norges forskningsråd og andre virkemiddelaktører.</article></article></li><li data-name="c." value="3"><article class="listArticle" id="kapittel-3-paragraf-1-punkt-3"><span class="miscHeadline"><i>Utlysning av søkbare tilskuddsmidler</i></span><article class="legalP" id="kapittel-3-paragraf-1-punkt-3-ledd-1">Fylkeskommunene har ansvar for å lyse ut de søkbare tilskuddsmidlene. Utlysningen skal minimum kunngjøres på de regionale sidene på nettstedet <a data-link-type="external" href="https://www.regionaleforskningsfond.no/">regionaleforskningsfond.no</a>.</article></article></li><li data-name="d." value="4"><article class="listArticle" id="kapittel-3-paragraf-1-punkt-4"><span class="miscHeadline"><i>Søknadsbehandling</i></span><article class="legalP" id="kapittel-3-paragraf-1-punkt-4-ledd-1">Fylkeskommunene har ansvar for søknadsbehandling og skal behandle søknadene gjennom Forskningsrådets søknadsportal.</article></article></li><li data-name="e." value="5"><article class="listArticle" id="kapittel-3-paragraf-1-punkt-5"><span class="miscHeadline"><i>Tildelinger av tilskudd</i></span><article class="legalP" id="kapittel-3-paragraf-1-punkt-5-ledd-1">Fylkeskommunene har ansvar for å tildele tilskudd og skal ved tildelinger fastsette eventuelt øvrige vilkår som er nødvendig for å sikre at bevilgningene blir brukt i samsvar med Stortingets forutsetninger, vilkår i oppdragsbrev fra departementet og forskrift for ordningen.</article></article></li><li data-name="f." value="6"><article class="listArticle" id="kapittel-3-paragraf-1-punkt-6"><span class="miscHeadline"><i>Rapportering</i></span><article class="legalP" id="kapittel-3-paragraf-1-punkt-6-ledd-1">Fylkeskommunene skal rapportere på kriterier for måloppnåelse, se § 3. Fylkeskommunene rapporterer kun på bokstav a og b årlig. Bokstav c dokumenteres gjennom fylkeskommunenes evalueringer og mer langsiktig arbeid, blant annet ved å følge utviklingen hos involverte foretak gjennom Forskningsrådets prosjektbank og foretaksregister.</article><article class="legalP" id="kapittel-3-paragraf-1-punkt-6-ledd-2">Fylkeskommunenes årlige rapportering skal også omfatte: <ol class="defaultList" type="a"><li data-name="a." value="1"><article class="listArticle" id="kapittel-3-paragraf-1-punkt-6-ledd-2-punkt-1"><article class="legalP" id="kapittel-3-paragraf-1-punkt-6-ledd-2-punkt-1-ledd-1">aktivitetsrapportering,</article></article></li><li data-name="b." value="2"><article class="listArticle" id="kapittel-3-paragraf-1-punkt-6-ledd-2-punkt-2"><article class="legalP" id="kapittel-3-paragraf-1-punkt-6-ledd-2-punkt-2-ledd-1">økonomisk rapportering. Rapporteringen skal vise hvordan midlene er fordelt på de ulike virkemidlene og fylkeskommunenes bruk av midler til administrasjon og gjennomføring.</article></article></li></ol></article><article class="legalP" id="kapittel-3-paragraf-1-punkt-6-ledd-3">Departementet kan gi nærmere regler om fylkeskommunenes rapportering i oppdragsbrevene.</article><article class="legalP" id="kapittel-3-paragraf-1-punkt-6-ledd-4">All rapportering skal skje gjennom departementets elektroniske forvaltningsportal, <a data-link-type="external" href="https://regionalforvaltning.no/">regionalforvaltning.no</a>.</article></article></li><li data-name="g." value="7"><article class="listArticle" id="kapittel-3-paragraf-1-punkt-7"><span class="miscHeadline"><i>Rutiner for internkontroll</i></span><article class="legalP" id="kapittel-3-paragraf-1-punkt-7-ledd-1">Fylkeskommunene må etablere rutiner for å sikre god internkontroll, slik at de selv og departementet kan kontrollere at betingelsen for tilskuddet og vilkårene i tildelingen er oppfylt.</article></article></li></ol><article class="changesToParent">Endret ved forskrift <a href="forskrift/2024-05-22-809">22 mai 2024 nr. 809</a>.</article></article><article class="legalArticle" data-lovdata-URL="SF/forskrift/2022-02-11-250/§13" data-name="§13" id="kapittel-3-paragraf-2"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Fylkeskommunenes fullmakter</span></h3><article class="legalP" id="kapittel-3-paragraf-2-ledd-1">Fylkeskommunene har videre fullmakt til å<ol class="defaultList" type="a"><li data-name="a." value="1"><article class="listArticle" id="kapittel-3-paragraf-2-ledd-1-punkt-1"><article class="legalP" id="kapittel-3-paragraf-2-ledd-1-punkt-1-ledd-1">bestemme hvilket år tilsagnet skal gis,</article></article></li><li data-name="b." value="2"><article class="listArticle" id="kapittel-3-paragraf-2-ledd-1-punkt-2"><article class="legalP" id="kapittel-3-paragraf-2-ledd-1-punkt-2-ledd-1">avgjøre hvor lenge tilsagnet er gyldig (maksimalt 5 år),</article></article></li><li data-name="c." value="3"><article class="listArticle" id="kapittel-3-paragraf-2-ledd-1-punkt-3"><article class="legalP" id="kapittel-3-paragraf-2-ledd-1-punkt-3-ledd-1">behandle søknad om forlengelse,</article></article></li><li data-name="d." value="4"><article class="listArticle" id="kapittel-3-paragraf-2-ledd-1-punkt-4"><article class="legalP" id="kapittel-3-paragraf-2-ledd-1-punkt-4-ledd-1">bevilge ubenyttede midler til nye prosjekt i tråd med denne forskriften.</article></article></li></ol></article></article><article class="legalArticle" data-lovdata-URL="SF/forskrift/2022-02-11-250/§14" data-name="§14" id="kapittel-3-paragraf-3"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Administrasjons- og gjennomføringskostnader</span></h3><article class="legalP" id="kapittel-3-paragraf-3-ledd-1">Fylkeskommunene kan bruke inntil 7 prosent av tildelte midler til å dekke egne administrasjons- og gjennomføringskostnader som kan knyttes direkte til forvaltningen av midlene.</article></article><article class="legalArticle" data-lovdata-URL="SF/forskrift/2022-02-11-250/§15" data-name="§15" id="kapittel-3-paragraf-4"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Norges forskningsråds ansvar og oppgaver</span></h3><article class="legalP" id="kapittel-3-paragraf-4-ledd-1">Norges forskningsråd skal bistå fylkeskommunene i forvaltningen av FORREGION.</article><article class="legalP" id="kapittel-3-paragraf-4-ledd-2">Norges forskningsråd skal levere støttetjenester til fylkeskommunenes forvaltning av FORREGION-midlene gjennom å:<ul class="defaultList"><li data-li-identifier="-" data-name="-"><article class="listArticle" id="kapittel-3-paragraf-4-ledd-2-punkt-1"><article class="legalP" id="kapittel-3-paragraf-4-ledd-2-punkt-1-ledd-1">gi tilgang til relevante IT-systemer for utlysning av midler, søknadsbehandling og rapportering fra tilskuddsmottaker,</article></article></li><li data-li-identifier="-" data-name="-"><article class="listArticle" id="kapittel-3-paragraf-4-ledd-2-punkt-2"><article class="legalP" id="kapittel-3-paragraf-4-ledd-2-punkt-2-ledd-1">teknisk drift av hjemmeside, (<a data-link-type="external" href="https://www.regionaleforskningsfond.no">www.regionaleforskningsfond.no</a>) for offentliggjøring av utlysning,</article></article></li><li data-li-identifier="-" data-name="-"><article class="listArticle" id="kapittel-3-paragraf-4-ledd-2-punkt-3"><article class="legalP" id="kapittel-3-paragraf-4-ledd-2-punkt-3-ledd-1">bistå med opplæring og kompetanse på FoU-administrasjon og Forskningsrådets IT-systemer som FORREGION anvender.</article></article></li></ul></article><article class="legalP" id="kapittel-3-paragraf-4-ledd-3">Norges forskningsråd har ansvar for en kunnskaps- og dialogarena, i dialog med fylkeskommunene. Formålet er å utvikle og dele kunnskap om forskningsbasert innovasjon, igangsette kompetansehevende tiltak knyttet til mobiliseringsaktivteter og sikre erfaringsutveksling mellom fylkeskommunene og mellom regionalt og nasjonalt nivå.</article></article><article class="legalArticle" data-lovdata-URL="SF/forskrift/2022-02-11-250/§16" data-name="§16" id="kapittel-3-paragraf-5"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Kontroll med fylkeskommunen som forvalter av ordningen</span></h3><article class="legalP" id="kapittel-3-paragraf-5-ledd-1">Departementet kan føre kontroll med fylkeskommunens forvaltning av ordningen, og har rett til innsyn i alle dokumenter som gjelder denne forvaltningen.</article><article class="legalP" id="kapittel-3-paragraf-5-ledd-2">Dersom tilskuddsmidlene ikke forvaltes i henhold til det som fremgår av statsbudsjettet, forskriften og de årlige oppdragsbrevene, eller at midlene ikke brukes i tråd med de nevnte dokumentene, vil departementet be om en skriftlig redegjørelse.</article><article class="legalP" id="kapittel-3-paragraf-5-ledd-3">Gjentatte feil kan medføre krav fra departementet om tilbakebetaling eller reduksjon av bevilgningen det påfølgende budsjettår.</article></article></section><section class="section" data-name="kapIV" id="kapittel-4" data-lovdata-URL="SF/forskrift/2022-02-11-250/KAPITTEL_4"><h2>Kapittel IV. Sluttbestemmelser</h2><article class="legalArticle" data-lovdata-URL="SF/forskrift/2022-02-11-250/§17" data-name="§17" id="kapittel-4-paragraf-1"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Dispensasjon</span></h3><article class="legalP" id="kapittel-4-paragraf-1-ledd-1">Departementet kan i særlige tilfeller dispensere fra denne forskriften.</article></article><article class="legalArticle" data-lovdata-URL="SF/forskrift/2022-02-11-250/§18" data-name="§18" id="kapittel-4-paragraf-2"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Ikrafttredelse</span></h3><article class="legalP" id="kapittel-4-paragraf-2-ledd-1">Forskriften trer i kraft 15. februar 2022.</article></article></section></main></body></html>