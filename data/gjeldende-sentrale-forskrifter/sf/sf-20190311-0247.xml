<!DOCTYPE html><html lang="no"><head><title>Forskrift om beskyttelse av Lyngenlam som geografisk betegnelse</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2019-03-11-247</dd><dt class="dokid">DokumentID</dt><dd class="dokid">SF/forskrift/2019-03-11-247</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="subunit">Etat</dt><dd class="subunit"><ul><li>Mattilsynet</li></ul></dd><dt class="dateInForce">I kraft fra</dt><dd class="dateInForce">2019-03-11</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="forskrift/2002-07-05-698/§15">forskrift/2002-07-05-698/§15</a></li><li><a href="lov/2003-12-19-124/§30">lov/2003-12-19-124/§30</a></li><li><a href="forskrift/2003-12-19-1790">forskrift/2003-12-19-1790</a></li></ul></dd><dt class="dateOfPublication">Kunngjort</dt><dd class="dateOfPublication">2019-03-18 15:40</dd><dt class="titleShort">Korttittel</dt><dd class="titleShort">Forskrift om beskyttelse av Lyngenlam som geografisk betegnelse</dd><dt class="title">Tittel</dt><dd class="title">Forskrift om beskyttelse av Lyngenlam som geografisk betegnelse</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Mattilsynet 11. mars 2019 med hjemmel i <a href="forskrift/2002-07-05-698">forskrift 5. juli 2002 nr. 698</a> om beskyttelse av opprinnelsesbetegnelser, geografiske betegnelser og betegnelser for tradisjonelt særpreg på næringsmidler § 15, jf. <a href="lov/2003-12-19-124">lov 19. desember 2003 nr. 124</a> om matproduksjon og mattrygghet mv. (matloven) <a href="lov/2003-12-19-124/§30">§ 30</a>, jf. <a href="forskrift/2003-12-19-1790">delegeringsvedtak 19. desember 2003 nr. 1790</a>.</dd><dt class="refid">RefID</dt><dd class="refid">forskrift/2019-03-11-247</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om beskyttelse av Lyngenlam som geografisk betegnelse</a><ul class="tocSubUl"><li><a href="#paragraf-1">§ 1. Beskyttet produktbetegnelse</a></li><li><a href="#paragraf-2">§ 2. Rettmessig bruker</a></li><li><a href="#paragraf-3">§ 3. Vilkår for bruk av produktbetegnelsen</a></li><li><a href="#paragraf-4">§ 4. Ikrafttredelse</a></li><li><a href="#kapittel-1">Vedlegg: Beskrivelse av produktets opprinnelse og tilknytning til det geografiske området</a></li></ul></li></ul></dd></dl></header><main class="documentBody" data-lovdata-URL="SF/forskrift/2019-03-11-247" id="dokument"><h1>Forskrift om beskyttelse av Lyngenlam som geografisk betegnelse</h1><article class="legalArticle" data-lovdata-URL="SF/forskrift/2019-03-11-247/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Beskyttet produktbetegnelse</span></h2><article class="legalP" id="paragraf-1-ledd-1">Lyngenlam.</article></article><article class="legalArticle" data-lovdata-URL="SF/forskrift/2019-03-11-247/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Rettmessig bruker</span></h2><article class="legalP" id="paragraf-2-ledd-1">Lyngenlam SA.</article></article><article class="legalArticle" data-lovdata-URL="SF/forskrift/2019-03-11-247/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Vilkår for bruk av produktbetegnelsen</span></h2><ol class="defaultList" type="1"><li data-name="1." value="1"><article class="listArticle" id="paragraf-3-punkt-1"><span class="miscHeadline"><i>Produktbeskrivelse</i></span><article class="legalP" id="paragraf-3-punkt-1-ledd-1">Lyngenlam er kjøtt av lam som er født, oppvokst og har beitet på utmarksbeite på Lyngenhalvøya. Lam defineres her som dyr født i mars eller senere samme år som det slaktes.</article><article class="legalP" id="paragraf-3-punkt-1-ledd-2">Betegnelsen Lyngenlam omfatter ferske og fryste skrotter, naturlige stykningsdeler og kjøttsorteringer. Lyngenlam skal ha en slaktevekt på minimum 16 kg. Skrottene skal være klassifisert med kjøttfylde fra og med klasse R– til og med E+, og fettmengde fra og med gruppe 1+ til og med 3.</article></article></li><li data-name="2." value="2"><article class="listArticle" id="paragraf-3-punkt-2"><span class="miscHeadline"><i>Geografisk område</i></span><article class="legalP" id="paragraf-3-punkt-2-ledd-1">Lyngenlam skal være produsert på Lyngenhalvøya. Lyngenhalvøya er avgrenset i øst av Lyngenfjorden/Storfjorden, i vest av Ulsfjorden/Sørfjorden, i sør av E8 mellom Oteren og Laksvatn og i sørvest av fylkesvei 293 mellom Laksvatn og Sjøvassbotn/Sørfjorden. Se vedlagte kart.</article></article></li><li data-name="3." value="3"><article class="listArticle" id="paragraf-3-punkt-3"><span class="miscHeadline"><i>Produksjonsmetode</i></span><article class="legalP" id="paragraf-3-punkt-3-ledd-1">Lammene skal gå på utmarksbeite i minimum 10 uker.</article><article class="legalP" id="paragraf-3-punkt-3-ledd-2">Lam som er slaktemodne ved sanking sendes direkte til slakting. Lam som ikke er slaktemodne settes på innmarksbeite eller innefôring til riktig slaktevekt er oppnådd. Bare lam slaktet t.o.m. uke 45 kan benytte betegnelsen Lyngenlam.</article><article class="legalP" id="paragraf-3-punkt-3-ledd-3">Alle forhold rundt beiting og fôring skal dokumenteres.</article></article></li><li data-name="4." value="4"><article class="listArticle" id="paragraf-3-punkt-4"><span class="miscHeadline"><i>Merking av produktet:</i></span><article class="legalP" id="paragraf-3-punkt-4-ledd-1">Lyngenlam kan merkes med teksten og figurmerket for Beskyttet geografisk betegnelse.</article></article></li></ol></article><article class="legalArticle" data-lovdata-URL="SF/forskrift/2019-03-11-247/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Ikrafttredelse</span></h2><article class="legalP" id="paragraf-4-ledd-1">Forskriften trer i kraft straks.</article></article><section class="section" id="kapittel-1" data-lovdata-URL="SF/forskrift/2019-03-11-247/KAPITTEL_1"><h2>Vedlegg: Beskrivelse av produktets opprinnelse og tilknytning til det geografiske området</h2><article class="legalP" id="kapittel-1-ledd-1">Sauedrift har lange og sterke tradisjoner i Lyngen. Ifølge Lyngen regionhistorie hadde hver gård og husmannsplass fra tidlig på 1800-tallet og fram til rundt 1960-tallet rundt 10–12 sauer. Kjøttet og innmaten var viktig som mat og byttevare, og ulla var nødvendig både for å lage klær og også som byttevare. På 1960-tallet kom den organiserte saueavlen i gang i Lyngen, noe som resulterte i økt lammetall og slaktevekt. Kunnskapen om og interessen for sauehold og -avl har blitt videreført til dagens sauebønder.</article><article class="legalP" id="kapittel-1-ledd-2">Lyngenhalvøya har svært gode utmarksbeiter, og så mye som 62&#xa0;% av beitearealet er definert som svært godt og godt. De gode utmarksbeitene kan tilskrives at området har et næringsrikt jordsmonn og en godt kultivert vegetasjon. Gjennom intensivt beite blir beiteområdene dominert av grasrike arter som er de beste beiteplantene for sau. De høye fjellene gir sauene friskt beite hele sommerhalvåret. Dyrene finner ferske planter nede ved fjæra i juni og trekker oppover mot fjellet etter som snøen tiner. Lyngens fortrinn er det store potensialet av ulike beitetyper mellom fjord og fjell. Jevn tilgang på unge og friske planter i beitesesongen med høyt proteininnhold bidrar til at lammene vokser raskt.</article><article class="legalP" id="kapittel-1-ledd-3">Kart over Lyngenhalvøya:</article><article class="defaultP"><img height="833" src="static/SF/sf-20190311-0247-01-01.png" width="463" /></article></section></main></body></html>