<!DOCTYPE html><html lang="no"><head><title>Forskrift om midlertidig tilskudd til kulturarrangementer som følge av covid-19</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-10-19-2070</dd><dt class="dokid">DokumentID</dt><dd class="dokid">SF/forskrift/2020-10-19-2070</dd><dt class="ministry">Departement</dt><dd class="ministry"><ul><li>Kultur- og likestillingsdepartementet</li></ul></dd><dt class="subunit">Etat</dt><dd class="subunit"><ul><li>Avdeling for medier og kunst</li></ul></dd><dt class="dateInForce">I kraft fra</dt><dd class="dateInForce">2020-10-19</dd><dt class="lastChangeInForce">Ikrafttredelse av siste endring</dt><dd class="lastChangeInForce">2021-03-02</dd><dt class="lastChangedBy">Sist endret ved</dt><dd class="lastChangedBy"><a href="forskrift/2021-03-02-589">forskrift/2021-03-02-589</a></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2020-10-19 14:40</dd><dt class="titleShort">Korttittel</dt><dd class="titleShort">Forskrift om midl. tilskudd til kulturarrangementer som følge av covid-19</dd><dt class="title">Tittel</dt><dd class="title">Forskrift om midlertidig tilskudd til kulturarrangementer som følge av covid-19</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kulturdepartementet 19. oktober 2020 til gjennomføring av Stortingets budsjettvedtak 9. oktober 2020. <br /><strong>Endret</strong> ved forskrifter <a href="forskrift/2020-11-12-2350">12 nov 2020 nr. 2350</a>, <a href="forskrift/2020-11-27-2498">27 nov 2020 nr. 2498</a>, <a href="forskrift/2021-03-02-589">2 mars 2021 nr. 589</a>.</dd><dt class="refid">RefID</dt><dd class="refid">forskrift/2020-10-19-2070</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om midlertidig tilskudd til kulturarrangementer som følge av covid-19</a><ul class="tocSubUl"><li><a href="#paragraf-1">§ 1. Virkeområde</a></li><li><a href="#paragraf-2">§ 2. Formål</a></li><li><a href="#paragraf-3">§ 3. Hvem som kan få tilskudd</a></li><li><a href="#paragraf-4">§ 4. Hva det kan gis tilskudd til</a></li><li><a href="#paragraf-5">§ 5. Krav om varsling av og samtykke til vesentlige endringer</a></li><li><a href="#paragraf-6">§ 6. Krav om rapport, regnskap og oppbevaring av opplysninger</a></li><li><a href="#paragraf-7">§ 7. Krav til søknaden</a></li><li><a href="#paragraf-8">§ 8. Søknadsbehandlingen</a></li><li><a href="#paragraf-9">§ 9. Tilskuddstak</a></li><li><a href="#paragraf-10">§ 10. Tilsyn og opplysningsplikt ved kontroller</a></li><li><a href="#paragraf-11">§ 11. Stansing og tilbakebetaling</a></li><li><a href="#paragraf-12">§ 12. Klage</a></li><li><a href="#paragraf-13">§ 13. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2020-10-19-2070" id="dokument"><h1>Forskrift om midlertidig tilskudd til kulturarrangementer som følge av covid-19</h1><article class="legalArticle" data-lovdata-URL="SF/forskrift/2020-10-19-2070/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften gjelder for kulturarrangementer i Norge, inkludert Svalbard og Jan Mayen.</article></article><article class="legalArticle" data-lovdata-URL="SF/forskrift/2020-10-19-2070/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Formål</span></h2><article class="legalP" id="paragraf-2-ledd-1">Formålet med tilskuddene er<ol class="defaultList" type="a"><li data-name="a." value="1"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">å nå kulturpolitiske mål og avhjelpe kultursektoren gjennom den pågående covid-19-krisen gjennom å stimulere til gjennomføring av arrangementer i kultursektoren innenfor smittevernpålegg gitt av offentlige myndigheter som følge av covid-19 og</article></article></li><li data-name="b." value="2"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">å stimulere til økt aktivitet i hele kulturarrangementets verdikjede gjennom at tilskuddsmottakere overholder økonomiske forpliktelser overfor involverte parter i samsvar med inngåtte avtaler.</article></article></li></ol></article></article><article class="legalArticle" data-lovdata-URL="SF/forskrift/2020-10-19-2070/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Hvem som kan få tilskudd</span></h2><article class="legalP" id="paragraf-3-ledd-1">Tilskudd kan gis til arrangør som har hovedansvar for å gjennomføre et arrangement som i hovedsak formidler et kulturelt eller kunstnerisk innhold, er registrert i Enhetsregisteret og mottok under 60 prosent av sine inntekter fra offentlig tilskudd i 2019. Kommunale kulturhus og kinoer, eller menighetsråd eller lignende som er en del av et tros- eller livssynssamfunn, kan også regnes som arrangør selv om de ikke har en selvstendig registrering i Enhetsregisteret. For filmarrangementer kan både distributør og visningsleddet søke tilskudd som arrangør.</article><article class="legalP" id="paragraf-3-ledd-2">Tilskudd kan ikke gis til arrangører som<ol class="defaultList" type="a"><li data-name="a." value="1"><article class="listArticle" id="paragraf-3-ledd-2-punkt-1"><article class="legalP" id="paragraf-3-ledd-2-punkt-1-ledd-1">er under konkursbehandling</article></article></li><li data-name="b." value="2"><article class="listArticle" id="paragraf-3-ledd-2-punkt-2"><article class="legalP" id="paragraf-3-ledd-2-punkt-2-ledd-1">på tildelingstidspunktet er et foretak i vanskeligheter slik definert i forordning <a href="eu/32014r0651">(EU) nr. 651/2014</a> artikkel 2 nr. 18, jf. <a href="forskrift/2008-11-14-1213">forskrift 14. november 2008 nr. 1213</a> om unntak fra notifikasjonsplikt for offentlig støtte <a href="forskrift/2008-11-14-1213/§1">§ 1</a>, hvis arrangøren også var i vanskeligheter 31. desember 2019</article></article></li><li data-name="c." value="3"><article class="listArticle" id="paragraf-3-ledd-2-punkt-3"><article class="legalP" id="paragraf-3-ledd-2-punkt-3-ledd-1">på tildelingstidspunktet har et utestående tilbakebetalingskrav på grunnlag av et vedtak fra EFTAs overvåkningsorgan som slår fast at tidligere mottatt støtte er ulovlig og uforenlig med EØS-avtalen</article></article></li><li data-name="d." value="4"><article class="listArticle" id="paragraf-3-ledd-2-punkt-4"><article class="legalP" id="paragraf-3-ledd-2-punkt-4-ledd-1">har mottatt midler fra Kulturdepartementets andre støtteordninger som følge av covid-19, for samme arrangement som det søkes om tilskudd til under denne ordningen, eller</article></article></li><li data-name="e." value="5"><article class="listArticle" id="paragraf-3-ledd-2-punkt-5"><article class="legalP" id="paragraf-3-ledd-2-punkt-5-ledd-1">har eller kan få bidrag til å gjennomføre arrangementet fra forsikring, avtale e.l.</article></article></li></ol></article></article><article class="legalArticle" data-lovdata-URL="SF/forskrift/2020-10-19-2070/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Hva det kan gis tilskudd til</span></h2><article class="legalP" id="paragraf-4-ledd-1">Norsk kulturråd kan gi tilskudd til gjennomføring av billetterte kulturarrangement som<ol class="defaultList" type="a"><li data-name="a." value="1"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">er åpne for allmennheten i perioden 1. oktober til og med 31. desember 2020</article></article></li><li data-name="b." value="2"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">må redusere antall fysiske deltagere på kulturarrangementet i forhold til en normalsituasjon på grunn av myndighetspålagte krav eller begrensninger knyttet til covid-19-utbruddet og</article></article></li><li data-name="c." value="3"><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">er budsjettert med driftstap før tilskudd.</article></article></li></ol></article><article class="legalP" id="paragraf-4-ledd-2">Tilskudd til filmdistributører som arrangør omfatter kostnader til distribusjon (lansering og markedsføring) og minimumsgarantier til en film og skal føre til gjennomføring av kulturarrangementet som nevnt i første ledd.</article><article class="changesToParent">Endret ved forskrift <a href="forskrift/2020-11-12-2350">12 nov 2020 nr. 2350</a>.</article></article><article class="legalArticle" data-lovdata-URL="SF/forskrift/2020-10-19-2070/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Krav om varsling av og samtykke til vesentlige endringer</span></h2><article class="legalP" id="paragraf-5-ledd-1">En tilskuddsmottaker kan ikke foreta vesentlige endringer i et arrangement som har fått tilskudd, uten at dette er varslet og godkjent av Norsk kulturråd.</article></article><article class="legalArticle" data-lovdata-URL="SF/forskrift/2020-10-19-2070/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Krav om rapport, regnskap og oppbevaring av opplysninger</span></h2><article class="legalP" id="paragraf-6-ledd-1">En rapport om gjennomføringen av arrangementet og regnskap skal sendes Norsk kulturråd. Norsk kulturråd kan fastsette nærmere retningslinjer og frister for rapport og regnskap. Utgjør tilskuddet til et arrangement 1 mill. kroner eller mer, skal regnskapet være revidert av statsautorisert eller registrert revisor.</article><article class="legalP" id="paragraf-6-ledd-2">Tilskuddsmottakere skal oppbevare all dokumentasjon om at vilkårene for å motta tilskudd er oppfylt, i fem år etter søknadsåret.</article></article><article class="legalArticle" data-lovdata-URL="SF/forskrift/2020-10-19-2070/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Krav til søknaden</span></h2><article class="legalP" id="paragraf-7-ledd-1">En søknad om tilskudd skal leveres elektronisk via Norsk kulturråds nettsider. Arrangøren kan sende en samlet søknad for flere kulturarrangementer og kan søke om tilskudd både til planlagte og gjennomførte arrangementer i perioden fastsatt i <a href="forskrift/2020-10-19-2070/§3">§ 3</a>.</article><article class="legalP" id="paragraf-7-ledd-2">Søknadsfrist og nærmere krav til søknaden vil bli fastsatt av Norsk kulturråd.</article><article class="legalP" id="paragraf-7-ledd-3">Søkere skal på forespørsel gi alle opplysninger og dokumentasjon som er nødvendig for at Norsk kulturråd kan behandle og avgjøre søknadene.</article></article><article class="legalArticle" data-lovdata-URL="SF/forskrift/2020-10-19-2070/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Søknadsbehandlingen</span></h2><article class="legalP" id="paragraf-8-ledd-1">Norsk kulturråd fastsetter et tilskuddsvedtak etter en helhetsvurdering. I vurderingen skal det legges vekt på formålet med tilskuddsordningen, med særlig vekt på god geografisk spredning, mangfold av kulturuttrykk, og at kulturtilbudet oppleves som tilgjengelig og relevant for publikum. Det skal også legges vekt på om søkeren har brutt vilkårene for en tidligere tildeling etter forskriften.</article><article class="legalP" id="paragraf-8-ledd-2">Tilskuddet skal avkortes dersom nettokostnaden framstår som uforholdsmessig, for eksempel på bakgrunn av arrangementets størrelse, markedspriser og det alminnelige kostnadsnivået på feltet.</article></article><article class="legalArticle" data-lovdata-URL="SF/forskrift/2020-10-19-2070/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Tilskuddstak</span></h2><article class="legalP" id="paragraf-9-ledd-1">Et tilskudd kan ikke overstige differansen mellom arrangørens kostnader og inntekter, inkludert eventuell annen offentlig støtte, knyttet til arrangementet, med tillegg av 3 prosent driftsmargin.</article><article class="legalP" id="paragraf-9-ledd-2">Når arrangør er filmdistributør kan tilskuddet, inkludert eventuell annen offentlig støtte, heller ikke overstige:<ol class="defaultList" type="a"><li data-name="a." value="1"><article class="listArticle" id="paragraf-9-ledd-2-punkt-1"><article class="legalP" id="paragraf-9-ledd-2-punkt-1-ledd-1">50&#xa0;% av distributørens støtteberettigede kostnader av en film</article></article></li><li data-name="b." value="2"><article class="listArticle" id="paragraf-9-ledd-2-punkt-2"><article class="legalP" id="paragraf-9-ledd-2-punkt-2-ledd-1">60&#xa0;% av distributørens støtteberettigede kostnader av en film produsert på tvers av landegrensene, som støttes av flere enn én EU/EØS medlemsstat og omfatter produsenter fra flere enn én EU/EØS medlemsstat eller</article></article></li><li data-name="c." value="3"><article class="listArticle" id="paragraf-9-ledd-2-punkt-3"><article class="legalP" id="paragraf-9-ledd-2-punkt-3-ledd-1">100&#xa0;% av distributørens støtteberettigede kostnader for smale filmer.</article></article></li></ol></article><article class="legalP" id="paragraf-9-ledd-3">Som smal film etter andre ledd bokstav c regnes film som oppfyller minst ett av følgende vilkår:<ol class="defaultList" type="a"><li data-name="a." value="1"><article class="listArticle" id="paragraf-9-ledd-3-punkt-1"><article class="legalP" id="paragraf-9-ledd-3-punkt-1-ledd-1">film med mer enn 50 prosent dialog på annet språk enn engelsk</article></article></li><li data-name="b." value="2"><article class="listArticle" id="paragraf-9-ledd-3-punkt-2"><article class="legalP" id="paragraf-9-ledd-3-punkt-2-ledd-1">film som er kinodokumentar</article></article></li><li data-name="c." value="3"><article class="listArticle" id="paragraf-9-ledd-3-punkt-3"><article class="legalP" id="paragraf-9-ledd-3-punkt-3-ledd-1">film som kvalifiserer som smalt audiovisuelt verk i <a href="forskrift/2016-10-31-1264">forskrift 31. oktober 2016 nr. 1264 om tilskudd til audiovisuell produksjon</a> og som har mottatt tilskudd etter forskriftens <a href="forskrift/2016-10-31-1264/kap3">kapittel 3</a></article></article></li><li data-name="d." value="4"><article class="listArticle" id="paragraf-9-ledd-3-punkt-4"><article class="legalP" id="paragraf-9-ledd-3-punkt-4-ledd-1">film med produksjonsbudsjett under 30 millioner NOK</article></article></li><li data-name="e." value="5"><article class="listArticle" id="paragraf-9-ledd-3-punkt-5"><article class="legalP" id="paragraf-9-ledd-3-punkt-5-ledd-1">film av tydelig kunstnerisk karakter.</article></article></li></ol></article><article class="changesToParent">Endret ved forskrift <a href="forskrift/2020-11-12-2350">12 nov 2020 nr. 2350</a>.</article></article><article class="legalArticle" data-lovdata-URL="SF/forskrift/2020-10-19-2070/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Tilsyn og opplysningsplikt ved kontroller</span></h2><article class="legalP" id="paragraf-10-ledd-1">Norsk kulturråd fører tilsyn med at kravene i forskriften og tilskuddsvedtaket blir oppfylt.</article><article class="legalP" id="paragraf-10-ledd-2">Tilskuddsmottakere skal på forespørsel gi alle opplysninger og dokumentasjon som er nødvendig for at Norsk kulturråd skal kunne kontrollere at kravene i forskriften og tilskuddsvedtaket er oppfylt.</article></article><article class="legalArticle" data-lovdata-URL="SF/forskrift/2020-10-19-2070/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Stansing og tilbakebetaling</span></h2><article class="legalP" id="paragraf-11-ledd-1">Norsk kulturråd kan stanse utbetalingen av tilskudd eller kreve tilbakebetaling av utbetalte tilskudd dersom<ol class="defaultList" type="a"><li data-name="a." value="1"><article class="listArticle" id="paragraf-11-ledd-1-punkt-1"><article class="legalP" id="paragraf-11-ledd-1-punkt-1-ledd-1">arrangøren gir ufullstendige eller feilaktige opplysninger og dokumentasjon</article></article></li><li data-name="b." value="2"><article class="listArticle" id="paragraf-11-ledd-1-punkt-2"><article class="legalP" id="paragraf-11-ledd-1-punkt-2-ledd-1">tilskuddet ikke blir benyttet i samsvar med forskriften og tilskuddsvedtaket</article></article></li><li data-name="c." value="3"><article class="listArticle" id="paragraf-11-ledd-1-punkt-3"><article class="legalP" id="paragraf-11-ledd-1-punkt-3-ledd-1">arrangøren på annen vesentlig måte har brutt kravene i forskriften eller tilskuddsvedtaket.</article></article></li></ol></article><article class="legalP" id="paragraf-11-ledd-2">Dersom arrangementet helt eller delvis ikke er gjennomført, skal Norsk kulturråd kreve en forholdsmessig andel av tilskuddet tilbakebetalt. Tilskudd kreves likevel ikke tilbakebetalt når avlysningen skyldes pålegg fra offentlige myndigheter som følge av covid-19, så langt tilskuddet brukes til å dekke arrangørens uunngåelige økonomiske forpliktelser i forbindelse med det avlyste arrangementet.</article><article class="legalP" id="paragraf-11-ledd-3">Dersom tilskuddet etter gjennomført kulturarrangement overstiger tilskudstak i <a href="forskrift/2020-10-19-2070/§9">§ 9</a>, skal det overskytende tilbakebetales snarest mulig, og senest tre måneder etter at arrangementet er gjennomført.</article><article class="legalP" id="paragraf-11-ledd-4">Det påløper renter etter <a href="lov/1976-12-17-100">lov 17. desember 1976 nr. 100</a> om renter ved forsinket betaling dersom tilbakebetaling etter denne bestemmelsen ikke skjer ved forfall.</article><article class="changesToParent">Endret ved forskrift <a href="forskrift/2020-11-12-2350">12 nov 2020 nr. 2350</a>.</article></article><article class="legalArticle" data-lovdata-URL="SF/forskrift/2020-10-19-2070/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Klage</span></h2><article class="legalP" id="paragraf-12-ledd-1">Klagenemnda for tilskudd til kulturarrangementer er klageinstans for enkeltvedtak etter forskriften.</article><article class="legalP" id="paragraf-12-ledd-2">Klagenemnda kan ikke omgjøre Norsk kulturråds vedtak etter eget tiltak.</article><article class="legalP" id="paragraf-12-ledd-3">Klagenemnda er vedtaksfør når minst tre medlemmer er til stede og avgjør sakene med vanlig flertall. Ved stemmelikhet har lederen dobbeltstemme. Nemndleder kan fatte vedtak alene i saker der klagen klart ikke kan føre frem.</article><article class="legalP" id="paragraf-12-ledd-4">Departementet kan ikke instruere klagenemnda i enkeltsaker eller omgjøre klagenemndas vedtak etter forskriften.</article><article class="changesToParent">Tilføyd ved forskrift <a href="forskrift/2020-11-27-2498">27 nov 2020 nr. 2498</a>, endret ved forskrift <a href="forskrift/2021-03-02-589">2 mars 2021 nr. 589</a>.</article></article><article class="legalArticle" data-lovdata-URL="SF/forskrift/2020-10-19-2070/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttredelse</span></h2><article class="legalP" id="paragraf-13-ledd-1">Forskriften trer i kraft straks.</article></article></main></body></html>