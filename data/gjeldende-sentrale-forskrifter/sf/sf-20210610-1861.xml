<!DOCTYPE html><html lang="no"><head><title>Forskrift om graden doctor philosophiae (dr.philos.) ved Norges musikkhøgskole</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2021-06-10-1861</dd><dt class="dokid">DokumentID</dt><dd class="dokid">SF/forskrift/2021-06-10-1861</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="subunit">Etat</dt><dd class="subunit"><ul><li>Norges musikkhøgskole</li></ul></dd><dt class="dateInForce">I kraft fra</dt><dd class="dateInForce">2021-06-10</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/2005-04-01-15/§3-3">lov/2005-04-01-15/§3-3</a></li><li><a href="lov/2024-03-08-9/§17-3">lov/2024-03-08-9/§17-3</a></li></ul></dd><dt class="dateOfPublication">Kunngjort</dt><dd class="dateOfPublication">2021-06-11 15:55</dd><dt class="titleShort">Korttittel</dt><dd class="titleShort">Forskrift om graden dr.philos. ved Norges musikkhøgskole</dd><dt class="title">Tittel</dt><dd class="title">Forskrift om graden doctor philosophiae (dr.philos.) ved Norges musikkhøgskole</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av styret ved Norges musikkhøgskole 10. juni 2021 med hjemmel i <a href="lov/2005-04-01-15/§3-3">lov 1. april 2005 nr. 15 om universiteter og høyskoler (universitets- og høyskoleloven) § 3-3</a>. <br /><strong>Tilføyd hjemmel:</strong> <a href="lov/2024-03-08-9/§17-3">Lov 8. mars 2024 nr. 9 om universiteter og høyskoler (universitets- og høyskoleloven) § 17-3</a>.</dd><dt class="refid">RefID</dt><dd class="refid">forskrift/2021-06-10-1861</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om graden doctor philosophiae (dr.philos.) ved Norges musikkhøgskole</a><ul class="tocSubUl"><li><a href="#paragraf-1">§ 1. Forskriftens virkeområde</a></li><li><a href="#paragraf-2">§ 2. Målsetting og grunnlag for graden dr.philos.</a></li><li><a href="#paragraf-3">§ 3. Ansvar for graden doctor philosophiae (dr.philos.)</a></li><li><a href="#paragraf-4">§ 4. Søknad</a></li><li><a href="#paragraf-5">§ 4-1. Vilkår for å framstille seg</a></li><li><a href="#paragraf-6">§ 4-2. Søknad og krav til dokumentasjon</a></li><li><a href="#paragraf-7">§ 5. Avhandlingen</a></li><li><a href="#paragraf-8">§ 5-1. Krav til avhandlingen</a></li><li><a href="#paragraf-9">§ 5-2. Arbeider som ikke godtas</a></li><li><a href="#paragraf-10">§ 6. Oppnevning av bedømmelseskomité</a></li><li><a href="#paragraf-11">§ 7. Bedømmelseskomiteens arbeid</a></li><li><a href="#paragraf-12">§ 7-1. Innhenting av supplerende opplysninger</a></li><li><a href="#paragraf-13">§ 7-2. Bedømmelseskomiteens innstilling</a></li><li><a href="#paragraf-14">§ 7-3. Retting av formelle feil i avhandlingen</a></li><li><a href="#paragraf-15">§ 8. Behandling av bedømmelseskomiteens innstilling</a></li><li><a href="#paragraf-16">§ 9. Ny innlevering</a></li><li><a href="#paragraf-17">§ 10. Offentliggjøring av avhandlingen</a></li><li><a href="#paragraf-18">§ 10-1. Krav til offentliggjøring av avhandlingen</a></li><li><a href="#paragraf-19">§ 10-2. Offentliggjøring</a></li><li><a href="#paragraf-20">§ 11. Doktorgradsprøve</a></li><li><a href="#paragraf-21">§ 11-1. Prøveforelesninger</a></li><li><a href="#paragraf-22">§ 11-2. Offentlig forsvar av avhandlingen (disputas)</a></li><li><a href="#paragraf-23">§ 12. Godkjenning av doktorgradsprøve</a></li><li><a href="#paragraf-24">§ 13. Kreering og vitnemål</a></li><li><a href="#paragraf-25">§ 14. Klage</a></li><li><a href="#paragraf-26">§ 15. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2021-06-10-1861" id="dokument"><h1>Forskrift om graden doctor philosophiae (dr.philos.) ved Norges musikkhøgskole</h1><article class="legalArticle" data-lovdata-URL="SF/forskrift/2021-06-10-1861/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Forskriftens virkeområde</span></h2><article class="legalP" id="paragraf-1-ledd-1">Forskriften gjelder graden doctor philosophiae (dr.philos.), og gir regler om retten til å framstille seg for prøve for dr.philos.-graden, for vurdering av avhandling og for gjennomføring og vurdering av doktorgradsprøve.</article><article class="legalP" id="paragraf-1-ledd-2">Dr.philos.-graden ved Norges musikkhøgskole tildeles på grunnlag av vitenskapelige kvalifikasjoner innenfor institusjonens fagområder, avgrenset til fagområdene historiske og samtidsrettede oppføringspraktiske problemstillinger, musikkpedagogikk og musikkterapi.</article></article><article class="legalArticle" data-lovdata-URL="SF/forskrift/2021-06-10-1861/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Målsetting og grunnlag for graden dr.philos.</span></h2><article class="legalP" id="paragraf-2-ledd-1">Graden doctor philosophiae (dr.philos.) kan tildeles personer som har avlagt eksamen av høyere grad, det vil si mastergrad eller tilsvarende, og som har utført forskningsarbeidet og doktoravhandlingen på egenhånd, uten tilknytning til organisert forskerutdanning.</article><article class="legalP" id="paragraf-2-ledd-2">En dr.philos.-grad kvalifiserer for forskningsvirksomhet og annet arbeid i samfunnet hvor det stilles store krav til vitenskapelig innsikt, arbeidsmåte og analytisk tenkning i samsvar med god vitenskapelig skikk og forskningsetiske standarder.</article><article class="legalP" id="paragraf-2-ledd-3">Dr.philos.-graden tildeles på grunnlag av:<ul class="defaultList"><li data-li-identifier="-" data-name="-"><article class="listArticle" id="paragraf-2-ledd-3-punkt-1"><article class="legalP" id="paragraf-2-ledd-3-punkt-1-ledd-1">godkjent vitenskapelig avhandling</article></article></li><li data-li-identifier="-" data-name="-"><article class="listArticle" id="paragraf-2-ledd-3-punkt-2"><article class="legalP" id="paragraf-2-ledd-3-punkt-2-ledd-1">godkjent prøveforelesning over selvvalgt emne</article></article></li><li data-li-identifier="-" data-name="-"><article class="listArticle" id="paragraf-2-ledd-3-punkt-3"><article class="legalP" id="paragraf-2-ledd-3-punkt-3-ledd-1">godkjent prøveforelesning over oppgitt emne</article></article></li><li data-li-identifier="-" data-name="-"><article class="listArticle" id="paragraf-2-ledd-3-punkt-4"><article class="legalP" id="paragraf-2-ledd-3-punkt-4-ledd-1">godkjent offentlig forsvar av avhandlingen (disputas).</article></article></li></ul></article></article><article class="legalArticle" data-lovdata-URL="SF/forskrift/2021-06-10-1861/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Ansvar for graden doctor philosophiae (dr.philos.)</span></h2><article class="legalP" id="paragraf-3-ledd-1">Styret har det overordnete ansvar for graden dr.philos. og fastsetter forskrift for graden. Forvaltning av forskriften er delegert til FoU-utvalget og doktorgradsutvalget (programutvalget for vitenskapelig doktorgradsutdanning).</article><article class="legalP" id="paragraf-3-ledd-2">FoU-utvalget fatter, etter innstilling fra doktorgradsutvalget, vedtak om en innlevert avhandling har et tema som hører inn under institusjonens fagportefølje, og om adgang til å framstille seg for bedømmelse for graden dr.philos.</article><article class="legalP" id="paragraf-3-ledd-3">FoU-utvalget kan, etter forslag fra doktorgradsutvalget, fastsette utfyllende retningslinjer til denne forskrift.</article></article><article class="legalArticle" data-lovdata-URL="SF/forskrift/2021-06-10-1861/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Søknad</span></h2></article><article class="legalArticle" data-lovdata-URL="SF/forskrift/2021-06-10-1861/§4-1" data-name="§4-1" id="paragraf-5"><h2 class="legalArticleHeader"><span class="legalArticleValue">§ 4-1</span>. <span class="legalArticleTitle">Vilkår for å framstille seg</span></h2><article class="legalP" id="paragraf-5-ledd-1">Søkeren skal ha en femårig mastergrad eller tilsvarende utdanning. FoU-utvalget kan gi søkere som på annen måte har godtgjort tilsvarende kvalifikasjoner i vedkommende fag adgang til å framstille seg til doktorgradsprøven. Det påhviler søkeren å fremlegge dokumentasjon på tilsvarende kvalifikasjoner.</article><article class="legalP" id="paragraf-5-ledd-2">Søkeren skal være statsborger i Norge eller et annet nordisk land. Andre søkere kan etter begrunnet søknad gis anledning til å framstille seg dersom vedkommende har oppholdstillatelse i Norge eller dersom avhandlingen<ul class="defaultList"><li data-li-identifier="-" data-name="-"><article class="listArticle" id="paragraf-5-ledd-2-punkt-1"><article class="legalP" id="paragraf-5-ledd-2-punkt-1-ledd-1">behandler emner eller bygger på materiale som har direkte tilknytning til Norge, eller</article></article></li><li data-li-identifier="-" data-name="-"><article class="listArticle" id="paragraf-5-ledd-2-punkt-2"><article class="legalP" id="paragraf-5-ledd-2-punkt-2-ledd-1">har sterk tilknytning til norsk forskning innen fagområdet, eller</article></article></li><li data-li-identifier="-" data-name="-"><article class="listArticle" id="paragraf-5-ledd-2-punkt-3"><article class="legalP" id="paragraf-5-ledd-2-punkt-3-ledd-1">er utført under opphold ved norsk universitet eller forskningsinstitusjon, eller i særlig kontakt med norske forskere.</article></article></li></ul></article></article><article class="legalArticle" data-lovdata-URL="SF/forskrift/2021-06-10-1861/§4-2" data-name="§4-2" id="paragraf-6"><h2 class="legalArticleHeader"><span class="legalArticleValue">§ 4-2</span>. <span class="legalArticleTitle">Søknad og krav til dokumentasjon</span></h2><article class="legalP" id="paragraf-6-ledd-1">Søknad rettes til Norges musikkhøgskole.</article><article class="legalP" id="paragraf-6-ledd-2">Følgende dokumentasjon skal være vedlagt søknaden:<ul class="defaultList"><li data-li-identifier="-" data-name="-"><article class="listArticle" id="paragraf-6-ledd-2-punkt-1"><article class="legalP" id="paragraf-6-ledd-2-punkt-1-ledd-1">Avhandlingen</article></article></li><li data-li-identifier="-" data-name="-"><article class="listArticle" id="paragraf-6-ledd-2-punkt-2"><article class="legalP" id="paragraf-6-ledd-2-punkt-2-ledd-1">Dokumentasjon på tidligere utdanning eller tilsvarende kvalifikasjoner</article></article></li><li data-li-identifier="-" data-name="-"><article class="listArticle" id="paragraf-6-ledd-2-punkt-3"><article class="legalP" id="paragraf-6-ledd-2-punkt-3-ledd-1">Oversikt over tidligere vitenskapelige arbeider (disse må kunne framvises på forespørsel).</article></article></li><li data-li-identifier="-" data-name="-"><article class="listArticle" id="paragraf-6-ledd-2-punkt-4"><article class="legalP" id="paragraf-6-ledd-2-punkt-4-ledd-1">Dokumentasjon på at nødvendige tillatelser er innhentet.</article></article></li><li data-li-identifier="-" data-name="-"><article class="listArticle" id="paragraf-6-ledd-2-punkt-5"><article class="legalP" id="paragraf-6-ledd-2-punkt-5-ledd-1">Medforfattererklæringer hvor dette er påkrevd i henhold til <a href="forskrift/2021-06-10-1861/§5-1">§ 5-1</a>.</article></article></li><li data-li-identifier="-" data-name="-"><article class="listArticle" id="paragraf-6-ledd-2-punkt-6"><article class="legalP" id="paragraf-6-ledd-2-punkt-6-ledd-1">Erklæring om hvorvidt avhandlingen leveres inn til bedømmelse for første eller andre gang.</article></article></li><li data-li-identifier="-" data-name="-"><article class="listArticle" id="paragraf-6-ledd-2-punkt-7"><article class="legalP" id="paragraf-6-ledd-2-punkt-7-ledd-1">Erklæring om at avhandlingen ikke tidligere er levert inn og/eller bedømt ved annen norsk eller utenlandsk institusjon.</article></article></li></ul></article><article class="legalP" id="paragraf-6-ledd-3">Søkere som ikke er statsborger i Norge eller et annet nordisk land må i tillegg legge ved dokumentasjon på oppholdstillatelse og/eller en redegjørelse for avhandlingens tilknytning til Norge.</article><article class="legalP" id="paragraf-6-ledd-4">Et innlevert arbeid kan ikke trekkes tilbake før det er endelig avgjort om det er verdig til å forsvares for doktorgraden.</article></article><article class="legalArticle" data-lovdata-URL="SF/forskrift/2021-06-10-1861/§5" data-name="§5" id="paragraf-7"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Avhandlingen</span></h2></article><article class="legalArticle" data-lovdata-URL="SF/forskrift/2021-06-10-1861/§5-1" data-name="§5-1" id="paragraf-8"><h2 class="legalArticleHeader"><span class="legalArticleValue">§ 5-1</span>. <span class="legalArticleTitle">Krav til avhandlingen</span></h2><article class="legalP" id="paragraf-8-ledd-1">Avhandlingen skal være et selvstendig, vitenskapelig forskningsarbeid som oppfyller internasjonale standarder med hensyn til etiske krav, faglig nivå og metode innen fagområdet.</article><article class="legalP" id="paragraf-8-ledd-2">Avhandlingen skal bidra til å utvikle ny faglig kunnskap og ligge på et nivå som tilsier at den vil kunne publiseres eller offentliggjøres i egnet format som en del av fagets forskningsbaserte kunnskapsutvikling.</article><article class="legalP" id="paragraf-8-ledd-3">Det kan være aktuelt å supplere avhandlingen med annen dokumentasjon, f.eks. i form av lyd, bilde, film eller annen varig dokumentasjon. Det er en forutsetning at bruken av slik dokumentasjon inngår i den faglige drøftingen i form av illustrasjon, belegg eller lignende, og at den vurderes som dette i en vitenskapelig sammenheng.</article><article class="legalP" id="paragraf-8-ledd-4">Fraværet av krav til godkjent opplæringsdel tilsvarende minst 30 studiepoeng, skal kompenseres ved at avhandlingsarbeidet er mer omfattende enn det som kreves i de organiserte doktorgradsprogrammene.</article><article class="legalP" id="paragraf-8-ledd-5">Avhandlingen kan bestå av en monografi eller en sammenstilling av flere mindre, vitenskapelige arbeider. Dersom avhandlingen består av flere mindre arbeider, skal det redegjøres for sammenhengen mellom dem i et sammendrag. Sammendraget skal være en skriftlig redegjørelse for problemstilling, valg av teori og metode og vurdering av resultatet i henhold til internasjonale standarder og faglig nivå innen fagområdet.</article><article class="legalP" id="paragraf-8-ledd-6">Doktorgradsutvalget bestemmer om en avhandling som er blitt til i samarbeid med andre forfattere eller samarbeidspartnere kan innleveres til bedømmelse. I slike tilfeller skal kandidaten følge de normer for medforfatterskap som er allment akseptert i fagmiljøet og i henhold til internasjonale standarder. Dersom avhandlingen hovedsakelig består av artikler, skal kandidaten normalt være førsteforfatter på minst halvparten av artiklene.</article><article class="legalP" id="paragraf-8-ledd-7">I avhandlinger hvor det inngår arbeider med flere forfattere eller samarbeidspartnere, skal det følge en underskrevet erklæring som beskriver kandidatens innsats i hvert enkelt arbeid.</article><article class="legalP" id="paragraf-8-ledd-8">Avhandlingen skal skrives på et skandinavisk språk eller engelsk.</article><article class="legalP" id="paragraf-8-ledd-9">Avhandlingen skal være offentlig tilgjengelig.</article></article><article class="legalArticle" data-lovdata-URL="SF/forskrift/2021-06-10-1861/§5-2" data-name="§5-2" id="paragraf-9"><h2 class="legalArticleHeader"><span class="legalArticleValue">§ 5-2</span>. <span class="legalArticleTitle">Arbeider som ikke godtas</span></h2><article class="legalP" id="paragraf-9-ledd-1">Arbeider eller deler av et arbeid som har vært godtatt som grunnlag for tidligere avlagte eksamener eller grader, kan ikke antas til bedømmelse med mindre arbeidet inngår som en mindre del av en avhandling som består av flere sammenhengende arbeider. Data, analyser eller metoder fra tidligere grader kan likevel benyttes som grunnlag for arbeid med doktorgradsprosjektet.</article><article class="legalP" id="paragraf-9-ledd-2">Ved bruk av publiserte arbeider kan disse normalt ikke godtas som del av avhandlingen hvis de ved søknad om framstilling er eldre enn fem (5) år fra publiseringsdato. Doktorgradsutvalget kan dispensere fra dette kravet.</article><article class="legalP" id="paragraf-9-ledd-3">Et arbeid eller deler av et arbeid som tidligere er bedømt og funnet verdig eller ikke verdig til forsvar for en doktorgrad ved annen norsk eller utenlandsk utdanningsinstitusjon, kan som hovedregel ikke antas til bedømmelse selv om arbeidet innleveres i omarbeidet skikkelse.</article><article class="legalP" id="paragraf-9-ledd-4">En avhandling kan leveres til bedømmelse ved kun én institusjon. Dersom avhandlingen også leveres til bedømmelse ved en annen institusjon, skal saksbehandlingen ved Norges musikkhøgskole stanses.</article><article class="legalP" id="paragraf-9-ledd-5">Som hovedregel er det ikke anledning til å avslutte et organisert doktorgradsprogram for å framstille seg for dr.philos.-graden. Dersom en avhandling helt eller delvis er blitt til innenfor rammen av et organisert doktorgradsprogram ved Norges musikkhøgskole eller en annen utdanningsinstitusjon, skal det begrunnes særskilt hvorfor avhandlingen skal forsvares for en dr.philos.-grad og ikke for en organisert doktorgrad.</article></article><article class="legalArticle" data-lovdata-URL="SF/forskrift/2021-06-10-1861/§6" data-name="§6" id="paragraf-10"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Oppnevning av bedømmelseskomité</span></h2><article class="legalP" id="paragraf-10-ledd-1">Når søknad om å få avhandlingen bedømt er godkjent, oppnevner FoU-utvalget en bedømmelseskomité på minst tre medlemmer som skal bedømme avhandlingen, prøveforelesningene og disputasen. Habilitetsreglene i <a href="lov/1967-02-10/§6">forvaltningslovens § 6</a> gjelder for komiteens medlemmer.</article><article class="legalP" id="paragraf-10-ledd-2">Det bør normalt ikke gå mer enn 6 uker fra søknaden er godkjent til komiteen er oppnevnt.</article><article class="legalP" id="paragraf-10-ledd-3">Bedømmelseskomiteen skal som hovedregel settes sammen slik at:<ul class="defaultList"><li data-li-identifier="-" data-name="-"><article class="listArticle" id="paragraf-10-ledd-3-punkt-1"><article class="legalP" id="paragraf-10-ledd-3-punkt-1-ledd-1">begge kjønn er representert</article></article></li><li data-li-identifier="-" data-name="-"><article class="listArticle" id="paragraf-10-ledd-3-punkt-2"><article class="legalP" id="paragraf-10-ledd-3-punkt-2-ledd-1">minst ett av medlemmene er uten tilknytning til Norges musikkhøgskole</article></article></li><li data-li-identifier="-" data-name="-"><article class="listArticle" id="paragraf-10-ledd-3-punkt-3"><article class="legalP" id="paragraf-10-ledd-3-punkt-3-ledd-1">minst ett av medlemmene ikke har hovedstilling ved norske institusjoner</article></article></li><li data-li-identifier="-" data-name="-"><article class="listArticle" id="paragraf-10-ledd-3-punkt-4"><article class="legalP" id="paragraf-10-ledd-3-punkt-4-ledd-1">alle medlemmene har vitenskapelig doktorgrad eller tilsvarende kompetanse.</article></article></li></ul></article><article class="legalP" id="paragraf-10-ledd-4">Dersom kriteriene fravikes, skal dette begrunnes særskilt.</article><article class="legalP" id="paragraf-10-ledd-5">FoU-utvalget fatter vedtak om oppnevning av bedømmelseskomité etter forslag fra doktorgradsutvalget. Forslaget skal begrunnes og vise hvordan komiteen samlet dekker avhandlingens fagfelt. Kandidaten skal underrettes om forslaget til sammensetning av komité og har anledning til å innlevere skriftlige merknader senest innen én uke etter at doktorgradsutvalget har oversendt forslaget til FoU-utvalget. FoU-utvalget fatter beslutning om hvorvidt merknadene skal tas til følge.</article><article class="legalP" id="paragraf-10-ledd-6">FoU-utvalget oppnevner komiteens administrator.</article><article class="legalP" id="paragraf-10-ledd-7">FoU-utvalget kan, når det er påkrevd, oppnevne ett settemedlem til bedømmelseskomiteen.</article><article class="legalP" id="paragraf-10-ledd-8">Personer som har bidratt til avhandlingen, kan ikke være medlem av bedømmelseskomiteen eller administrere den.</article></article><article class="legalArticle" data-lovdata-URL="SF/forskrift/2021-06-10-1861/§7" data-name="§7" id="paragraf-11"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Bedømmelseskomiteens arbeid</span></h2></article><article class="legalArticle" data-lovdata-URL="SF/forskrift/2021-06-10-1861/§7-1" data-name="§7-1" id="paragraf-12"><h2 class="legalArticleHeader"><span class="legalArticleValue">§ 7-1</span>. <span class="legalArticleTitle">Innhenting av supplerende opplysninger</span></h2><article class="legalP" id="paragraf-12-ledd-1">Bedømmelseskomiteen kan kreve framlagt kandidatens grunnlagsmateriale og utfyllende eller oppklarende tilleggsinformasjon.</article></article><article class="legalArticle" data-lovdata-URL="SF/forskrift/2021-06-10-1861/§7-2" data-name="§7-2" id="paragraf-13"><h2 class="legalArticleHeader"><span class="legalArticleValue">§ 7-2</span>. <span class="legalArticleTitle">Bedømmelseskomiteens innstilling</span></h2><article class="legalP" id="paragraf-13-ledd-1">Bedømmelseskomiteen avgir innstilling om hvorvidt arbeidet er verdig til å forsvares for dr.philos.-graden. Innstillingen og eventuelle dissenser skal begrunnes.</article><article class="legalP" id="paragraf-13-ledd-2">Bedømmelseskomiteens innstilling skal foreligge innen tre måneder etter at komiteen har mottatt avhandlingen.</article><article class="legalP" id="paragraf-13-ledd-3">Bedømmelseskomiteens innstilling oversendes Norges musikkhøgskole, som forelegger denne for kandidaten. Kandidaten gis en frist på 10 arbeidsdager til å fremme skriftlige merknader til innstillingen. Hvis kandidaten ikke ønsker å fremme merknader skal kandidaten snarest underrette Norges musikkhøgskole skriftlig om dette.</article><article class="legalP" id="paragraf-13-ledd-4">Kandidatens eventuelle merknader skal sendes doktorgradsutvalget. Doktorgradsutvalget, eventuelt FoU-utvalget, fatter vedtak i saken i samsvar med <a href="forskrift/2021-06-10-1861/§8">§ 8</a>.</article></article><article class="legalArticle" data-lovdata-URL="SF/forskrift/2021-06-10-1861/§7-3" data-name="§7-3" id="paragraf-14"><h2 class="legalArticleHeader"><span class="legalArticleValue">§ 7-3</span>. <span class="legalArticleTitle">Retting av formelle feil i avhandlingen</span></h2><article class="legalP" id="paragraf-14-ledd-1">Kandidaten kan etter innlevering søke om tillatelse til å rette formelle feil i avhandlingen. Søknaden skal vedlegges en fullstendig oversikt over de feil som ønskes rettet. Søknad om retting av formelle feil må leveres inn senest 6 uker før det offentlige forsvaret av avhandlingen.</article></article><article class="legalArticle" data-lovdata-URL="SF/forskrift/2021-06-10-1861/§8" data-name="§8" id="paragraf-15"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Behandling av bedømmelseskomiteens innstilling</span></h2><article class="legalP" id="paragraf-15-ledd-1">På grunnlag av bedømmelseskomiteens innstilling fatter Norges musikkhøgskole vedtak om avhandlingen er verdig til å forsvares.</article><article class="defaultP"><i>Enstemmig innstilling:</i></article><article class="legalP" id="paragraf-15-ledd-2">Dersom komiteen avgir enstemmig innstilling og doktorgradsutvalget finner å legge den enstemmige innstillingen til grunn for sitt vedtak, fatter doktorgradsutvalget vedtak i samsvar med den enstemmige innstillingen.</article><article class="legalP" id="paragraf-15-ledd-3">Dersom doktorgradsutvalget finner at det foreligger begrunnet tvil om hvorvidt komiteens enstemmige innstilling skal legges til grunn, skal doktorgradutvalget legge saken fram for FoU-utvalget, som kan fatte vedtak i samsvar med komiteens innstilling eller søke nærmere avklaring fra bedømmelseskomiteen og/eller oppnevne to nye sakkyndige som avgir individuelle uttalelser om avhandlingen. Slike tilleggsuttalelser eller individuelle uttalelser skal forelegges kandidaten, som gis anledning til å komme med merknader. FoU-utvalget fatter vedtak i saken på grunnlag av innstillingen og de innhentede uttalelsene.</article><article class="defaultP"><i>Delt innstilling:</i></article><article class="legalP" id="paragraf-15-ledd-4">Dersom komiteen avgir delt innstilling og doktorgradsutvalget finner å legge flertallets uttalelser til grunn for sitt vedtak, fatter doktorgradsutvalget vedtak i samsvar med flertallets innstilling.</article><article class="legalP" id="paragraf-15-ledd-5">Dersom komiteen avgir delt innstilling og doktorgradsutvalget vurderer at mindretallets uttalelser bør legges til grunn for vedtak, skal doktorgradutvalget legge saken fram for FoU-utvalget, som kan fatte vedtak i samsvar med flertallets innstilling eller søke nærmere avklaring fra bedømmelseskomiteen og/eller oppnevne to nye sakkyndige som avgir individuelle uttalelser om avhandlingen. Slike tilleggsuttalelser eller individuelle uttalelser skal forelegges doktorgradskandidaten, som gis anledning til å komme med merknader. Dersom begge de nye sakkyndige slutter seg til flertallets innstilling i den opprinnelige komitéinnstillingen, skal denne innstillingen følges.</article><article class="legalP" id="paragraf-15-ledd-6">Kandidaten skal underrettes om utfallet etter behandling av uttalelser fra nye sakkyndige.</article></article><article class="legalArticle" data-lovdata-URL="SF/forskrift/2021-06-10-1861/§9" data-name="§9" id="paragraf-16"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ny innlevering</span></h2><article class="legalP" id="paragraf-16-ledd-1">En doktorgradsavhandling som Norges musikkhøgskole ikke har funnet verdig til forsvar, kan innleveres til ny bedømmelse i omarbeidet skikkelse først seks måneder etter vedtaket. Ny bedømmelse kan bare finne sted én gang. Som hovedregel skal et arbeid som leveres inn for andre gangs bedømmelse bli bedømt ved den samme institusjon som først bedømte avhandlingen.</article><article class="legalP" id="paragraf-16-ledd-2">Kandidaten skal ved ny innlevering opplyse om at arbeidet tidligere har vært bedømt og ikke funnet verdig til forsvar.</article><article class="legalP" id="paragraf-16-ledd-3">Det er opp til FoU-utvalget å avgjøre om ny avhandling skal bedømmes av samme komité, ny komité eller delvis ny komité.</article></article><article class="legalArticle" data-lovdata-URL="SF/forskrift/2021-06-10-1861/§10" data-name="§10" id="paragraf-17"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Offentliggjøring av avhandlingen</span></h2></article><article class="legalArticle" data-lovdata-URL="SF/forskrift/2021-06-10-1861/§10-1" data-name="§10-1" id="paragraf-18"><h2 class="legalArticleHeader"><span class="legalArticleValue">§ 10-1</span>. <span class="legalArticleTitle">Krav til offentliggjøring av avhandlingen</span></h2><article class="legalP" id="paragraf-18-ledd-1">Når avhandlingen er funnet verdig å forsvare, skal kandidaten umiddelbart, og senest fire uker før fastsatt disputas, levere avhandlingen til Norges musikkhøgskole for ferdigstilling.</article><article class="legalP" id="paragraf-18-ledd-2">Avhandlingen skal inneholde kortfattede sammendrag på engelsk og norsk/skandinavisk språk. Sammendragene skal trykkes innledningsvis i avhandlingen, og brukes i forbindelse med offentliggjøringen av disputasen.</article></article><article class="legalArticle" data-lovdata-URL="SF/forskrift/2021-06-10-1861/§10-2" data-name="§10-2" id="paragraf-19"><h2 class="legalArticleHeader"><span class="legalArticleValue">§ 10-2</span>. <span class="legalArticleTitle">Offentliggjøring</span></h2><article class="legalP" id="paragraf-19-ledd-1">Avhandlingen skal være offentlig tilgjengelig senest to (2) uker før dato for offentlig forsvar. Avhandlingen gjøres tilgjengelig i den form den ble innlevert til bedømmelse, eventuelt med retting av formelle feil jf. <a href="forskrift/2021-06-10-1861/§7-3">§ 7-3</a>.</article><article class="legalP" id="paragraf-19-ledd-2">Det kan ikke legges restriksjoner på offentliggjøring, herunder publisering, av en dr.philos.-avhandling. Ved publisering av avhandlingen skal kandidater følge gjeldende retningslinjer for kreditering av institusjoner. Hovedregelen er at en institusjon skal oppgis som adresse i en publikasjon dersom den har gitt et nødvendig og vesentlig bidrag til eller grunnlag for en forfatters medvirkning til det publiserte arbeidet. Samme forfatter skal oppgi også andre institusjoner som adresse dersom disse i hvert enkelt tilfelle tilfredsstiller kravet til medvirkning.</article></article><article class="legalArticle" data-lovdata-URL="SF/forskrift/2021-06-10-1861/§11" data-name="§11" id="paragraf-20"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Doktorgradsprøve</span></h2></article><article class="legalArticle" data-lovdata-URL="SF/forskrift/2021-06-10-1861/§11-1" data-name="§11-1" id="paragraf-21"><h2 class="legalArticleHeader"><span class="legalArticleValue">§ 11-1</span>. <span class="legalArticleTitle">Prøveforelesninger</span></h2><article class="legalP" id="paragraf-21-ledd-1">Etter at avhandlingen er funnet verdig til å forsvares, skal kandidaten holde to offentlige prøveforelesninger, én over selvvalgt emne og én over oppgitt emne. Hver prøveforelesning skal være på 45 minutter.</article><article class="legalP" id="paragraf-21-ledd-2">Prøveforelesningene er selvstendige deler av doktorgradsprøven. Hensikten er å prøve kandidatens evne til å tilegne seg kunnskaper utover avhandlingens tema og evnen til å formidle disse i en forelesningssituasjon.</article><article class="legalP" id="paragraf-21-ledd-3">Kandidaten meddeler tittel på prøveforelesning over selvvalgt emne én måned før planlagt disputasdato.</article><article class="legalP" id="paragraf-21-ledd-4">Tittel for prøveforelesning over oppgitt emne fastsettes av bedømmelseskomiteen og kunngjøres for kandidaten ti (10) virkedager før forelesningen. Emnet for forelesningen skal ikke stå i direkte forbindelse med temaet for avhandlingen.</article><article class="legalP" id="paragraf-21-ledd-5">Normalt skal prøveforelesningene avholdes i forbindelse med disputas, enten dagen før eller samme dag. Dersom de prøveforelesningene likevel bedømmes separat fra disputasen, kan FoU-utvalget oppnevne en egen komité for prøveforelesningene. Minst ett av bedømmelseskomiteens medlemmer skal da oppnevnes i forelesningskomiteen.</article><article class="legalP" id="paragraf-21-ledd-6">Prøveforelesningene skal skje på avhandlingsspråket med mindre doktorgradsutvalget godkjenner et annet språk.</article><article class="legalP" id="paragraf-21-ledd-7">Bedømmelseskomiteen/forelesningskomiteen avgjør om prøveforelesningene er bestått eller ikke bestått. Det skal begrunnes dersom en eller begge prøveforelesninger anbefales ikke bestått.</article><article class="legalP" id="paragraf-21-ledd-8">Prøveforelesningene skal være bestått før disputas kan avholdes.</article></article><article class="legalArticle" data-lovdata-URL="SF/forskrift/2021-06-10-1861/§11-2" data-name="§11-2" id="paragraf-22"><h2 class="legalArticleHeader"><span class="legalArticleValue">§ 11-2</span>. <span class="legalArticleTitle">Offentlig forsvar av avhandlingen (disputas)</span></h2><article class="legalP" id="paragraf-22-ledd-1">Offentlig forsvar av avhandlingen skal finne sted etter at prøveforelesningene er avholdt og bestått, og normalt minimum fem (5), maksimalt åtte (8) uker etter at godkjenning av avhandlingen foreligger.</article><article class="legalP" id="paragraf-22-ledd-2">Tid og sted for det offentlige forsvaret skal kunngjøres minst ti (10) arbeidsdager før det avholdes.</article><article class="legalP" id="paragraf-22-ledd-3">Den komiteen som har bedømt den godkjente avhandlingen, bedømmer også det offentlige forsvaret. I særlige tilfeller kan FoU-utvalget oppnevne opponenter som ikke har vært medlemmer av komiteen.</article><article class="legalP" id="paragraf-22-ledd-4">Det offentlige forsvaret skjer på avhandlingsspråket med mindre doktorgradsutvalget godkjenner et annet språk.</article><article class="legalP" id="paragraf-22-ledd-5">Det skal normalt være to opponenter. De to opponentene skal være medlemmer av bedømmelseskomiteen og utpekes av FoU-utvalget. Disputasen ledes av rektor eller den rektor bemyndiger.</article><article class="legalP" id="paragraf-22-ledd-6">Den som leder disputasen, gjør rede for innlevering og bedømmelse av avhandlingen og for prøveforelesningen.</article><article class="legalP" id="paragraf-22-ledd-7">Deretter presenterer doktoranden avhandlingen og gjør rede for hensikten med og resultater av den vitenskapelige undersøkelsen.</article><article class="legalP" id="paragraf-22-ledd-8">Førsteopponenten innleder opposisjonen og andreopponenten avslutter opposisjonen. Før andreopponenten starter sin opposisjon, gis de øvrige tilstedeværende anledning til å kommentere ex auditorio. Disputasleder avslutter disputasen. Bedømmelseskomiteen avgir innstilling til Norges musikkhøgskole der den gjør rede for hvordan den har vurdert forsvaret av avhandlingen. Innstillingen skal konkludere med om disputasen er godkjent eller ikke godkjent. Innstillingen skal begrunnes dersom disputasen anbefales ikke godkjent.</article><article class="legalP" id="paragraf-22-ledd-9">Dersom bedømmelseskomiteen henstiller om det, kan doktorgradsutvalget fastsette en annen oppgavefordeling mellom medlemmene i bedømmelseskomiteen enn den ovenfor nevnte ordning.</article></article><article class="legalArticle" data-lovdata-URL="SF/forskrift/2021-06-10-1861/§12" data-name="§12" id="paragraf-23"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Godkjenning av doktorgradsprøve</span></h2><article class="legalP" id="paragraf-23-ledd-1">Doktorgradsutvalget fatter vedtak om godkjenning av doktorgradsprøven, på grunnlag av bedømmelseskomiteens innstillinger.</article><article class="legalP" id="paragraf-23-ledd-2">Dersom en eller begge prøveforelesninger ikke godkjennes, må det avholdes ny(e) prøveforelesning(er). Ny(e) prøveforelesning(er) må holdes over nytt emne og innen tre (3) måneder etter første forsøk. Ny(e) prøveforelesning(er) kan bare holdes én gang. Forelesningen(e) bedømmes så vidt mulig av den samme komité som den opprinnelige.</article><article class="legalP" id="paragraf-23-ledd-3">Dersom disputasen ikke godkjennes, kan kandidaten forsvare avhandlingen på nytt én gang. Ny disputas kan tidligst avholdes etter tre (3) måneder og bedømmes så vidt mulig av den samme komité som den opprinnelige.</article></article><article class="legalArticle" data-lovdata-URL="SF/forskrift/2021-06-10-1861/§13" data-name="§13" id="paragraf-24"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Kreering og vitnemål</span></h2><article class="legalP" id="paragraf-24-ledd-1">På grunnlag av godkjent avhandling og doktorgradsprøve, kreeres kandidaten til doctor philosophiae. Det utstedes vitnemål der det gis opplysninger om hvilket fagfelt kandidatens avhandling tilhører.</article><article class="legalP" id="paragraf-24-ledd-2">Norges musikkhøgskole skal utstede vedlegg til vitnemålet i tråd med gjeldende retningslinjer for Diploma Supplement.</article></article><article class="legalArticle" data-lovdata-URL="SF/forskrift/2021-06-10-1861/§14" data-name="§14" id="paragraf-25"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Klage</span></h2><article class="legalP" id="paragraf-25-ledd-1">Avslag på søknad om å framstille seg og vedtak om ikke godkjent avhandling, prøveforelesninger eller forsvar kan påklages etter reglene i <a href="lov/1967-02-10/§28">forvaltningsloven §§ 28</a> flg. Grunngitt klage sendes Norges musikkhøgskole.</article><article class="legalP" id="paragraf-25-ledd-2">FoU-utvalget kan oppheve eller endre vedtaket hvis det finner klagen begrunnet. Hvis FoU-utvalget ikke tar klagen til følge, sendes klagen til Norges musikkhøgskoles klagenemnd til avgjørelse. Klagenemnda kan prøve alle sider ved det påklagede vedtaket.</article></article><article class="legalArticle" data-lovdata-URL="SF/forskrift/2021-06-10-1861/§15" data-name="§15" id="paragraf-26"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Ikrafttredelse</span></h2><article class="legalP" id="paragraf-26-ledd-1">Forskriften trer i kraft 10. juni 2021.</article></article></main></body></html>