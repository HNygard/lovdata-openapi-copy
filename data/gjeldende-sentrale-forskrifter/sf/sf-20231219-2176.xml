<!DOCTYPE html><html lang="nb"><head><title>Forskrift om grunntilskudd til organisasjoner på grunnopplæringsområdet</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2023-12-19-2176</dd><dt class="dokid">DokumentID</dt><dd class="dokid">SF/forskrift/2023-12-19-2176</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="subunit">Etat</dt><dd class="subunit"><ul><li>Juridisk avdeling</li></ul></dd><dt class="dateInForce">I kraft fra</dt><dd class="dateInForce">2024-01-01</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2023-12-21 14:00</dd><dt class="title">Tittel</dt><dd class="title">Forskrift om grunntilskudd til organisasjoner på grunnopplæringsområdet</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kunnskapsdepartementet 19. desember 2023 til gjennomføring av Stortingets budsjettvedtak.</dd><dt class="refid">RefID</dt><dd class="refid">forskrift/2023-12-19-2176</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om grunntilskudd til organisasjoner på grunnopplæringsområdet</a><ul class="tocSubUl"><li><a href="#paragraf-1">§ 1. Virkeområde og formål</a></li><li><a href="#paragraf-2">§ 2. Hvem kan få tilskudd</a></li><li><a href="#paragraf-3">§ 3. Hva det gis tilskudd til</a></li><li><a href="#paragraf-4">§ 4. Krav til søknad om tilskudd</a></li><li><a href="#paragraf-5">§ 5. Hvordan søknaden blir vurdert og hvordan tilskuddet blir fastsatt</a></li><li><a href="#paragraf-6">§ 6. Tilskuddsbrevets innhold</a></li><li><a href="#paragraf-7">§ 7. Rapporteringsplikt</a></li><li><a href="#paragraf-8">§ 8. Adgang til å kontrollere at betingelsene og vilkårene for tilskuddet er oppfylt</a></li><li><a href="#paragraf-9">§ 9. Stans og tilbakebetaling av tilskudd</a></li><li><a href="#paragraf-10">§ 10. EØS-avtalens regler om offentlig støtte</a></li><li><a href="#paragraf-11">§ 11. Klage</a></li><li><a href="#paragraf-12">§ 12. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2023-12-19-2176" id="dokument"><h1>Forskrift om grunntilskudd til organisasjoner på grunnopplæringsområdet</h1><article class="legalArticle" data-lovdata-URL="SF/forskrift/2023-12-19-2176/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde og formål</span></h2><article class="legalP" id="paragraf-1-ledd-1">Forskriften gjelder grunntilskudd til organisasjoner som på en særlig måte bidrar til å nå målene som Kunnskapsdepartementet har satt for grunnopplæringen innenfor ett eller flere av disse områdene:<ol class="defaultList" type="a"><li data-name="a." value="1"><article class="listArticle" id="paragraf-1-ledd-1-punkt-1"><article class="legalP" id="paragraf-1-ledd-1-punkt-1-ledd-1">trygt og godt skolemiljø som fremmer helse, inkludering, trivsel og læring</article></article></li><li data-name="b." value="2"><article class="listArticle" id="paragraf-1-ledd-1-punkt-2"><article class="legalP" id="paragraf-1-ledd-1-punkt-2-ledd-1">økt motivasjon og mestring innen grunnleggende ferdigheter, tverrfaglige temaer og realfag</article></article></li><li data-name="c." value="3"><article class="listArticle" id="paragraf-1-ledd-1-punkt-3"><article class="legalP" id="paragraf-1-ledd-1-punkt-3-ledd-1">styrke praktisk læring og øke interesse og motivasjon for yrkesfag</article></article></li><li data-name="d." value="4"><article class="listArticle" id="paragraf-1-ledd-1-punkt-4"><article class="legalP" id="paragraf-1-ledd-1-punkt-4-ledd-1">kunst- og kulturarbeid i tilknytning til opplæringen</article></article></li><li data-name="e." value="5"><article class="listArticle" id="paragraf-1-ledd-1-punkt-5"><article class="legalP" id="paragraf-1-ledd-1-punkt-5-ledd-1">nasjonale interesse- eller brukergrupper, herunder bedre inkludering av elever med funksjonsnedsettelser.</article></article></li></ol></article><article class="legalP" id="paragraf-1-ledd-2">Organisasjoner som har aktiviteter på områdene over, og hvor deler av disse aktivitetene er rettet mot barn og ansatte i barnehage, kan også motta tilskudd etter denne forskriften.</article><article class="legalP" id="paragraf-1-ledd-3">Formålet med ordningen er å gi organisasjonene som mottar tilskudd, stabile og langsiktige rammevilkår slik at de kan bidra til utviklingen av grunnopplæringen over tid.</article><article class="legalP" id="paragraf-1-ledd-4">Målgruppen for organisasjonens aktiviteter skal være elever, de som har læretid i bedrift, voksne i grunnopplæringen, lærere, instruktører, skoler og lærebedrifter i grunnopplæringen, samt lærerstudenter og lærerutdanningsinstitusjoner.</article></article><article class="legalArticle" data-lovdata-URL="SF/forskrift/2023-12-19-2176/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Hvem kan få tilskudd</span></h2><article class="legalP" id="paragraf-2-ledd-1">Tilskudd kan gis til organisasjoner som på søknadstidspunktet er registrert i Frivillighetsregisteret, eller har virksomhet med ideelt formål, og som kan dokumentere dette.</article><article class="legalP" id="paragraf-2-ledd-2">Organisasjonene må på søknadstidspunktet dokumentere<ol class="defaultList" type="a"><li data-name="a." value="1"><article class="listArticle" id="paragraf-2-ledd-2-punkt-1"><article class="legalP" id="paragraf-2-ledd-2-punkt-1-ledd-1">svært god kompetanse og kapasitet innenfor ett eller flere av områdene det gis tilskudd til, jf. <a href="forskrift/2023-12-19-2176/§1">§ 1</a></article></article></li><li data-name="b." value="2"><article class="listArticle" id="paragraf-2-ledd-2-punkt-2"><article class="legalP" id="paragraf-2-ledd-2-punkt-2-ledd-1">at de driver et langsiktig arbeid på grunnopplæringsområdet</article></article></li><li data-name="c." value="3"><article class="listArticle" id="paragraf-2-ledd-2-punkt-3"><article class="legalP" id="paragraf-2-ledd-2-punkt-3-ledd-1">at de er en organisasjon med nasjonalt nedslagsfelt eller har aktivitet i minst tre fylker</article></article></li><li data-name="d." value="4"><article class="listArticle" id="paragraf-2-ledd-2-punkt-4"><article class="legalP" id="paragraf-2-ledd-2-punkt-4-ledd-1">at de har etiske retningslinjer, gode rutiner, eller annet som sørger for tryggheten til barn og unge i tilbudene, for eksempel opplæringstiltak, referansesjekk, politiattest eller lignende for personer som jobber med barn og unge.</article></article></li></ol></article></article><article class="legalArticle" data-lovdata-URL="SF/forskrift/2023-12-19-2176/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Hva det gis tilskudd til</span></h2><article class="legalP" id="paragraf-3-ledd-1">Det gis tilskudd til drift av organisasjoner som har aktiviteter rettet mot eller i tilknytning til grunnopplæringen. Med driftsutgifter menes utgifter til administrasjon og aktiviteter. Utgiftene til administrasjon skal være på et rimelig nivå, sett i forhold til aktivitetene som gjennomføres.</article><article class="legalP" id="paragraf-3-ledd-2">Grunntilskuddet kan kun brukes til driftsutgifter knyttet til den delen av virksomheten som er rettet mot grunnopplæringen. Midlene kan ikke brukes til avsetninger i fond, investeringer i fast eiendom eller avskrivninger knyttet til fast eiendom.</article><article class="legalP" id="paragraf-3-ledd-3">Tilskuddet skal brukes i tråd med bestemmelsene i forskriften og vilkårene i Utdanningsdirektoratets tilskuddsbrev.</article></article><article class="legalArticle" data-lovdata-URL="SF/forskrift/2023-12-19-2176/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Krav til søknad om tilskudd</span></h2><article class="legalP" id="paragraf-4-ledd-1">En søknad om tilskudd skal sendes til Utdanningsdirektoratet ved bruk av direktoratets søknadsskjema innen den søknadsfristen som Utdanningsdirektoratet fastsetter for tildelingsåret. Utdanningsdirektoratet kan<ol class="defaultList" type="a"><li data-name="a." value="1"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">kreve at søkeren gir andre opplysninger som er nødvendige for å vurdere søknaden</article></article></li><li data-name="b." value="2"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">kontrollere opplysningene i søknaden mot opplysninger som andre myndigheter kan utlevere.</article></article></li></ol></article></article><article class="legalArticle" data-lovdata-URL="SF/forskrift/2023-12-19-2176/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Hvordan søknaden blir vurdert og hvordan tilskuddet blir fastsatt</span></h2><article class="legalP" id="paragraf-5-ledd-1">Utdanningsdirektoratet kan tildele tilskudd etter en samlet vurdering av søknaden.</article><article class="legalP" id="paragraf-5-ledd-2">Søknader om tilskudd vurderes på bakgrunn av<ol class="defaultList" type="a"><li data-name="a." value="1"><article class="listArticle" id="paragraf-5-ledd-2-punkt-1"><article class="legalP" id="paragraf-5-ledd-2-punkt-1-ledd-1">hvor godt organisasjonens aktiviteter og tiltak bidrar til grunnopplæringen utover det ordinære tilbudet som skoleeiere skal tilby</article></article></li><li data-name="b." value="2"><article class="listArticle" id="paragraf-5-ledd-2-punkt-2"><article class="legalP" id="paragraf-5-ledd-2-punkt-2-ledd-1">behovet for den aktiviteten som organisasjonen gjennomfører</article></article></li><li data-name="c." value="3"><article class="listArticle" id="paragraf-5-ledd-2-punkt-3"><article class="legalP" id="paragraf-5-ledd-2-punkt-3-ledd-1">økonomisk støtte organisasjonen mottar, eller vil motta, fra andre offentlige instanser til samme formål som i søknaden til Utdanningsdirektoratet.</article></article></li></ol></article><article class="legalP" id="paragraf-5-ledd-3">Den samlede rammen for tilskuddsordningen følger av Stortingets årlige budsjettvedtak. Utdanningsdirektoratet skal sørge for at det gis tilskudd til hele bredden av formålet med tilskuddsordningen, jf. <a href="forskrift/2023-12-19-2176/§1">§ 1</a>, dersom det er kvalifiserte søkere. Direktoratet kan gi avslag på søknader med henvisning til at det ikke er budsjettmessig rom for søknaden.</article><article class="legalP" id="paragraf-5-ledd-4">Det kan gis tilsagn om tilskudd for inntil tre år. Tilsagn for kommende budsjettår gis med forbehold om Stortingets budsjettvedtak.</article></article><article class="legalArticle" data-lovdata-URL="SF/forskrift/2023-12-19-2176/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Tilskuddsbrevets innhold</span></h2><article class="legalP" id="paragraf-6-ledd-1">Vedtak om tilskudd skal meddeles søkeren i et tilskuddsbrev. Tilskuddsbrevet skal opplyse om<ol class="defaultList" type="a"><li data-name="a." value="1"><article class="listArticle" id="paragraf-6-ledd-1-punkt-1"><article class="legalP" id="paragraf-6-ledd-1-punkt-1-ledd-1">tilskuddsbeløp</article></article></li><li data-name="b." value="2"><article class="listArticle" id="paragraf-6-ledd-1-punkt-2"><article class="legalP" id="paragraf-6-ledd-1-punkt-2-ledd-1">hva tilskuddet skal brukes til og vilkår for tilskuddet</article></article></li><li data-name="c." value="3"><article class="listArticle" id="paragraf-6-ledd-1-punkt-3"><article class="legalP" id="paragraf-6-ledd-1-punkt-3-ledd-1">krav til rapportering og dokumentasjon</article></article></li><li data-name="d." value="4"><article class="listArticle" id="paragraf-6-ledd-1-punkt-4"><article class="legalP" id="paragraf-6-ledd-1-punkt-4-ledd-1">tilskuddsmottakerens plikter</article></article></li><li data-name="e." value="5"><article class="listArticle" id="paragraf-6-ledd-1-punkt-5"><article class="legalP" id="paragraf-6-ledd-1-punkt-5-ledd-1">reaksjoner dersom mottakeren ikke opptrer i samsvar med kravene i forskriften eller vilkårene for tilskuddet.</article></article></li></ol></article><article class="legalP" id="paragraf-6-ledd-2">Vedtaket skal angi tidspunkt for utbetaling av tilskudd.</article></article><article class="legalArticle" data-lovdata-URL="SF/forskrift/2023-12-19-2176/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Rapporteringsplikt</span></h2><article class="legalP" id="paragraf-7-ledd-1">Innen 31. juli året etter utbetaling av tilskudd, skal tilskuddsmottaker sende rapport til Utdanningsdirektoratet. Rapporteringskravene vil gå fram av tilskuddsvedtaket. For organisasjoner som mottar flerårige tilskudd vil det være en forenklet rapportering før sluttrapportering.</article></article><article class="legalArticle" data-lovdata-URL="SF/forskrift/2023-12-19-2176/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Adgang til å kontrollere at betingelsene og vilkårene for tilskuddet er oppfylt</span></h2><article class="legalP" id="paragraf-8-ledd-1">Utdanningsdirektoratet kan kontrollere at betingelsene for tilskuddet og vilkårene i tilskuddsvedtaket er oppfylt gjennom å<ol class="defaultList" type="a"><li data-name="a." value="1"><article class="listArticle" id="paragraf-8-ledd-1-punkt-1"><article class="legalP" id="paragraf-8-ledd-1-punkt-1-ledd-1">kreve ytterligere opplysninger og dokumentasjon</article></article></li><li data-name="b." value="2"><article class="listArticle" id="paragraf-8-ledd-1-punkt-2"><article class="legalP" id="paragraf-8-ledd-1-punkt-2-ledd-1">innhente opplysninger fra andre myndigheter som har adgang til å utlevere opplysningene</article></article></li><li data-name="c." value="3"><article class="listArticle" id="paragraf-8-ledd-1-punkt-3"><article class="legalP" id="paragraf-8-ledd-1-punkt-3-ledd-1">vurdere tiltaket underveis. Mottakeren skal medvirke til vurderingen dersom det er nødvendig for kontrollen.</article></article></li></ol></article></article><article class="legalArticle" data-lovdata-URL="SF/forskrift/2023-12-19-2176/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Stans og tilbakebetaling av tilskudd</span></h2><article class="legalP" id="paragraf-9-ledd-1">Tilskuddsmottaker har plikt til å melde fra til Utdanningsdirektoratet dersom grunnlaget for tilskuddet blir endret eller faller bort.</article><article class="legalP" id="paragraf-9-ledd-2">Dersom tilskuddsmottaker ikke har gitt riktige opplysninger, har brukt midlene i strid med forutsetningene i denne forskriften og i tilskuddsvedtaket, eller på annen måte har brutt vilkårene for tilskuddet, kan Utdanningsdirektoratet holde tilbake tilskuddet eller kreve det helt eller delvis tilbakebetalt.</article><article class="legalP" id="paragraf-9-ledd-3">Ved feil i utbetaling av tilskuddet kan Utdanningsdirektoratet avregne påfølgende utbetalinger og tildelinger, eller kreve tilskuddet tilbakebetalt. Ved krav om tilbakebetaling skal tilskuddsmottaker underrettes skriftlig om dette med en frist for tilbakebetaling.</article></article><article class="legalArticle" data-lovdata-URL="SF/forskrift/2023-12-19-2176/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">EØS-avtalens regler om offentlig støtte</span></h2><article class="legalP" id="paragraf-10-ledd-1">Tilskudd som regnes som offentlig støtte etter <a href="lov/1992-11-27-109/eøsl">EØS-avtalen</a> artikkel 61 (1) kan bare gis i samsvar med reglene i <a href="forskrift/2023-01-02-2">forskrift 2. januar 2023 nr. 2 om unntak fra notifikasjonsplikt for offentlig støtte</a>.</article><article class="legalP" id="paragraf-10-ledd-2">Tilskudd som ikke gis etter første ledd skal verken direkte eller indirekte komme økonomisk aktivitet til gode. Begrepet økonomisk aktivitet skal fortolkes i samsvar med foretaksdefinisjonen etter <a href="lov/1992-11-27-109/eøsl">EØS-avtalens</a> regler om offentlig støtte. Tilskuddsmottakere som har både økonomisk og ikke-økonomisk virksomhet skal sikre at offentlige midler ikke kommer den økonomiske aktiviteten til gode, og må kunne dokumentere tiltak som viser at tilskuddet i sin helhet går til det tiltenkte formålet og at det ikke skjer kryssubsidiering.</article></article><article class="legalArticle" data-lovdata-URL="SF/forskrift/2023-12-19-2176/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Klage</span></h2><article class="legalP" id="paragraf-11-ledd-1">Vedtak etter forskriften kan påklages til Kunnskapsdepartementet, jf. <a href="lov/1967-02-10/§28">forvaltningsloven § 28</a>.</article></article><article class="legalArticle" data-lovdata-URL="SF/forskrift/2023-12-19-2176/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttredelse</span></h2><article class="legalP" id="paragraf-12-ledd-1">Forskriften trer i kraft 1. januar 2024.</article></article></main></body></html>