<!DOCTYPE html><html lang="no"><head><title>Forskrift om tilskudd til omsorgsboliger og sykehjemsplasser fra Husbanken</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-12-21-1667</dd><dt class="dokid">DokumentID</dt><dd class="dokid">SF/forskrift/2005-12-21-1667</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="subunit">Etat</dt><dd class="subunit"><ul><li>Kommunetjenesteavd.</li></ul></dd><dt class="publishedIn">Publisert i</dt><dd class="publishedIn">I 2005 hefte 16</dd><dt class="dateInForce">I kraft fra</dt><dd class="dateInForce">2005-12-21</dd><dt class="lastChangeInForce">Ikrafttredelse av siste endring</dt><dd class="lastChangeInForce">2021-09-17</dd><dt class="lastChangedBy">Sist endret ved</dt><dd class="lastChangedBy"><a href="forskrift/2021-09-17-2821">forskrift/2021-09-17-2821</a></dd><dt class="changesToDocuments">Endrer</dt><dd class="changesToDocuments"><ul><li><a href="forskrift/2003-01-28-107">forskrift/2003-01-28-107</a></li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/2009-05-29-30/§1">lov/2009-05-29-30/§1</a></li><li><a href="lov/2009-05-29-30/§10">lov/2009-05-29-30/§10</a></li></ul></dd><dt class="lastupdated">Rettet</dt><dd class="lastupdated">2021-09-27 (tegnsetting i lister tilpasset universell utforming)</dd><dt class="titleShort">Korttittel</dt><dd class="titleShort">Forskrift om omsorgsboligtilskudd fra Husbanken</dd><dt class="title">Tittel</dt><dd class="title">Forskrift om tilskudd til omsorgsboliger og sykehjemsplasser fra Husbanken</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kommunal- og regionaldepartementet (nå Helse- og omsorgsdepartementet) 21. desember 2005 med hjemmel i <a href="lov/1946-03-01-3">lov 1. mars 1946 nr. 3</a> om Den Norske Stats Husbank <a href="lov/1946-03-01-3/§1">§ 1</a> og <a href="lov/1946-03-01-3/§21">§ 21</a>. <br /><strong>Tilføyd hjemmel:</strong> <a href="lov/2009-05-29-30">Lov 29. mai 2009 nr. 30</a> om Husbanken <a href="lov/2009-05-29-30/§1">§ 1</a>, <a href="lov/2009-05-29-30/§10">§ 10</a>. <br /><strong>Endret</strong> ved forskrifter <a href="forskrift/2010-03-19-435">19 mars 2010 nr. 435</a> (bl.a. tittel), <a href="forskrift/2021-09-17-2821">17 sep 2021 nr. 2821</a>. <br /> <strong>Rettelser:</strong> 27.09.2021 (tegnsetting i lister tilpasset universell utforming).</dd><dt class="refid">RefID</dt><dd class="refid">forskrift/2005-12-21-1667</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om tilskudd til omsorgsboliger og sykehjemsplasser fra Husbanken</a><ul class="tocSubUl"><li><a href="#paragraf-1">§ 1. Formål</a></li><li><a href="#paragraf-2">§ 2. Hvem som kan få tilskuddene</a></li><li><a href="#paragraf-3">§ 3. Hva det kan gis tilskudd til</a></li><li><a href="#paragraf-4">§ 4. Størrelsen på tilskuddene</a></li><li><a href="#paragraf-5">§ 5. Søknad og saksgang</a></li><li><a href="#paragraf-6">§ 6. Nærmere retningslinjer</a></li><li><a href="#paragraf-7">§ 7. Prioritering</a></li><li><a href="#paragraf-8">§ 8. Krav til tilbakebetaling</a></li><li><a href="#paragraf-9">§ 9. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2005-12-21-1667" id="dokument"><h1>Forskrift om tilskudd til omsorgsboliger og sykehjemsplasser fra Husbanken</h1><article class="legalArticle" data-lovdata-URL="SF/forskrift/2005-12-21-1667/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Tilskuddene skal stimulere kommunene til å øke tilbudet av sykehjemsplasser og boliger tilrettelagt for heldøgns pleie og omsorg (omsorgsboliger). Tilskuddene skal sette kommunene i stand til å bygge, kjøpe eller utbedre sykehjem og omsorgsboliger ut fra lokale behov til de som på grunn av alder, funksjonshemming, funksjonsnedsettelse eller sykdom har behov for det.</article></article><article class="legalArticle" data-lovdata-URL="SF/forskrift/2005-12-21-1667/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Hvem som kan få tilskuddene</span></h2><article class="legalP" id="paragraf-2-ledd-1">Tilskuddene kan bare utbetales til kommunene.</article></article><article class="legalArticle" data-lovdata-URL="SF/forskrift/2005-12-21-1667/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Hva det kan gis tilskudd til</span></h2><article class="legalP" id="paragraf-3-ledd-1">Tilskudd kan gis i forbindelse med oppføring, kjøp og utbedring/ombygging av sykehjemsplasser og omsorgsboliger, til<ol class="defaultList" type="1"><li data-name="1." value="1"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1"><ol class="defaultList" type="a"><li data-name="a." value="1"><article class="listArticle" id="paragraf-3-ledd-1-punkt-1-ledd-1-punkt-1"><article class="legalP" id="paragraf-3-ledd-1-punkt-1-ledd-1-punkt-1-ledd-1">Sykehjemsplasser eller boform for heldøgns pleie og omsorg etter <a href="lov/1982-11-19-66">lov 19. november 1982 nr. 66</a> om helsetjenesten i kommunene <a href="lov/1982-11-19-66/§1-3">§ 1-3</a> annet ledd nr. 5.</article></article></li><li data-name="b." value="2"><article class="listArticle" id="paragraf-3-ledd-1-punkt-1-ledd-1-punkt-2"><article class="legalP" id="paragraf-3-ledd-1-punkt-1-ledd-1-punkt-2-ledd-1">Omsorgsboliger med eller uten tilknyttede servicelokaler/fellesareal, og som er tilrettelagt slik at det er mulig å gi heldøgns pleie og omsorg etter <a href="lov/1982-11-19-66">lov 19. november 1982 nr. 66</a> om helsetjenesten i kommunene <a href="lov/1982-11-19-66/§1-3">§ 1-3</a> annet ledd og <a href="lov/1991-12-13-81">lov 13. desember 1991 nr. 81</a> om sosiale tjenester <a href="lov/1991-12-13-81/§4-2">§ 4-2</a>.</article></article></li><li data-name="c." value="3"><article class="listArticle" id="paragraf-3-ledd-1-punkt-1-ledd-1-punkt-3"><article class="legalP" id="paragraf-3-ledd-1-punkt-1-ledd-1-punkt-3-ledd-1">Sykehjemsplasser eller boform for heldøgns pleie og omsorg i utlandet som oppfyller krav i retningslinjene gitt i medhold av <a href="forskrift/2005-12-21-1667/§6">§ 6</a>.</article></article></li><li data-name="d." value="4"><article class="listArticle" id="paragraf-3-ledd-1-punkt-1-ledd-1-punkt-4"><article class="legalP" id="paragraf-3-ledd-1-punkt-1-ledd-1-punkt-4-ledd-1">Omsorgsboliger i utlandet med eller uten tilknyttede servicelokaler/fellesareal i utlandet som oppfyller krav i retningslinjene gitt i medhold av <a href="forskrift/2005-12-21-1667/§6">§ 6</a>.</article></article></li></ol></article></article></li><li data-name="2." value="2"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">Kompensasjon for utgifter til renter og avdrag på lån til omsorgsboliger eller sykehjemsplasser. Tilskuddet omfatter renter og avdrag som påløper f.o.m. 1. januar 1998. Dette gjelder bare for prosjekter som har fått tilsagn om tilskudd til omsorgsboliger og sykehjem etter 1. januar 1997.</article></article></li></ol></article><article class="legalP" id="paragraf-3-ledd-2">For at omsorgsboliger og sykehjemsplasser som nevnt i første ledd punkt 1 skal få tilskudd, må kommunen dokumentere at det er opprettet heldøgns pleie- og omsorgstjeneste i kommunen.</article><article class="legalP" id="paragraf-3-ledd-3">Departementet fastsetter hvor lenge kommunen må disponere boligen eller sykehjemsplassen.</article><article class="legalP" id="paragraf-3-ledd-4">Forskriften gjelder ikke for boliger eller sykehjemsplasser som kommer inn under fylkeskommunens ansvarsområde.</article></article><article class="legalArticle" data-lovdata-URL="SF/forskrift/2005-12-21-1667/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Størrelsen på tilskuddene</span></h2><article class="legalP" id="paragraf-4-ledd-1">Departementet fastsetter størrelsen på tilskuddene.</article></article><article class="legalArticle" data-lovdata-URL="SF/forskrift/2005-12-21-1667/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Søknad og saksgang</span></h2><ol class="defaultList" type="1"><li data-name="1." value="1"><article class="listArticle" id="paragraf-5-punkt-1"><article class="legalP" id="paragraf-5-punkt-1-ledd-1">Tilskudd som nevnt i <a href="forskrift/2005-12-21-1667/§3">§ 3</a> punkt 1 utbetales av Husbanken når kommunen kan dokumentere at omsorgsboliger og sykehjemsplasser er ferdigstilt innen utløpet av 2007. Der særskilte forhold gjør det nødvendig kan det søkes om utbetaling i 2007 til tross for manglende ferdigstillelse. Det kan gis inntil 6 måneders utsettelse av ferdigstillingen.</article><article class="legalP" id="paragraf-5-punkt-1-ledd-2">Søknader om tilskudd til omsorgsboliger og sykehjemsplasser skal sendes statsforvalteren til uttalelse.</article></article></li><li data-name="2." value="2"><article class="listArticle" id="paragraf-5-punkt-2"><article class="legalP" id="paragraf-5-punkt-2-ledd-1">Tilskudd som nevnt under <a href="forskrift/2005-12-21-1667/§3">§ 3</a> punkt 2 utbetales etterskuddsvis og beregnes på grunnlag av finansieringskostnader etter Husbankens ordinære rente- og avdragsvilkår. Når prosjektet finansieres på annen måte enn i Husbanken utbetales tilskuddet etter en sjablon tilsvarende husbankvilkår.</article></article></li></ol><article class="changesToParent">Endret ved forskrift <a href="forskrift/2021-09-17-2821">17 sep 2021 nr. 2821</a>.</article></article><article class="legalArticle" data-lovdata-URL="SF/forskrift/2005-12-21-1667/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Nærmere retningslinjer</span></h2><article class="legalP" id="paragraf-6-ledd-1">Husbanken gir nærmere retningslinjer for gjennomføringen av tilskuddsordningen og om krav til standard og tilrettelegging.</article><article class="changesToParent">Endret ved <a href="forskrift/2010-03-19-435">forskrift 19 mars 2010 nr. 435</a>.</article></article><article class="legalArticle" data-lovdata-URL="SF/forskrift/2005-12-21-1667/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Prioritering</span></h2><article class="legalP" id="paragraf-7-ledd-1">Departementet kan fastsette regler om prioritering av søknader.</article></article><article class="legalArticle" data-lovdata-URL="SF/forskrift/2005-12-21-1667/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Krav til tilbakebetaling</span></h2><article class="legalP" id="paragraf-8-ledd-1">Dersom det avdekkes at forutsetningene for tilskuddet ikke er overholdt kan staten redusere eller stanse utbetalingen av tilskuddet, eller kreve tilbakebetaling av tilskuddet fra den aktuelle kommunen.</article></article><article class="legalArticle" data-lovdata-URL="SF/forskrift/2005-12-21-1667/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse</span></h2><article class="legalP" id="paragraf-9-ledd-1">Forskriften trer i kraft straks.</article><article class="legalP" id="paragraf-9-ledd-2">Samtidig oppheves <a href="forskrift/2003-01-28-107">forskrift 28. januar 2003 nr. 107</a> om tilskudd til omsorgsboliger og sykehjemsplasser fra Den Norske Stats Husbank.</article></article></main></body></html>