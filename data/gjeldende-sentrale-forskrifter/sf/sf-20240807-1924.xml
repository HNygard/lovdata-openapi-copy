<!DOCTYPE html><html lang="nb"><head><title>Forskrift om tilskudd til doktorgradsprosjekter innenfor veteranrelatert forskning</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2024-08-07-1924</dd><dt class="dokid">DokumentID</dt><dd class="dokid">SF/forskrift/2024-08-07-1924</dd><dt class="ministry">Departement</dt><dd class="ministry"><ul><li>Forsvarsdepartementet</li></ul></dd><dt class="subunit">Etat</dt><dd class="subunit"><ul><li>Avdeling for personellpolitikk, kompetanse, integritet og felles juridiske tjenester</li></ul></dd><dt class="dateInForce">I kraft fra</dt><dd class="dateInForce">2024-08-15</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2024-08-12 14:10</dd><dt class="title">Tittel</dt><dd class="title">Forskrift om tilskudd til doktorgradsprosjekter innenfor veteranrelatert forskning</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Forsvarsdepartementet 7. august 2024 til gjennomføring av Stortingets budsjettvedtak.</dd><dt class="refid">RefID</dt><dd class="refid">forskrift/2024-08-07-1924</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om tilskudd til doktorgradsprosjekter innenfor veteranrelatert forskning</a><ul class="tocSubUl"><li><a href="#kapittel-1" data-child-interval="§§ 1 – 2">Kapittel 1. Virkeområde</a><ul class="tocSubUl"><li><a href="#kapittel-1-paragraf-1">§ 1. Formål</a></li><li><a href="#kapittel-1-paragraf-2">§ 2. Definisjoner</a></li></ul></li><li><a href="#kapittel-2" data-child-interval="§§ 3 – 8">Kapittel 2. Saksbehandlingen</a><ul class="tocSubUl"><li><a href="#kapittel-2-paragraf-1">§ 3. Hvem og hva det kan gis tilskudd til</a></li><li><a href="#kapittel-2-paragraf-2">§ 4. Hvordan søknaden blir vurdert</a></li><li><a href="#kapittel-2-paragraf-3">§ 5. Søknadsfrist</a></li><li><a href="#kapittel-2-paragraf-4">§ 6. Krav til søknaden og kandidaten</a></li><li><a href="#kapittel-2-paragraf-5">§ 7. Opplysningsplikt</a></li><li><a href="#kapittel-2-paragraf-6">§ 8. Utbetalingen av tilskudd</a></li></ul></li><li><a href="#kapittel-3" data-child-interval="§§ 9 – 10">Kapittel 3. Rapportering og ubenyttede tilskuddsmidler</a><ul class="tocSubUl"><li><a href="#kapittel-3-paragraf-1">§ 9. Rapporteringsplikt</a></li><li><a href="#kapittel-3-paragraf-2">§ 10. Ubenyttede tilskuddsmidler</a></li></ul></li><li><a href="#kapittel-4" data-child-interval="§§ 11 – 12">Kapittel 4. Tilsyn og reaksjoner</a><ul class="tocSubUl"><li><a href="#kapittel-4-paragraf-1">§ 11. Tilsyn og kontroll</a></li><li><a href="#kapittel-4-paragraf-2">§ 12. Reaksjonsformer</a></li></ul></li><li><a href="#kapittel-5" data-child-interval="§ 13">Kapittel 5. Ikrafttredelse</a><ul class="tocSubUl"><li><a href="#kapittel-5-paragraf-1">§ 13. Ikrafttredelse</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/2024-08-07-1924" id="dokument"><h1>Forskrift om tilskudd til doktorgradsprosjekter innenfor veteranrelatert forskning</h1><section class="section" data-name="kap1" id="kapittel-1" data-lovdata-URL="SF/forskrift/2024-08-07-1924/KAPITTEL_1"><h2>Kapittel 1. Virkeområde</h2><article class="legalArticle" data-lovdata-URL="SF/forskrift/2024-08-07-1924/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Formålet med tilskuddsordningen er å øke den forskningsbaserte kunnskapen om internasjonale operasjoner, internasjonal innsats og lignende virksomhet, og da særlig om personellet som har gjort tjeneste der, deres familier og nærstående, ved å gi tilskudd til doktorgradsprosjekter som bidrar til ny kunnskap på feltet, samt fremmer utviklingen av et tverrfaglig miljø for slik forskning.</article></article><article class="legalArticle" data-lovdata-URL="SF/forskrift/2024-08-07-1924/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-2-ledd-1">I denne forskriften menes med:<ol class="defaultList" type="a"><li data-name="a." value="1"><article class="listArticle" id="kapittel-1-paragraf-2-ledd-1-punkt-1"><article class="legalP" id="kapittel-1-paragraf-2-ledd-1-punkt-1-ledd-1"><i>prosjektstøtte:</i> tilskudd til forskningsrelaterte aktiviteter og prosjekter, inkludert prosjektbaserte lønns- og driftsutgifter</article></article></li><li data-name="b." value="2"><article class="listArticle" id="kapittel-1-paragraf-2-ledd-1-punkt-2"><article class="legalP" id="kapittel-1-paragraf-2-ledd-1-punkt-2-ledd-1"><i>driftsstøtte:</i> tilskudd til faste og generelle administrative utgifter knyttet til et prosjekt</article></article></li><li data-name="c." value="3"><article class="listArticle" id="kapittel-1-paragraf-2-ledd-1-punkt-3"><article class="legalP" id="kapittel-1-paragraf-2-ledd-1-punkt-3-ledd-1"><i>kandidat:</i> den personen som skal tiltre i en doktorgradsstipendiatstilling</article></article></li><li data-name="d." value="4"><article class="listArticle" id="kapittel-1-paragraf-2-ledd-1-punkt-4"><article class="legalP" id="kapittel-1-paragraf-2-ledd-1-punkt-4-ledd-1"><i>søker:</i> institusjonen som søker om tilskudd og som vil ansette kandidaten i en stipendiatstilling, før tilsagn om tilskudd er gitt.</article></article></li><li data-name="e." value="5"><article class="listArticle" id="kapittel-1-paragraf-2-ledd-1-punkt-5"><article class="legalP" id="kapittel-1-paragraf-2-ledd-1-punkt-5-ledd-1"><i>prosjektbeskrivelse:</i> den akademiske redegjørelsen for et doktorgradsprosjekt utarbeidet av kandidaten selv, herunder problemstilling og metodevalg, som den akkrediterte forskningsinstitusjonen legger til grunn for søkerens opptak.</article></article></li><li data-name="f." value="6"><article class="listArticle" id="kapittel-1-paragraf-2-ledd-1-punkt-6"><article class="legalP" id="kapittel-1-paragraf-2-ledd-1-punkt-6-ledd-1"><i>annet karrierefremmende arbeid:</i> arbeid ut over forskning og utdanning som gir relevant kunnskap og erfaring for videre karriereløp ved høyere utdannings- eller forskningsinstitusjoner eller i andre sektorer.</article></article></li><li data-name="g." value="7"><article class="listArticle" id="kapittel-1-paragraf-2-ledd-1-punkt-7"><article class="legalP" id="kapittel-1-paragraf-2-ledd-1-punkt-7-ledd-1"><i>tilskuddsmottaker:</i> den institusjonen som mottar tilskuddet og som ansetter kandidaten i stipendiatstillingen.</article></article></li><li data-name="h." value="8"><article class="listArticle" id="kapittel-1-paragraf-2-ledd-1-punkt-8"><article class="legalP" id="kapittel-1-paragraf-2-ledd-1-punkt-8-ledd-1"><i>tilskuddsforvalter:</i> den avdelingen i Forsvaret som forvalter tilskuddsordningen på vegne av Forsvarsdepartementet.</article></article></li></ol></article></article></section><section class="section" data-name="kap2" id="kapittel-2" data-lovdata-URL="SF/forskrift/2024-08-07-1924/KAPITTEL_2"><h2>Kapittel 2. Saksbehandlingen</h2><article class="legalArticle" data-lovdata-URL="SF/forskrift/2024-08-07-1924/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Hvem og hva det kan gis tilskudd til</span></h3><article class="legalP" id="kapittel-2-paragraf-1-ledd-1">Forsvaret kan tildele tilskudd til forskningsinstitusjoner i Norge som kan tildele doktorgrad innenfor fagområdene helse/medisin, samfunnsvitenskap og humaniora. Forsvaret kan videre tildele tilskudd til institutter, museer og tenketanker som har en kandidat som er opptatt i et doktorgradsprogram eller der det foreligger en forpliktende avtale om opptak ved en forskningsinstitusjon som nevnt i første punktum, og som kan dokumentere:<ol class="defaultList" type="a"><li data-name="a." value="1"><article class="listArticle" id="kapittel-2-paragraf-1-ledd-1-punkt-1"><article class="legalP" id="kapittel-2-paragraf-1-ledd-1-punkt-1-ledd-1">god budsjettbalanse</article></article></li><li data-name="b." value="2"><article class="listArticle" id="kapittel-2-paragraf-1-ledd-1-punkt-2"><article class="legalP" id="kapittel-2-paragraf-1-ledd-1-punkt-2-ledd-1">at gjeldende faglige og etiske retningslinjer innenfor forskning følges, herunder særlig bestemmelsene i <a href="lov/2008-06-20-44">lov om medisinsk og helsefaglig forskning (helseforskningsloven)</a>, <a href="lov/2018-06-15-38/gdpr">personvernforordningen og personopplysningsloven</a> når relevant</article></article></li><li data-name="c." value="3"><article class="listArticle" id="kapittel-2-paragraf-1-ledd-1-punkt-3"><article class="legalP" id="kapittel-2-paragraf-1-ledd-1-punkt-3-ledd-1">økonomisk egeninnsats, ved at kostnader til annet karrierefremmende arbeid og andre nødvendige kostnader utover tilskuddet dekkes av søker</article></article></li><li data-name="d." value="4"><article class="listArticle" id="kapittel-2-paragraf-1-ledd-1-punkt-4"><article class="legalP" id="kapittel-2-paragraf-1-ledd-1-punkt-4-ledd-1">at tidligere prosjekter fra samme søker som er tildelt støtte etter denne forskriften er avsluttet eller har progresjon i henhold til plan.</article></article></li></ol></article><article class="legalP" id="kapittel-2-paragraf-1-ledd-2">Forsvaret kan tildele prosjektstøtte, og om helt nødvendig, driftsstøtte som en passende andel av støtten, til prosjekter innenfor helsefag, samfunnsvitenskapelige fag og humaniora.</article><article class="legalP" id="kapittel-2-paragraf-1-ledd-3">Forsvaret kan tildele tilskudd til doktorgradsprosjekter med varighet på 3 år men likevel inntil 4 år med annet karrierefremmende arbeid, der dette finansieres av søker.</article></article><article class="legalArticle" data-lovdata-URL="SF/forskrift/2024-08-07-1924/§4" data-name="§4" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Hvordan søknaden blir vurdert</span></h3><article class="legalP" id="kapittel-2-paragraf-2-ledd-1">I vurderingen av om det skal tildeles prosjektstøtte eller driftsstøtte til doktorgradsprosjekter skal søknaden legges til grunn. Prosjektbeskrivelsen vil utgjøre det vesentligste grunnlaget for vurderingen. Det skal legges vekt på om prosjektet<ol class="defaultList" type="a"><li data-name="a." value="1"><article class="listArticle" id="kapittel-2-paragraf-2-ledd-1-punkt-1"><article class="legalP" id="kapittel-2-paragraf-2-ledd-1-punkt-1-ledd-1">ivaretar formålet i <a href="forskrift/2024-08-07-1924/§1">§ 1</a></article></article></li><li data-name="b." value="2"><article class="listArticle" id="kapittel-2-paragraf-2-ledd-1-punkt-2"><article class="legalP" id="kapittel-2-paragraf-2-ledd-1-punkt-2-ledd-1">har relevans innenfor aktuelle temaer knyttet til forskningsområdene som følger av formålet i <a href="forskrift/2024-08-07-1924/§1">§ 1</a></article></article></li><li data-name="c." value="3"><article class="listArticle" id="kapittel-2-paragraf-2-ledd-1-punkt-3"><article class="legalP" id="kapittel-2-paragraf-2-ledd-1-punkt-3-ledd-1">holder et tilstrekkelig faglig nivå</article></article></li><li data-name="d." value="4"><article class="listArticle" id="kapittel-2-paragraf-2-ledd-1-punkt-4"><article class="legalP" id="kapittel-2-paragraf-2-ledd-1-punkt-4-ledd-1">bidrar til forskningsutvikling innenfor forskningsområdene som følger av formålet i <a href="forskrift/2024-08-07-1924/§1">§ 1</a></article></article></li><li data-name="e." value="5"><article class="listArticle" id="kapittel-2-paragraf-2-ledd-1-punkt-5"><article class="legalP" id="kapittel-2-paragraf-2-ledd-1-punkt-5-ledd-1">bidrar til tverrfaglighet mellom fagområdene nevnt i <a href="forskrift/2024-08-07-1924/§3/ledd/1">§ 3 første ledd</a></article></article></li><li data-name="f." value="6"><article class="listArticle" id="kapittel-2-paragraf-2-ledd-1-punkt-6"><article class="legalP" id="kapittel-2-paragraf-2-ledd-1-punkt-6-ledd-1">presenteres på et skandinavisk språk eller engelsk.</article></article></li></ol></article><article class="legalP" id="kapittel-2-paragraf-2-ledd-2">Forsvaret kan innhente faglig støtte fra relevante fagmiljøer i og utenfor forsvarssektoren for å vurdere det faglige nivået på prosjektbeskrivelsen. Det samme gjelder temaets relevans og status i forhold til forskningsfronten innenfor det angjeldende fag.</article></article><article class="legalArticle" data-lovdata-URL="SF/forskrift/2024-08-07-1924/§5" data-name="§5" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Søknadsfrist</span></h3><article class="legalP" id="kapittel-2-paragraf-3-ledd-1">En søknad om tilskudd skal være sendt til Forsvaret senest innen fristen angitt i kunngjøringen.</article><article class="legalP" id="kapittel-2-paragraf-3-ledd-2">I tilfeller der søkeren forhindres fra å overholde fristen grunnet forhold utenfor søkerens kontroll som søkeren ikke med rimelighet kunne ventes å ha overvunnet følgene av, kan tilskuddsforvalteren behandle søknader som er sendt inn etter fristen.</article></article><article class="legalArticle" data-lovdata-URL="SF/forskrift/2024-08-07-1924/§6" data-name="§6" id="kapittel-2-paragraf-4"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Krav til søknaden og kandidaten</span></h3><article class="legalP" id="kapittel-2-paragraf-4-ledd-1">En søknad om tilskudd skal angi<ol class="defaultList" type="a"><li data-name="a." value="1"><article class="listArticle" id="kapittel-2-paragraf-4-ledd-1-punkt-1"><article class="legalP" id="kapittel-2-paragraf-4-ledd-1-punkt-1-ledd-1">institusjonens adresse, organisasjonsnummer, kontonummer, telefonnummer og epostadresse, samt kontaktperson</article></article></li><li data-name="b." value="2"><article class="listArticle" id="kapittel-2-paragraf-4-ledd-1-punkt-2"><article class="legalP" id="kapittel-2-paragraf-4-ledd-1-punkt-2-ledd-1">kandidatens navn, adresse, fødsels- og personnummer, telefonnummer og epostadresse</article></article></li><li data-name="c." value="3"><article class="listArticle" id="kapittel-2-paragraf-4-ledd-1-punkt-3"><article class="legalP" id="kapittel-2-paragraf-4-ledd-1-punkt-3-ledd-1">prosjektbeskrivelse etter de akademiske normer for søknad om opptak til doktorgradsstudier i det angjeldende fag</article></article></li><li data-name="d." value="4"><article class="listArticle" id="kapittel-2-paragraf-4-ledd-1-punkt-4"><article class="legalP" id="kapittel-2-paragraf-4-ledd-1-punkt-4-ledd-1">kandidatens CV med attester og vitnemål</article></article></li><li data-name="e." value="5"><article class="listArticle" id="kapittel-2-paragraf-4-ledd-1-punkt-5"><article class="legalP" id="kapittel-2-paragraf-4-ledd-1-punkt-5-ledd-1">beløpet det søkes om</article></article></li><li data-name="f." value="6"><article class="listArticle" id="kapittel-2-paragraf-4-ledd-1-punkt-6"><article class="legalP" id="kapittel-2-paragraf-4-ledd-1-punkt-6-ledd-1">budsjett for prosjektet der det tydeliggjøres hva som er prosjektmidler, hva som er driftsmidler og hva som finansieres av søker</article></article></li><li data-name="g." value="7"><article class="listArticle" id="kapittel-2-paragraf-4-ledd-1-punkt-7"><article class="legalP" id="kapittel-2-paragraf-4-ledd-1-punkt-7-ledd-1">utfylt personopplysningsblankett for sikkerhetsklarering av kandidaten til nivå BEGRENSET, jf. <a href="lov/2018-06-01-24/§8-2/ledd/1">sikkerhetsloven § 8-2 første</a> og <a href="lov/2018-06-01-24/§8-2/ledd/2">annet ledd</a>, jf. <a href="lov/2018-06-01-24/§5-3">§ 5-3</a>.</article></article></li></ol></article><article class="legalP" id="kapittel-2-paragraf-4-ledd-2">Kandidaten må kunne sikkerhetsklareres og autoriseres til nivå BEGRENSET, men likevel til nivå HEMMELIG ved behov, jf. <a href="lov/2018-06-01-24/§8-2/ledd/1">sikkerhetsloven § 8-2 første</a> og <a href="lov/2018-06-01-24/§8-2/ledd/2">annet ledd</a>, jf. <a href="lov/2018-06-01-24/§5-3">§ 5-3</a>.</article><article class="legalP" id="kapittel-2-paragraf-4-ledd-3">Dersom en søknad som er mottatt av Forsvaret innen søknadsfristen mangler enkelte av opplysningene som angitt i denne paragrafens første ledd, kan Forsvaret be om opplysningene innen en angitt frist.</article></article><article class="legalArticle" data-lovdata-URL="SF/forskrift/2024-08-07-1924/§7" data-name="§7" id="kapittel-2-paragraf-5"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Opplysningsplikt</span></h3><article class="legalP" id="kapittel-2-paragraf-5-ledd-1">Søkeren skal gi tilskuddsforvalteren alle opplysninger som søkeren må forstå har betydning for vurderingen av søknaden. Tilskuddsforvalteren kan også kreve andre opplysninger som er nødvendig for å vurdere søknaden. Søkeren skal kunne dokumentere alle opplysningene som er gitt.</article><article class="legalP" id="kapittel-2-paragraf-5-ledd-2">Kandidaten har tilsvarende opplysningsplikt som i første ledd overfor søkeren.</article><article class="legalP" id="kapittel-2-paragraf-5-ledd-3">Tilskuddsmottaker skal straks melde til tilskuddsforvalter om forutsetningene for tildelingen endres eller det blir identifisert betydelig risiko for evne til å gjennomføre prosjektet etter forutsetningene i tildelingen.</article></article><article class="legalArticle" data-lovdata-URL="SF/forskrift/2024-08-07-1924/§8" data-name="§8" id="kapittel-2-paragraf-6"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Utbetalingen av tilskudd</span></h3><article class="legalP" id="kapittel-2-paragraf-6-ledd-1">Det fastsettes i vedtaket når, på hvilken måte og til hvem tilskuddet utbetales.</article></article></section><section class="section" data-name="kap3" id="kapittel-3" data-lovdata-URL="SF/forskrift/2024-08-07-1924/KAPITTEL_3"><h2>Kapittel 3. Rapportering og ubenyttede tilskuddsmidler</h2><article class="legalArticle" data-lovdata-URL="SF/forskrift/2024-08-07-1924/§9" data-name="§9" id="kapittel-3-paragraf-1"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Rapporteringsplikt</span></h3><article class="legalP" id="kapittel-3-paragraf-1-ledd-1">Tilskuddsmottakeren skal rapportere årlig om hvordan tilskuddet er benyttet og fremdriften i prosjektet til tilskuddsforvalteren. Første rapport skal være sendt til Forsvaret senest 1. juni året etter tildelingen, med mindre annet er fastsatt i tildelingsvedtaket.</article><article class="legalP" id="kapittel-3-paragraf-1-ledd-2">Rapportering etter første ledd kan også skje muntlig i et forum innkalt av Forsvaret eller Forsvarsdepartementet. Vedlegg etter fjerde og femte ledd ettersendes på forespørsel.</article><article class="legalP" id="kapittel-3-paragraf-1-ledd-3">Når doktorgradsprosjektet er avsluttet, skal tilskuddsmottakeren sende tilskuddsforvalteren en rapport om hvordan tilskuddet er benyttet og kopier av prosjektets vitenskapelige produkter. Tilskuddsmottaker skal legge ved regnskap over tildelte midler. Rapporten skal sendes senest innen tre – 3 – måneder etter at prosjektet er avsluttet.</article><article class="legalP" id="kapittel-3-paragraf-1-ledd-4">Vedlagt rapportene skal tilskuddsmottakere som har mottatt driftsstøtte, legge ved en årsrapport med årsregnskap. Tilskuddsmottakere som har mottatt prosjektstøtte, skal legge ved et prosjektregnskap.</article><article class="legalP" id="kapittel-3-paragraf-1-ledd-5">Er tilskuddet for ett tilskuddsår mindre enn kr 400&#xa0;000, skal regnskapet være signert av bemyndiget person. Er tilskuddet for ett tilskuddsår kr 400&#xa0;000 eller høyere, skal regnskapet være attestert av en statsautorisert eller registrert revisor eller tilsvarende for institusjonen.</article><article class="legalP" id="kapittel-3-paragraf-1-ledd-6">Forsvarsdepartementet skal ha rettigheter til å benytte, herunder publisere, alle vitenskapelige produkter fra prosjekter det gis tilskudd til.</article><article class="legalP" id="kapittel-3-paragraf-1-ledd-7">Så langt det er mulig skal all publisering skje via såkalt open access. Der det ikke er mulig, skal det redegjøres særskilt for dette i rapporteringen.</article></article><article class="legalArticle" data-lovdata-URL="SF/forskrift/2024-08-07-1924/§10" data-name="§10" id="kapittel-3-paragraf-2"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Ubenyttede tilskuddsmidler</span></h3><article class="legalP" id="kapittel-3-paragraf-2-ledd-1">Har tilskuddsmottakeren ikke benyttet hele eller deler av tilskuddet, skal tilskuddsmottakeren rapportere om dette til tilskuddsforvalteren senest innen rapporteringsfristene etter <a href="forskrift/2024-08-07-1924/§9/ledd/2">§ 9 andre ledd</a>.</article><article class="legalP" id="kapittel-3-paragraf-2-ledd-2">Tilskuddsforvalter kan fatte vedtak om å overføre det ubenyttede beløpet til det påfølgende tilskuddsåret, eller kreve beløpet tilbakebetalt.</article></article></section><section class="section" data-name="kap4" id="kapittel-4" data-lovdata-URL="SF/forskrift/2024-08-07-1924/KAPITTEL_4"><h2>Kapittel 4. Tilsyn og reaksjoner</h2><article class="legalArticle" data-lovdata-URL="SF/forskrift/2024-08-07-1924/§11" data-name="§11" id="kapittel-4-paragraf-1"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Tilsyn og kontroll</span></h3><article class="legalP" id="kapittel-4-paragraf-1-ledd-1">Tilskuddsforvalteren fører tilsyn med at<ol class="defaultList" type="a"><li data-name="a." value="1"><article class="listArticle" id="kapittel-4-paragraf-1-ledd-1-punkt-1"><article class="legalP" id="kapittel-4-paragraf-1-ledd-1-punkt-1-ledd-1">tilskuddsmottakerne oppfyller kravene i forskriften og tilskuddsvedtaket</article></article></li><li data-name="b." value="2"><article class="listArticle" id="kapittel-4-paragraf-1-ledd-1-punkt-2"><article class="legalP" id="kapittel-4-paragraf-1-ledd-1-punkt-2-ledd-1">opplysninger som ligger til grunn for tilskuddene og rapportene er riktige.</article></article></li></ol></article><article class="legalP" id="kapittel-4-paragraf-1-ledd-2">Tilskuddsforvalteren kan kreve innsyn i tilskuddsmottakernes regnskaper for å gjennomføre tilsynet etter første ledd.</article><article class="legalP" id="kapittel-4-paragraf-1-ledd-3">Tilskuddsmottakerne skal samarbeide under tilsynet, blant annet ved å innhente og systematisere nødvendig informasjon.</article></article><article class="legalArticle" data-lovdata-URL="SF/forskrift/2024-08-07-1924/§12" data-name="§12" id="kapittel-4-paragraf-2"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Reaksjonsformer</span></h3><article class="legalP" id="kapittel-4-paragraf-2-ledd-1">Tilskuddsforvalteren kan holde tilbake utbetalingen av et tilskudd, kreve et utbetalt tilskudd tilbakebetalt, eller helt eller delvis avslå en søknad om fremtidige tilskudd dersom<ol class="defaultList" type="a"><li data-name="a." value="1"><article class="listArticle" id="kapittel-4-paragraf-2-ledd-1-punkt-1"><article class="legalP" id="kapittel-4-paragraf-2-ledd-1-punkt-1-ledd-1">tilskuddsmottakeren har brutt opplysningsplikten i <a href="forskrift/2024-08-07-1924/§7">§ 7</a></article></article></li><li data-name="b." value="2"><article class="listArticle" id="kapittel-4-paragraf-2-ledd-1-punkt-2"><article class="legalP" id="kapittel-4-paragraf-2-ledd-1-punkt-2-ledd-1">tilskuddet ikke blir benyttet i samsvar med betingelsene og vilkårene for tilskuddet</article></article></li><li data-name="c." value="3"><article class="listArticle" id="kapittel-4-paragraf-2-ledd-1-punkt-3"><article class="legalP" id="kapittel-4-paragraf-2-ledd-1-punkt-3-ledd-1">tilskuddsmottakeren unnlater å sende inn eller sender inn mangelfull rapport etter <a href="forskrift/2024-08-07-1924/§9">§ 9</a></article></article></li><li data-name="d." value="4"><article class="listArticle" id="kapittel-4-paragraf-2-ledd-1-punkt-4"><article class="legalP" id="kapittel-4-paragraf-2-ledd-1-punkt-4-ledd-1">tilskuddsmottakeren unnlater å informere om ubenyttede tilskuddsmidler etter <a href="forskrift/2024-08-07-1924/§10">§ 10</a></article></article></li><li data-name="e." value="5"><article class="listArticle" id="kapittel-4-paragraf-2-ledd-1-punkt-5"><article class="legalP" id="kapittel-4-paragraf-2-ledd-1-punkt-5-ledd-1">tilskuddsmottakeren unnlater å medvirke eller legge til rette for tilsyn og kontroll etter <a href="forskrift/2024-08-07-1924/§11">§ 11</a>.</article></article></li></ol></article></article></section><section class="section" data-name="kap5" id="kapittel-5" data-lovdata-URL="SF/forskrift/2024-08-07-1924/KAPITTEL_5"><h2>Kapittel 5. Ikrafttredelse</h2><article class="legalArticle" data-lovdata-URL="SF/forskrift/2024-08-07-1924/§13" data-name="§13" id="kapittel-5-paragraf-1"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttredelse</span></h3><article class="legalP" id="kapittel-5-paragraf-1-ledd-1">Forskriften trer i kraft 15. august 2024.</article></article></section></main></body></html>