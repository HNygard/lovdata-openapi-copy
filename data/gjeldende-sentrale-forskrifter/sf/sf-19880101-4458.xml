<!DOCTYPE html><html lang="no"><head><title>Regler for midlertidig ordning med pasientskadeerstatning for somatiske sykehus/poliklinikker</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-1988-01-01-4458</dd><dt class="dokid">DokumentID</dt><dd class="dokid">SF/forskrift/1988-01-01-4458</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="subunit">Etat</dt><dd class="subunit"><ul><li>Statens helsetilsyn</li></ul></dd><dt class="dateInForce">I kraft fra</dt><dd class="dateInForce">1988-01-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2013-01-17</dd><dt class="lastChangedBy">Sist endret ved</dt><dd class="lastChangedBy"><a href="forskrift/2013-01-17-61">forskrift/2013-01-17-61</a></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/2001-06-15-53/§21">lov/2001-06-15-53/§21</a></li></ul></dd><dt class="titleShort">Korttittel</dt><dd class="titleShort">Regler for pasientskadeerstatning</dd><dt class="title">Tittel</dt><dd class="title">Regler for midlertidig ordning med pasientskadeerstatning for somatiske sykehus/poliklinikker</dd><dt class="miscInformation">Annet om dokumentet</dt><dd class="miscInformation"><strong>Endret</strong> ved <a href="forskrift/2013-01-17-61">forskrift 17 jan 2013 nr. 61</a>.</dd><dt class="refid">RefID</dt><dd class="refid">forskrift/1988-01-01-4458</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Regler for midlertidig ordning med pasientskadeerstatning for somatiske sykehus/poliklinikker</a><ul class="tocSubUl"><li><a href="#paragraf-1">§ 1. Dekningsområde</a></li><li><a href="#paragraf-2">§ 2. Erstatningens omfang</a></li><li><a href="#paragraf-3">§ 3. Begrensninger i ansvaret</a></li><li><a href="#paragraf-4">§ 4. Erstatningsutmåling, medvirkning, regress m.v.</a></li><li><a href="#paragraf-5">§ 5. Administrasjon</a></li><li><a href="#paragraf-6">§ 6. Pasientskadenemnd</a></li><li><a href="#paragraf-7">§ 7. Saksbehandlingen</a></li><li><a href="#paragraf-8">§ 8. Virkningen av avgjørelse i Pasientskadenemnda/Norsk Pasientskadeerstatning</a></li><li><a href="#paragraf-9">§ 9. Finansiering av erstatningsordningen</a></li><li><a href="#paragraf-10">§ 10. Ikrafttreden</a></li></ul></li></ul></dd></dl></header><main class="documentBody" data-lovdata-URL="SF/forskrift/1988-01-01-4458" id="dokument"><h1>Regler for midlertidig ordning med pasientskadeerstatning for somatiske sykehus/poliklinikker</h1><article class="legalArticle" data-lovdata-URL="SF/forskrift/1988-01-01-4458/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Dekningsområde</span></h2><article class="legalP" id="paragraf-1-ledd-1">Erstatning etter disse reglene gis til pasienter på offentlige somatiske sykehus og deres poliklinikker, samt til pasienter som behandles i ambulanse av sykehusets personale. Som offentlig sykehus regnes i denne forbindelse også privateide sykehus som omfattes av fylkeskommunale helseplaner eller som får sine driftsutgifter dekket over statsbudsjettet.</article><article class="legalP" id="paragraf-1-ledd-2">Frivillige forsøkspersoner og givere av organer, vev, blod eller lignende anses som pasienter.</article></article><article class="legalArticle" data-lovdata-URL="SF/forskrift/1988-01-01-4458/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Erstatningens omfang</span></h2><article class="legalP" id="paragraf-2-ledd-1">Erstatning ytes ved fysisk skade forårsaket av undersøkelse, diagnostikk, behandling, pleie eller informasjonssvikt, med mindre tilfellet faller inn under begrensningene i <a href="forskrift/1988-01-01-4458/§3">§ 3</a>. Det gis også erstatning når skaden er en følge av infeksjon eller teknisk svikt ved medisinsk utstyr. Erstatning ytes dessuten ved skader som følger av en ulykke av annen art som sykehuset svarer for etter de alminnelige erstatningsregler.</article></article><article class="legalArticle" data-lovdata-URL="SF/forskrift/1988-01-01-4458/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Begrensninger i ansvaret</span></h2><article class="legalP" id="paragraf-3-ledd-1">Erstatning gis likevel ikke<ol class="defaultList" type="a"><li data-name="a." value="1"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">når skaden er en følge av en risiko ved undersøkelse, diagnostikk eller behandling som er kjent og som ut fra den medisinske kunnskap på skadetidspunktet må aksepteres,</article></article></li><li data-name="b." value="2"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">når skaden i det vesentlige skyldes pasientens grunnsykdom,</article></article></li><li data-name="c." value="3"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">nå skaden er en følge av særlige forhold ved pasienten selv,</article></article></li><li data-name="d." value="4"><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1">når skaden skyldes behandling, og den behandlingsmåte som ble brukt ut fra etterfølgende vurdering fremstår som adekvat,</article></article></li><li data-name="e." value="5"><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1">når skaden skyldes diagnose, og den diagnose som ble stilt var adekvat ut fra den viten man på det aktuelle tidspunkt hadde tilgjengelig,</article></article></li><li data-name="f." value="6"><article class="listArticle" id="paragraf-3-ledd-1-punkt-6"><article class="legalP" id="paragraf-3-ledd-1-punkt-6-ledd-1">når skaden skyldes infeksjon i områder med særlig høy bakteriekonsentrasjon eller hos pasienter med nedsatt motstandskraft eller</article></article></li><li data-name="g." value="7"><article class="listArticle" id="paragraf-3-ledd-1-punkt-7"><article class="legalP" id="paragraf-3-ledd-1-punkt-7-ledd-1">når skaden er voldt av legemiddel.</article></article></li></ol></article></article><article class="legalArticle" data-lovdata-URL="SF/forskrift/1988-01-01-4458/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Erstatningsutmåling, medvirkning, regress m.v.</span></h2><article class="legalP" id="paragraf-4-ledd-1">Erstatning etter disse reglene utmåles etter bestemmelsene i <a href="lov/1969-06-13-26">lov av 13. juni 1969 nr. 26</a> om skadeserstatning. Oppreisning, jfr. <a href="lov/1969-06-13-26/§3-5">skadeserstatningsloven § 3-5</a>, utbetales likevel ikke ut over 20 000 kr. Tap under kr. 5 000 omfattes ikke av vilkårene.</article><article class="legalP" id="paragraf-4-ledd-2">Med hensyn til skadelidtes medvirkning og regress gjelder <a href="lov/1969-06-13-26/§3-7">skadeserstatningsloven §§ 3-7</a> og <a href="lov/1969-06-13-26/§5-1">5-1</a> tilsvarende.</article></article><article class="legalArticle" data-lovdata-URL="SF/forskrift/1988-01-01-4458/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Administrasjon</span></h2><article class="legalP" id="paragraf-5-ledd-1">Pasientskadeerstatningsordningen administreres av Kommunal Landspensjonskasse etter nærmere avtale med sykehuseierne.</article></article><article class="legalArticle" data-lovdata-URL="SF/forskrift/1988-01-01-4458/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Pasientskadenemnd</span></h2><article class="legalP" id="paragraf-6-ledd-1">Kongen oppnevner en Pasientskadenemnd som avgjør krav om erstatning.</article><article class="legalP" id="paragraf-6-ledd-2">Nemnda består av fem medlemmer med personlige vararepresentanter. Leder og nestleder med vararepresentanter skal ha juridisk embetseksamen og oppnevnes på fritt grunnlag.</article><article class="legalP" id="paragraf-6-ledd-3">To medlemmer og deres vararepresentanter oppnevnes som representanter for brukerne etter at det er innhentet forslag fra Forbrukerrådet, Funksjonshemmedes Fellesorganisasjon og Norsk Pasientforening.</article><article class="legalP" id="paragraf-6-ledd-4">Ett medlem med vararepresentant oppnevnes etter at det er innhentet forslag fra Kommunesektorens interesse- og arbeidsgiverorganisasjon på vegne av fylkeskommunene.</article><article class="legalP" id="paragraf-6-ledd-5">Funksjonstiden er tre år.</article><article class="changesToParent">Endret ved <a href="forskrift/2013-01-17-61">forskrift 17 jan 2013 nr. 61</a>.</article></article><article class="legalArticle" data-lovdata-URL="SF/forskrift/1988-01-01-4458/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Saksbehandlingen</span></h2><article class="legalP" id="paragraf-7-ledd-1">Krav om erstatning fremsettes for Norsk pasientskadeserstatning. Norsk pasientskadeserstatning foretar de undersøkelser som kravet gir grunn til. Om nødvendig innhentes sakkyndige uttalelser. Saken forelegges deretter for Pasientskadenemnda til behandling.</article><article class="legalP" id="paragraf-7-ledd-2">Pasientskadenemnda treffer avgjørelse ved alminnelig flertall. Ved stemmelikhet er lederens stemme avgjørende. Nemnda er beslutningsdyktig når fire medlemmer er til stede. Departementet kan gi nærmere regler om saksbehandlingen i Nemnda.</article><article class="legalP" id="paragraf-7-ledd-3">Nemnda kan delegere avgjørelsesmyndighet til sitt sekretariat i Norsk pasientskadeserstatning etter nærmere regler fastsatt av departementet. Blir erstatningskravet avgjort av sekretariatet, kan pasienten klage til Pasientskadenemnda. Bestemmelsene i lov 10. februar 1967 om behandling i forvaltningssaker (forvaltningsloven) kapittel VI gjelder tilsvarende så langt de passer.</article><article class="changesToParent">Endret ved <a href="forskrift/2013-01-17-61">forskrift 17 jan 2013 nr. 61</a>.</article></article><article class="legalArticle" data-lovdata-URL="SF/forskrift/1988-01-01-4458/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Virkningen av avgjørelse i Pasientskadenemnda/Norsk Pasientskadeerstatning</span></h2><article class="legalP" id="paragraf-8-ledd-1">Pasientskadenemndas avgjørelse er bindende for sykehuseierne. Pasienten kan gå til søksmål med krav etter de alminnelige erstatningsregler. I så fall faller Pasientskadenemndas avgjørelse bort.</article></article><article class="legalArticle" data-lovdata-URL="SF/forskrift/1988-01-01-4458/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Finansiering av erstatningsordningen</span></h2><article class="legalP" id="paragraf-9-ledd-1">Utgiftene til erstatningsutbetalingene og til ordningens administrasjon utlignes på staten som sykehuseier og fylkeskommunene etter nærmere avtale.</article></article><article class="legalArticle" data-lovdata-URL="SF/forskrift/1988-01-01-4458/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttreden</span></h2><article class="legalP" id="paragraf-10-ledd-1">Erstatningsordningen trådte i kraft 1. januar 1988. Reglene får ikke anvendelse på skader som er konstatert før ikrafttredelsestidspunktet.</article></article></main></body></html>