<!DOCTYPE html><html lang="nb"><head><title>Forskrift om grasrotandel</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2022-12-05-2124</dd><dt class="dokid">DokumentID</dt><dd class="dokid">SF/forskrift/2022-12-05-2124</dd><dt class="ministry">Departement</dt><dd class="ministry"><ul><li>Kultur- og likestillingsdepartementet</li></ul></dd><dt class="subunit">Etat</dt><dd class="subunit"><ul><li>Sivilsamfunns- og idrettsavdelingen</li></ul></dd><dt class="dateInForce">I kraft fra</dt><dd class="dateInForce">2023-01-01</dd><dt class="note">Merknad</dt><dd class="note">R</dd><dt class="basedOn">Hjemmel</dt><dd class="basedOn"><ul><li><a href="lov/2022-03-18-12/§13">lov/2022-03-18-12/§13</a></li></ul></dd><dt class="dateOfPublication">Kunngjort</dt><dd class="dateOfPublication">2022-12-12 13:40</dd><dt class="title">Tittel</dt><dd class="title">Forskrift om grasrotandel</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kultur- og likestillingsdepartementet 5. desember 2022 med hjemmel i <a href="lov/2022-03-18-12/§13">lov 18. mars 2022 nr. 12 om pengespill (pengespilloven) § 13</a>.</dd><dt class="refid">RefID</dt><dd class="refid">forskrift/2022-12-05-2124</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om grasrotandel</a><ul class="tocSubUl"><li><a href="#paragraf-1">§ 1. Formål</a></li><li><a href="#paragraf-2">§ 2. Beregning av grasrotandel</a></li><li><a href="#paragraf-3">§ 3. Vilkår for deltakelse i grasrotandelen</a></li><li><a href="#paragraf-4">§ 4. Utbetaling</a></li><li><a href="#paragraf-5">§ 5. Bruk av grasrotandelen</a></li><li><a href="#paragraf-6">§ 6. Informasjon om grasrotandelen</a></li><li><a href="#paragraf-7">§ 7. Vedtak om utestenging fra grasrotandelen</a></li><li><a href="#paragraf-8">§ 8. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2022-12-05-2124" id="dokument"><h1>Forskrift om grasrotandel</h1><article class="legalArticle" data-lovdata-URL="SF/forskrift/2022-12-05-2124/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med grasrotandelen er å fremme frivillig aktivitet på lokalt eller regionalt nivå i Norge.</article><article class="legalP" id="paragraf-1-ledd-2">Grasrotandel skal brukes på egen frivillig virksomhet i tråd med grasrotmottakers vedtekter og formål.</article></article><article class="legalArticle" data-lovdata-URL="SF/forskrift/2022-12-05-2124/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Beregning av grasrotandel</span></h2><article class="legalP" id="paragraf-2-ledd-1">Spillere hos Norsk Tipping kan bestemme at 7 pst. (grasrotandel) av spilleinnsatsen skal gå til en enhet i Frivillighetsregisteret som er registrert med deltakelse i grasrotandelen.</article><article class="legalP" id="paragraf-2-ledd-2">Ved spill på Multix, Bingoria, e-Flax, KongKasino, Yezz og Oddsen er grasrotandelen 14 pst. av spillinnsatsen etter fratrekk for gevinster.</article><article class="legalP" id="paragraf-2-ledd-3">Spillene fysiske Flaxlodd og Belago er ikke omfattet av grasrotandelen.</article></article><article class="legalArticle" data-lovdata-URL="SF/forskrift/2022-12-05-2124/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Vilkår for deltakelse i grasrotandelen</span></h2><article class="legalP" id="paragraf-3-ledd-1">En enhet kan delta i grasrotandelen dersom enheten er registrert i Frivillighetsregisteret og er ikke-fortjenestebasert og hovedsakelig basert på frivillig innsats.</article><article class="legalP" id="paragraf-3-ledd-2">Gratis arbeidsinnsats, medlemskontingent og gaver likestilles når det gjelder kravet til frivillig innsats. Gratis styreinnsats tilfredsstiller ikke kravet til frivillig innsats alene. Det må ikke være for tett knytning mellom kontingent, gaver eller gratis arbeidsinnsats og gjenytelser.</article><article class="legalP" id="paragraf-3-ledd-3">Følgende enheter kan ikke delta:<ol class="defaultList" type="a"><li data-name="a." value="1"><article class="listArticle" id="paragraf-3-ledd-3-punkt-1"><article class="legalP" id="paragraf-3-ledd-3-punkt-1-ledd-1">enheter som er organisert av det offentlige, herunder forvaltningsvirksomhet som er delegert til frivillige organisasjoner, og virksomhet som er organisert privatrettslig, men som det offentlige står bak</article></article></li><li data-name="b." value="2"><article class="listArticle" id="paragraf-3-ledd-3-punkt-2"><article class="legalP" id="paragraf-3-ledd-3-punkt-2-ledd-1">enheter som ikke er allmennyttige eller enheter der virksomheten kommer en lukket krets til gode</article></article></li><li data-name="c." value="3"><article class="listArticle" id="paragraf-3-ledd-3-punkt-3"><article class="legalP" id="paragraf-3-ledd-3-punkt-3-ledd-1">enheter som er registrert innenfor følgende kategorier som det primære aktivitets- og virksomhetsområde i Frivillighetsregisteret: <ol class="defaultList" type="i"><li data-name="i." value="1"><article class="listArticle" id="paragraf-3-ledd-3-punkt-3-ledd-1-punkt-1"><article class="legalP" id="paragraf-3-ledd-3-punkt-3-ledd-1-punkt-1-ledd-1">Utdanning og forskning</article></article></li><li data-name="ii." value="2"><article class="listArticle" id="paragraf-3-ledd-3-punkt-3-ledd-1-punkt-2"><article class="legalP" id="paragraf-3-ledd-3-punkt-3-ledd-1-punkt-2-ledd-1">Helse, der enheten driver sykehus, psykiatriske institusjoner, pleiehjem eller noen former for private helseklinikker</article></article></li><li data-name="iii." value="3"><article class="listArticle" id="paragraf-3-ledd-3-punkt-3-ledd-1-punkt-3"><article class="legalP" id="paragraf-3-ledd-3-punkt-3-ledd-1-punkt-3-ledd-1">Bolig- og lokalmiljø. Velforeninger der virksomheten ikke kommer privatøkonomiske interesser til gode kan likevel delta</article></article></li><li data-name="iv." value="4"><article class="listArticle" id="paragraf-3-ledd-3-punkt-3-ledd-1-punkt-4"><article class="legalP" id="paragraf-3-ledd-3-punkt-3-ledd-1-punkt-4-ledd-1">Politiske og interesseorganisasjoner som er politiske partier. Politiske partiers ungdomsorganisasjoner kan likevel delta</article></article></li><li data-name="v." value="5"><article class="listArticle" id="paragraf-3-ledd-3-punkt-3-ledd-1-punkt-5"><article class="legalP" id="paragraf-3-ledd-3-punkt-3-ledd-1-punkt-5-ledd-1">Yrkes-, bransje- og fagforeninger. Elev- og studentorganisasjoner kan likevel delta.</article></article></li></ol></article></article></li><li data-name="d." value="4"><article class="listArticle" id="paragraf-3-ledd-3-punkt-4"><article class="legalP" id="paragraf-3-ledd-3-punkt-4-ledd-1">enheter som har mistet retten til å motta grasrotmidler i medhold av <a href="forskrift/2022-12-05-2124/§7">§ 7</a></article></article></li><li data-name="e." value="5"><article class="listArticle" id="paragraf-3-ledd-3-punkt-5"><article class="legalP" id="paragraf-3-ledd-3-punkt-5-ledd-1">enheter som ikke har registrert gyldig bankkontonummer i Frivillighetsregisteret</article></article></li><li data-name="f." value="6"><article class="listArticle" id="paragraf-3-ledd-3-punkt-6"><article class="legalP" id="paragraf-3-ledd-3-punkt-6-ledd-1">enheter som har aktivitet utover det lokale eller regionale.</article></article></li></ol></article><article class="legalP" id="paragraf-3-ledd-4">Dersom registerfører er i tvil, avgjør Lotteritilsynet om en enhet oppfyller vilkår for deltakelse i grasrotandelen. Dersom Brønnøysundregistrene eller Lotteritilsynet mottar opplysninger som godtgjør at en enhet ikke skulle kvalifisert til deltakelse i grasrotandelen, men allikevel er registrert som grasrotmottaker skal gjeldende enhet slettes som grasrotmottaker i Frivillighetsregisteret.</article></article><article class="legalArticle" data-lovdata-URL="SF/forskrift/2022-12-05-2124/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Utbetaling</span></h2><article class="legalP" id="paragraf-4-ledd-1">Norsk Tipping skal utbetale grasrotandel til enhetenes bankkonto tre ganger årlig. Utbetalingene skal skje primo januar, mai og. september. For å få utbetalt grasrotandel må en mottaker ha opptjent minimum 300 kroner.</article><article class="legalP" id="paragraf-4-ledd-2">Er en enhets grasrotandel under 300 kroner, utstår utbetalingen til den utbetalingsdatoen da enhetens grasrotandel er minst 300 kroner. Norsk Tipping kan tilbakeføre grasrotandel dersom en enhets grasrotandel ikke har opptjent 300 kroner i løpet av 3 år. Tilbakeførte beløp inngår i Norsk Tippings overskudd.</article><article class="legalP" id="paragraf-4-ledd-3">En enhet mister retten til opptjent grasrotandel dersom utbetaling ikke lar seg gjennomføre grunnet feil opplysninger i Frivillighetsregisteret. Den aktuelle grasrotandelen overføres til Norsk Tippings overskudd.</article><article class="legalP" id="paragraf-4-ledd-4">En enhet mister retten til å delta i grasrotandelen, samt opptjening av grasrotandel fra den datoen enheten slettes fra Frivillighetsregisteret.</article></article><article class="legalArticle" data-lovdata-URL="SF/forskrift/2022-12-05-2124/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Bruk av grasrotandelen</span></h2><article class="legalP" id="paragraf-5-ledd-1">Bruk av grasrotandel skal skje i tråd med bestemmelsene i denne forskrift.</article><article class="legalP" id="paragraf-5-ledd-2">Grasrotandelen skal ikke nyttes til aktivitet i enheter som ikke fyller vilkårene for deltakelse i grasrotandelen.</article><article class="legalP" id="paragraf-5-ledd-3">Grasrotandelen skal ikke nyttes til nærings-, eller privatøkonomiske interesser eller typisk offentlige oppgaver.</article><article class="legalP" id="paragraf-5-ledd-4">Grasrotandelen skal ikke nyttes til økonomisk aktivitet og hvor denne aktiviteten vrir eller truer med å vri konkurransen med virksomheter som ikke kan motta grasrotandel. Begrepet økonomisk aktivitet og om den vrir eller truer med å vri konkurransen skal fortolkes i samsvar med <a href="lov/1992-11-27-109/eøsl">EØS-avtalens</a> regler om offentlig støtte.</article></article><article class="legalArticle" data-lovdata-URL="SF/forskrift/2022-12-05-2124/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Informasjon om grasrotandelen</span></h2><article class="legalP" id="paragraf-6-ledd-1">Norsk Tipping skal gi spillere kommunevis oversikt over grasrotberettigede enheter. I de av Norsk Tippings formidlingskanaler hvor det er hensiktsmessig, skal oversikt over grasrotberettigede enheter også inneholde organisasjonsnummer og postnummer.</article><article class="legalP" id="paragraf-6-ledd-2">Norsk Tipping skal hvert år offentliggjøre oversikt over hvilke enheter i Frivillighetsregisteret som har mottatt grasrotandeler og hvor mye den enkelte enhet har mottatt.</article></article><article class="legalArticle" data-lovdata-URL="SF/forskrift/2022-12-05-2124/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Vedtak om utestenging fra grasrotandelen</span></h2><article class="legalP" id="paragraf-7-ledd-1">Lotteritilsynet kan vedta at en enhet skal miste retten til å delta i grasrotandelen i inntil fem år dersom tilsynet finner at:<ol class="defaultList" type="a"><li data-name="a." value="1"><article class="listArticle" id="paragraf-7-ledd-1-punkt-1"><article class="legalP" id="paragraf-7-ledd-1-punkt-1-ledd-1">enheten ikke kan godtgjøre at vilkårene i denne forskriften er oppfylt</article></article></li><li data-name="b." value="2"><article class="listArticle" id="paragraf-7-ledd-1-punkt-2"><article class="legalP" id="paragraf-7-ledd-1-punkt-2-ledd-1">enheten har drevet med kommersiell reklamekampanje med formål å fremme tilslutning om egen enhet i grasrotandelen gjentatte ganger, eller</article></article></li><li data-name="c." value="3"><article class="listArticle" id="paragraf-7-ledd-1-punkt-3"><article class="legalP" id="paragraf-7-ledd-1-punkt-3-ledd-1">enheten på andre måter har misbrukt grasrotandelen.</article></article></li></ol></article><article class="legalP" id="paragraf-7-ledd-2">Grasrotandel som er vedtatt tilbakebetalt etter <a href="lov/2022-03-18-12/§35">pengespilloven § 35</a> andre ledd, skal inngå i Norsk Tippings overskudd. Dersom en utestengt enhet har opptjent grasrotandel i perioden siden forrige utbetaling, skal grasrotandelen inngå i Norsk Tippings overskudd.</article></article><article class="legalArticle" data-lovdata-URL="SF/forskrift/2022-12-05-2124/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse</span></h2><article class="legalP" id="paragraf-8-ledd-1">Forskriften trer i kraft 1. januar 2023.</article></article></main></body></html>