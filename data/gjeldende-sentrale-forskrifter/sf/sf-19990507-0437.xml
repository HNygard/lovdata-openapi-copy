<!DOCTYPE html><html lang="no"><head><title>Forskrift om gebyr for bruk av piggdekk og tilleggsgebyr</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-1999-05-07-437</dd><dt class="dokid">DokumentID</dt><dd class="dokid">SF/forskrift/1999-05-07-437</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="subunit">Etat</dt><dd class="subunit"><ul><li>Veg-, by- og trafikksikkerhetsavd.</li></ul></dd><dt class="publishedIn">Publisert i</dt><dd class="publishedIn">I 1999 1109</dd><dt class="dateInForce">I kraft fra</dt><dd class="dateInForce">1999-05-11</dd><dt class="lastChangeInForce">Ikrafttredelse av siste endring</dt><dd class="lastChangeInForce">2020-01-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2019-12-19-2050">forskrift/2019-12-19-2050</a> fra 2020-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1965-06-18-4/§13">lov/1965-06-18-4/§13</a></li><li><a href="lov/1965-06-18-4/§31">lov/1965-06-18-4/§31</a></li><li><a href="lov/1965-06-18-4/§31a">lov/1965-06-18-4/§31a</a></li><li><a href="lov/1967-02-10/§28">lov/1967-02-10/§28</a></li></ul></dd><dt class="titleShort">Korttittel</dt><dd class="titleShort">Forskrift om gebyr for bruk av piggdekk</dd><dt class="title">Tittel</dt><dd class="title">Forskrift om gebyr for bruk av piggdekk og tilleggsgebyr</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 7. mai 1999 med hjemmel i vegtrafikklov <a href="lov/1965-06-18-4/§13">av 18. juni 1965 nr. 4 § 13</a>, <a href="lov/1965-06-18-4/§31">§ 31</a> og <a href="lov/1965-06-18-4/§31a">§ 31a</a> og <a href="lov/1967-02-10">lov av 10. februar 1967</a> om behandlingsmåten i forvaltningssaker (forvaltningsloven) <a href="lov/1967-02-10/§28">§ 28</a> tredje ledd. Fremmet av Samferdselsdepartementet. <br /><strong>Endret</strong> ved <a href="forskrift/1999-05-11-438">forskrifter 11 mai 1999 nr. 438</a> (ikrafttredelse), <a href="forskrift/2000-08-23-878">23 aug 2000 nr. 878</a>, <a href="forskrift/2002-12-13-1642">13 des 2002 nr. 1642</a>, <a href="forskrift/2003-02-20-214">20 feb 2003 nr. 214</a>, <a href="forskrift/2005-07-19-831">19 juli 2005 nr. 831</a>, <a href="forskrift/2007-08-31-1021">31 aug 2007 nr. 1021</a>, <a href="forskrift/2015-09-25-1085">25 sep 2015 nr. 1085</a>, <a href="forskrift/2016-02-25-196">25 feb 2016 nr. 196</a>, <a href="forskrift/2019-12-19-2050">19 des 2019 nr. 2050</a> (i kraft 1 jan 2020).</dd><dt class="refid">RefID</dt><dd class="refid">forskrift/1999-05-07-437</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om gebyr for bruk av piggdekk og tilleggsgebyr</a><ul class="tocSubUl"><li><a href="#paragraf-1">§ 1. Virkeområde</a></li><li><a href="#paragraf-2">§ 2. Innføring av piggdekkgebyr</a></li><li><a href="#paragraf-3">§ 3. Gebyrsonestørrelse</a></li><li><a href="#paragraf-4">§ 4. Gebyrets størrelse</a></li><li><a href="#paragraf-5">§ 5. Betaling av gebyr</a></li><li><a href="#paragraf-6">§ 6. Kontroll av gebyr</a></li><li><a href="#paragraf-7">§ 7. Tilleggsgebyr</a></li><li><a href="#paragraf-8">§ 8. Ansvar for betaling, forhøyet tilleggsgebyr</a></li><li><a href="#paragraf-9">§ 9. Inndriving av gebyr/tilleggsgebyr</a></li><li><a href="#paragraf-10">§ 10. Håndheving</a></li><li><a href="#paragraf-11">§ 11. Klage</a></li><li><a href="#paragraf-12">§ 12. Kompetent tingrett</a></li><li><a href="#paragraf-13">§ 13. Klagebehandlingen i tingretten</a></li><li><a href="#paragraf-14">§ 14. Opphør av piggdekkgebyrordningen</a></li><li><a href="#paragraf-15">§ 15. Endringer av forskriften</a></li><li><a href="#paragraf-16">§ 16. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/1999-05-07-437" id="dokument"><h1>Forskrift om gebyr for bruk av piggdekk og tilleggsgebyr</h1><article class="legalArticle" data-lovdata-URL="SF/forskrift/1999-05-07-437/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Denne forskrift gjelder bruk av bil jf. <a href="forskrift/1994-10-04-918">forskrift 4. oktober 1994 nr. 918</a> (<a href="forskrift/1994-10-04-918/§2-2">kjøretøyforskriften) § 2-2</a> med piggdekk i nærmere fastsatt område (gebyrsone) jf. § 3, på veg skiltet med offentlig trafikkskilt.</article><article class="legalP" id="paragraf-1-ledd-2">Denne forskrift gjelder ikke bruk av følgende biler:<ol class="defaultList" type="1"><li data-name="1." value="1"><article class="listArticle" id="paragraf-1-ledd-2-punkt-1"><article class="legalP" id="paragraf-1-ledd-2-punkt-1-ledd-1">Bil som i følge opplysninger i vognkortet er godkjent som utrykningskjøretøy.</article></article></li><li data-name="2." value="2"><article class="listArticle" id="paragraf-1-ledd-2-punkt-2"><article class="legalP" id="paragraf-1-ledd-2-punkt-2-ledd-1">Annen bil i politiets tjeneste.</article></article></li><li data-name="3." value="3"><article class="listArticle" id="paragraf-1-ledd-2-punkt-3"><article class="legalP" id="paragraf-1-ledd-2-punkt-3-ledd-1">Bil hvor fører eller passasjer medbringer parkeringsbevis for forflytningshemmede, jf. <a href="forskrift/1994-03-15-222">forskrift 15. mars 1994 nr. 222</a> om parkering for forflytningshemmede. Ved parkering skal parkeringsbevis alltid være plassert godt synlig bak frontruten.</article></article></li><li data-name="4." value="4"><article class="listArticle" id="paragraf-1-ledd-2-punkt-4"><article class="legalP" id="paragraf-1-ledd-2-punkt-4-ledd-1">Bil som har montert synlig innretning slik som plog, strøredskap e.l., og er under oppdrag i forbindelse med brøyting, salting eller strøing.</article></article></li><li data-name="5." value="5"><article class="listArticle" id="paragraf-1-ledd-2-punkt-5"><article class="legalP" id="paragraf-1-ledd-2-punkt-5-ledd-1">Bil med kjennemerke med gule tegn på blå bunn.</article></article></li></ol></article><article class="changesToParent">Endret ved <a href="forskrift/2000-08-23-878">forskrift 23 august 2000 nr. 878</a>.</article></article><article class="legalArticle" data-lovdata-URL="SF/forskrift/1999-05-07-437/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Innføring av piggdekkgebyr</span></h2><article class="legalP" id="paragraf-2-ledd-1">En kommune kan ved forskrift innføre gebyr for bruk av piggdekk i nærmere fastsatt gebyrsone, dersom omfang og utbredelse av miljøproblemer knyttet til piggdekkbruk krever det.</article><article class="legalP" id="paragraf-2-ledd-2">Vedtak om innføring av piggdekkgebyr i kommunene Oslo, Bergen, Trondheim og Stavanger krever samtykke fra Vegdirektoratet.</article><article class="legalP" id="paragraf-2-ledd-3">Vedtak om innføring av gebyr for andre kommuner enn de som nevnt i annet ledd, krever samtykke fra Samferdselsdepartementet.</article><article class="legalP" id="paragraf-2-ledd-4">I særlige tilfelle kan Samferdselsdepartementet pålegge en kommune å gjennomføre ordning som nevnt i denne forskrift.</article><article class="legalP" id="paragraf-2-ledd-5">Med gebyr forstås den pris en eier eller fører av en bil må betale for å lovlig kunne benytte piggdekk, jf. forskriften <a href="forskrift/1999-05-07-437/§4">§ 4</a>.</article></article><article class="legalArticle" data-lovdata-URL="SF/forskrift/1999-05-07-437/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Gebyrsonestørrelse</span></h2><article class="legalP" id="paragraf-3-ledd-1">En kommune fastsetter størrelsen på gebyrsonen. Sonegrensen kan begrenses til en del av kommunen.</article><article class="legalP" id="paragraf-3-ledd-2">Flere nærliggende kommuner kan ved felles forskrift fastsette en felles gebyrsone, dersom miljøkrav jf. <a href="forskrift/1999-05-07-437/§2">§ 2</a> og administrative hensyn tilsier dette. Disse kommuner avtaler hvordan inntekter og kostnader ved ordningen skal fordeles.</article></article><article class="legalArticle" data-lovdata-URL="SF/forskrift/1999-05-07-437/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Gebyrets størrelse</span></h2><article class="legalP" id="paragraf-4-ledd-1">Gebyret fastsettes til kr 1400 pr. sesong, kr 450 pr. måned og kr 35 pr. dag. Betalt gebyr i en gebyrsone, er gyldig betaling i andre gebyrsoner.</article><article class="legalP" id="paragraf-4-ledd-2">For bil med tillatt totalvekt 3500 kg eller mer skal gebyrsatsene i første ledd dobles.</article><article class="changesToParent">Endret ved <a href="forskrift/2005-07-19-831">forskrifter 19 juli 2005 nr. 831</a> (i kraft 15 aug 2005), <a href="forskrift/2016-02-25-196">25 feb 2016 nr. 196</a> (i kraft 1 juni 2016).</article></article><article class="legalArticle" data-lovdata-URL="SF/forskrift/1999-05-07-437/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Betaling av gebyr</span></h2><article class="legalP" id="paragraf-5-ledd-1">Kommunen er ansvarlig for informasjon om, tilretteleggelse og gjennomføring av et forsvarlig salgssystem for betaling av gebyr for bruk av piggdekk med varighet for en piggdekksesong, en kalendermåned eller ett døgn. Inntektene fra gebyrordningen tilfaller kommunen.</article><article class="legalP" id="paragraf-5-ledd-2">Betaling for sesong eller måned har gyldighet for inneværende vintersesong henholdsvis inneværende kalendermåned, på de dager piggdekk lovlig kan benyttes, jf. <a href="forskrift/1990-01-25-92">forskrift 25. januar 1990 nr. 92</a> om bruk av kjøretøy <a href="forskrift/1990-01-25-92/§1-4">§ 1-4</a> nr. 3. Betaling av dagskort har tilsvarende gyldighet 24 timer fra påført tidspunkt, eventuelt 48 eller 72 timer, eller om det fremkommer av dagskortet ett eller flere døgn.</article><article class="legalP" id="paragraf-5-ledd-3">Betalt gebyr er kun gyldig for én bil.</article><article class="legalP" id="paragraf-5-ledd-4">Betalt gebyr for sesong med gyldighet ett år fra betalingsdato er gyldig inntil det utløper.</article><article class="changesToParent">Endret ved <a href="forskrift/2005-07-19-831">forskrift 19 juli 2005 nr. 831</a> (i kraft 15 aug 2005).</article></article><article class="legalArticle" data-lovdata-URL="SF/forskrift/1999-05-07-437/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Kontroll av gebyr</span></h2><article class="legalP" id="paragraf-6-ledd-1">Utstedes oblat for betaling av piggdekkgebyr skal dette være påført bilens kjennemerke og gyldighetsperiode før piggdekk kan tas i bruk. For dagskort som er utstedt av betalingsautomat eller tilsvarende betalingssystemer er det ikke krav om å påføre bilens kjennemerke. For at kontroll enkelt skal la seg gjennomføre, må utstedt oblat være plassert godt synlig bak frontruten. Dersom det ikke utstedes oblat for gyldig betaling av piggdekkgebyr må enhver som lovlig vil benytte piggdekk følge de anvisninger som da gjelder for kontroll med betaling av piggdekkgebyr.</article><article class="changesToParent">Endret ved <a href="forskrift/2005-07-19-831">forskrift 19 juli 2005 nr. 831</a> (i kraft 15 aug 2005).</article></article><article class="legalArticle" data-lovdata-URL="SF/forskrift/1999-05-07-437/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Tilleggsgebyr</span></h2><article class="legalP" id="paragraf-7-ledd-1">I områder der gebyr for bruk av piggdekk er innført, jf. <a href="forskrift/1999-05-07-437/§2">§ 2</a>, kan tilleggsgebyr ilegges hvis gyldig betaling ikke foreligger eller dersom utstedt oblat ikke er utfylt og plassert som beskrevet i <a href="forskrift/1999-05-07-437/§6">§ 6</a> første og annet punktum. Tilsvarende kan det ilegges tilleggsgebyr dersom anvisninger for gyldig betaling av piggdekkgebyr som nevnt i <a href="forskrift/1999-05-07-437/§6">§ 6</a> tredje punktum ikke er fulgt.</article><article class="legalP" id="paragraf-7-ledd-2">Tilleggsgebyret er kr 750.</article><article class="changesToParent">Endret ved <a href="forskrift/2005-07-19-831">forskrift 19 juli 2005 nr. 831</a> (i kraft 15 aug 2005).</article></article><article class="legalArticle" data-lovdata-URL="SF/forskrift/1999-05-07-437/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ansvar for betaling, forhøyet tilleggsgebyr</span></h2><article class="legalP" id="paragraf-8-ledd-1">Tilleggsgebyr blir ilagt fører av kjøretøyet på stedet. Dersom føreren av kjøretøyet er en annen enn den som var registrert som eier ved overtredelsen, er de solidarisk ansvarlige, med mindre kjøretøyet var fravendt eieren ved et lovbrudd med en strafferamme på mer enn ett år.</article><article class="legalP" id="paragraf-8-ledd-2">Blanketten for tilleggsgebyr skal festes på kjøretøyet sammen med innbetalingskort, eller leveres føreren. I særlige tilfeller kan den likevel sendes fører eller eier i posten.</article><article class="legalP" id="paragraf-8-ledd-3">Er tilleggsgebyret ikke betalt innen tre uker etter at det er ilagt, forhøyes det med 50 prosent. Dette gjelder selv om tilleggsgebyret er påklaget.</article><article class="legalP" id="paragraf-8-ledd-4">Betalingsplikt gjelder selv om det klages på ileggelsen.</article><article class="legalP" id="paragraf-8-ledd-5">Tilleggsgebyr/forhøyet tilleggsgebyr tilfaller kommunen dersom overtredelse er håndhevet av kommune som er tildelt myndighet etter <a href="forskrift/1999-05-07-437/§10">§ 10</a> annet ledd, og staten dersom overtredelse er håndhevet av politi/Statens vegvesen, jf. <a href="forskrift/1999-05-07-437/§10">§ 10</a> første ledd.</article><article class="changesToParent">Endret ved <a href="forskrift/2003-02-20-214">forskrifter 20 feb 2003 nr. 214</a>, <a href="forskrift/2015-09-25-1085">25 sep 2015 nr. 1085</a> (i kraft 1 okt 2015), <a href="forskrift/2019-12-19-2050">19 des 2019 nr. 2050</a> (i kraft 1 jan 2020).</article></article><article class="legalArticle" data-lovdata-URL="SF/forskrift/1999-05-07-437/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Inndriving av gebyr/tilleggsgebyr</span></h2><article class="legalP" id="paragraf-9-ledd-1">Er tilleggsgebyr ikke betalt innen tre uker etter ileggelsen, kan tilleggsgebyr og forhøyet tilleggsgebyr inndrives i overensstemmelse med <a href="lov/1965-06-18-4/§38">vegtrafikkloven § 38</a>, men tidligst fjorten dager etter at varsel om inndriving er kommet fram til den skyldige. Gebyret kan også inndrives hos eieren av kjøretøyet etter samme prinsipper. Skyldneren har ikke erstatningsplikt for kostnader ved utenrettslig inndriving.</article></article><article class="legalArticle" data-lovdata-URL="SF/forskrift/1999-05-07-437/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Håndheving</span></h2><article class="legalP" id="paragraf-10-ledd-1">Politi og Statens vegvesen kan ilegge tilleggsgebyr, jf. <a href="forskrift/1999-05-07-437/§7">§ 7</a>.</article><article class="legalP" id="paragraf-10-ledd-2">En kommune kan etter å ha søkt Vegdirektoratet tildeles myndighet til å ilegge tilleggsgebyr, jf. <a href="lov/1965-06-18-4/§31a">vegtrafikkloven § 31 a</a>. Uttalelse fra vedkommende politimester skal følge søknaden. Kommunal håndheving skal utføres av den etat som håndhever parkeringsreglene, jf. <a href="forskrift/1993-10-01-921">forskrift 1. oktober 1993 nr. 921</a> om offentlig parkeringsregulering mv. <a href="forskrift/1993-10-01-921/§18">§ 18</a>. Personell skal være uniformert, og må ha fått tilfredsstillende opplæring. Dersom føreren krever det må personell legitimere seg, eventuelt med et tjenestenummer.</article><article class="legalP" id="paragraf-10-ledd-3">Dersom flere kommuner omfattes av en gebyrsone, kan disse gå sammen om felles administrasjon og håndheving.</article><article class="changesToParent">Endret ved <a href="forskrift/2003-02-20-214">forskrifter 20 feb 2003 nr. 214</a>, <a href="forskrift/2019-12-19-2050">19 des 2019 nr. 2050</a> (i kraft 1 jan 2020).</article></article><article class="legalArticle" data-lovdata-URL="SF/forskrift/1999-05-07-437/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Klage</span></h2><article class="legalP" id="paragraf-11-ledd-1">Ilagt tilleggsgebyr kan påklages innen tre uker etter ileggelsen. For beregning av fristen gjelder reglene i <a href="lov/1967-02-10/§29">forvaltningsloven § 29</a> og <a href="lov/1967-02-10/§30">§ 30</a>. Klagen utformes i samsvar med <a href="lov/1967-02-10/§32">forvaltningsloven § 32</a>.</article><article class="legalP" id="paragraf-11-ledd-2">Klagen fremsettes for politi eller Statens vegvesen i det distrikt gebyret ble ilagt. Er gebyret ilagt av myndighet som nevnt i <a href="forskrift/1999-05-07-437/§10">§ 10</a> annet ledd, sendes klagen til kommunen der dette er ilagt.</article><article class="legalP" id="paragraf-11-ledd-3">Politi/Statens vegvesen/kommunen behandler klagen og gir skriftlig begrunnelse dersom klageren ikke får medhold. Disse myndigheter kan, dersom særlige grunner tilsier det, frafalle tilleggsgebyret/forhøyet tilleggsgebyr.</article><article class="legalP" id="paragraf-11-ledd-4">Klage på ilagt tilleggsgebyr/forhøyet tilleggsgebyr som ikke gis medhold jf. tredje ledd, kan innen tre uker etter at klageren er underrettet om resultatet kreves forelagt for tingretten. Politi/Statens vegvesen/kommunen forbereder klagebehandlingen.</article><article class="changesToParent">Endret ved <a href="forskrift/2002-12-13-1642">forskrifter 13 des 2002 nr. 1642</a> (i kraft 1 jan 2003), <a href="forskrift/2003-02-20-214">20 feb 2003 nr. 214</a>, <a href="forskrift/2019-12-19-2050">19 des 2019 nr. 2050</a> (i kraft 1 jan 2020).</article></article><article class="legalArticle" data-lovdata-URL="SF/forskrift/1999-05-07-437/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Kompetent tingrett</span></h2><article class="legalP" id="paragraf-12-ledd-1">Politi/Statens vegvesen/kommunen sender klagen til tingretten på stedet der gebyret ble ilagt.</article><article class="changesToParent">Endret ved <a href="forskrift/2002-12-13-1642">forskrifter 13 des 2002 nr. 1642</a> (i kraft 1 jan 2003), <a href="forskrift/2003-02-20-214">20 feb 2003 nr. 214</a>, <a href="forskrift/2019-12-19-2050">19 des 2019 nr. 2050</a> (i kraft 1 jan 2020).</article></article><article class="legalArticle" data-lovdata-URL="SF/forskrift/1999-05-07-437/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Klagebehandlingen i tingretten</span></h2><article class="legalP" id="paragraf-13-ledd-1">Tingrett som nevnt i <a href="forskrift/1999-05-07-437/§12">§ 12</a> behandler klagen, med mindre retten av særlige grunner mener klagen bør behandles av en annen tingrett.</article><article class="legalP" id="paragraf-13-ledd-2">Klageren skal innkalles til rettsmøte ved stevning. Klagen kan likevel avgjøres uten slikt rettsmøte, dersom retten finner det ubetenkelig.</article><article class="legalP" id="paragraf-13-ledd-3">Klageren trenger heller ikke kalles inn når det bare skal avsies kjennelse. Dersom klageren eller vitner blir innkalt til rettsmøte, skal også politi, Statens vegvesen eller kommunen varsles.</article><article class="legalP" id="paragraf-13-ledd-4">Når det er bedt om oppfriskning for oversittelse av klagefrist i sak som skal behandles av tingretten, kan tingretten samtidig avgjøre selve saken.</article><article class="legalP" id="paragraf-13-ledd-5">Ellers gjelder reglene i straffeprosessloven, herunder reglene i kap. 30 om saksomkostninger så langt de passer, jf. også <a href="lov/1965-06-18-4/§31a">vegtrafikkloven § 31 a</a> fjerde ledd. Reglene i <a href="lov/1981-05-22-25/kap9">straffeprosessloven kap. 9</a> om offentlig forsvarer gjelder ikke. Forkynnelse i klagesaker kan utføres av polititjenestemann.</article><article class="changesToParent">Endret ved <a href="forskrift/2002-12-13-1642">forskrifter 13 des 2002 nr. 1642</a> (i kraft 1 jan 2003), <a href="forskrift/2003-02-20-214">20 feb 2003 nr. 214</a>, <a href="forskrift/2007-08-31-1021">31 aug 2007 nr. 1021</a> (i kraft 1 jan 2008), <a href="forskrift/2019-12-19-2050">19 des 2019 nr. 2050</a> (i kraft 1 jan 2020).</article></article><article class="legalArticle" data-lovdata-URL="SF/forskrift/1999-05-07-437/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Opphør av piggdekkgebyrordningen</span></h2><article class="legalP" id="paragraf-14-ledd-1">Når en kommune har innført piggdekkgebyrordning som beskrevet i denne forskrift plikter kommunen å overvåke utviklingen av piggdekkbruken etter beregningsmetoder fastsatt i samråd med Vegdirektoratet.</article><article class="legalP" id="paragraf-14-ledd-2">En kommune kan søke Vegdirektoratet om avvikling av ordning som beskrevet i denne forskrift.</article><article class="legalP" id="paragraf-14-ledd-3">Samferdselsdepartementet kan i særlige tilfelle pålegge en kommune å avvikle ordningen.</article></article><article class="legalArticle" data-lovdata-URL="SF/forskrift/1999-05-07-437/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Endringer av forskriften</span></h2><article class="legalP" id="paragraf-15-ledd-1">Samferdselsdepartementet kan gjøre endringer i forskriften.</article></article><article class="legalArticle" data-lovdata-URL="SF/forskrift/1999-05-07-437/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Ikrafttredelse</span></h2><article class="legalP" id="paragraf-16-ledd-1">Forskriften trer i kraft fra det tidspunkt Samferdselsdepartementet bestemmer.</article><article class="changesToParent">I kraft 11 mai 1999 (jf. <a href="forskrift/1999-05-11-438">forskrift 11 mai 1999 nr. 438</a>).</article></article></main></body></html>