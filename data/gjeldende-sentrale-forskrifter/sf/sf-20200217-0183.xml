<!DOCTYPE html><html lang="no"><head><title>Forskrift om tilskudd til assistert retur og tvangsretur</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-02-17-183</dd><dt class="dokid">DokumentID</dt><dd class="dokid">SF/forskrift/2020-02-17-183</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="subunit">Etat</dt><dd class="subunit"><ul><li>Innvandringsavd.</li></ul></dd><dt class="dateInForce">I kraft fra</dt><dd class="dateInForce">2020-03-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2021-09-16</dd><dt class="lastChangedBy">Sist endret ved</dt><dd class="lastChangedBy"><a href="forskrift/2021-09-16-2766">forskrift/2021-09-16-2766</a></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/2008-05-15-35/§90g">lov/2008-05-15-35/§90g</a></li><li><a href="forskrift/2009-10-09-1260">forskrift/2009-10-09-1260</a></li><li><a href="forskrift/2009-12-18-1582">forskrift/2009-12-18-1582</a></li><li><a href="null">null</a></li></ul></dd><dt class="dateOfPublication">Kunngjort</dt><dd class="dateOfPublication">2020-02-26 15:15</dd><dt class="lastupdated">Rettet</dt><dd class="lastupdated">2025-07-02 (hjemmelsfelt)</dd><dt class="title">Tittel</dt><dd class="title">Forskrift om tilskudd til assistert retur og tvangsretur</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Justis- og beredskapsdepartementet 17. februar 2020 med hjemmel i Stortingets budsjettvedtak kap. 490 post 72. <br /><strong>Tilføyd hjemmel:</strong> <a href="lov/2008-05-15-35/§90g">Lov 15. mai 2008 nr. 35 om utlendingers adgang til riket og deres opphold her (utlendingsloven) § 90g</a>, jf. <a href="forskrift/2009-10-09-1260">delegeringsvedtak 9. oktober 2009 nr. 1260</a> og <a href="forskrift/2009-12-18-1582">omorganiseringsvedtak 18. desember 2009 nr. 1582</a>. <br /> <strong>Endret</strong> ved forskrifter <a href="forskrift/2020-12-15-2806">15 des 2020 nr. 2806</a> (i kraft 1 jan 2021), <a href="forskrift/2021-03-18-768">18 mars 2021 nr. 768</a> (i kraft 1 april 2021), <a href="forskrift/2021-09-16-2766">16 sep 2021 nr. 2766</a>. <br /> <strong>Rettet</strong> 02.07.2025 (hjemmelsfelt).</dd><dt class="refid">RefID</dt><dd class="refid">forskrift/2020-02-17-183</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om tilskudd til assistert retur og tvangsretur</a><ul class="tocSubUl"><li><a href="#paragraf-1">§ 1. Formål</a></li><li><a href="#paragraf-2">§ 2. Hvem som kan få tilskudd</a></li><li><a href="#paragraf-3">§ 3. Søkere som likevel ikke kan få tilskudd</a></li><li><a href="#paragraf-4">§ 4. Reisetilskudd</a></li><li><a href="#paragraf-5">§ 5. Reintegreringstilskudd</a></li><li><a href="#paragraf-6">§ 6. Reintegreringstilskudd til enslige mindreårige</a></li><li><a href="#paragraf-7">§ 7. Reintegreringstilskudd til særlige sårbare grupper</a></li><li><a href="#paragraf-8">§ 8. Reintegreringstilskudd til søkere som er særlig kostnadskrevende for samfunnet</a></li><li><a href="#paragraf-9">§ 9. Reintegreringstilskudd ved retur til Afghanistan</a></li><li><a href="#paragraf-10">§ 10. Reintegreringstilskudd ved retur til Somalia</a></li><li><a href="#paragraf-11">§ 11. Reintegreringstilskudd ved retur til Marokko</a></li><li><a href="#paragraf-12">§ 11a. Reintegreringstilskudd ved retur til Irak</a></li><li><a href="#paragraf-13">§ 12. Vilkår for å få utbetalt tilskuddet</a></li><li><a href="#paragraf-14">§ 13. Søknadsprosess og klageadgang</a></li><li><a href="#paragraf-15">§ 14. Tilbakebetalingsplikt</a></li><li><a href="#paragraf-16">§ 15. Reintegreringstilskudd ved tvangsretur av utlendinger som er særlig kostnadskrevende for samfunnet</a></li><li><a href="#paragraf-17">§ 16. Reintegreringstilskudd ved tvangsretur til Afghanistan</a></li><li><a href="#paragraf-18">§ 17. Reintegreringstilskudd ved tvangsretur til Marokko</a></li><li><a href="#paragraf-19">§ 18. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2020-02-17-183" id="dokument"><h1>Forskrift om tilskudd til assistert retur og tvangsretur</h1><article class="legalArticle" data-lovdata-URL="SF/forskrift/2020-02-17-183/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med tilskudd til assistert retur og tvangsretur er at flest mulig utlendinger som har plikt til å forlate Norge, returnerer til hjemlandet. Tilskuddet skal også bidra til økonomisk utvikling og velferd i hjemlandet ved at deler av tilskuddsmidlene utbetales etter returen, eller gis i form av tjenester som næringsetablering, skole, arbeidstrening eller liknende.</article></article><article class="legalArticle" data-lovdata-URL="SF/forskrift/2020-02-17-183/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Hvem som kan få tilskudd</span></h2><article class="legalP" id="paragraf-2-ledd-1">Tilskudd til assistert retur gis etter søknad til utlendinger som<ol class="defaultList" type="a"><li data-name="a." value="1"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">har plikt til å forlate Norge eller har en søknad om beskyttelse til behandling</article></article></li><li data-name="b." value="2"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">har kjent oppholdssted eller kontaktinformasjon</article></article></li><li data-name="c." value="3"><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1">kan fly alene uten å utgjøre en fare for seg selv, medpassasjerer eller sikkerheten i flyet.</article></article></li></ol></article><article class="legalP" id="paragraf-2-ledd-2">Det gis tilskudd til en søker som skal returnere til et annet land enn hjemlandet, når søkeren har en gyldig og fornybar oppholdstillatelse i mottakerlandet.</article><article class="legalP" id="paragraf-2-ledd-3">Har en søker alene foreldreansvaret for et barn under 18 år som har opphold i Norge, gis det bare tilskudd til assistert retur dersom søknaden også omfatter barnet. Barn under 18 år får bare tilskudd til assistert retur dersom søknaden også inkluderer de som har foreldreansvaret i Norge.</article><article class="legalP" id="paragraf-2-ledd-4">Det kan likevel gis tilskudd til søkere som ikke kan returnere alene, men må ledsages av politiet, av hensyn til flysikkerheten, av mangel på reisedokumenter eller fordi leverandørene av retur- og reintegreringstjenester ikke kan tilby retur til enkelte land.</article><article class="legalP" id="paragraf-2-ledd-5">Det gis tilskudd til tvangsretur til Afghanistan og Marokko etter <a href="forskrift/2020-02-17-183/§16">§ 16</a> og <a href="forskrift/2020-02-17-183/§17">§ 17</a>.</article></article><article class="legalArticle" data-lovdata-URL="SF/forskrift/2020-02-17-183/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Søkere som likevel ikke kan få tilskudd</span></h2><article class="legalP" id="paragraf-3-ledd-1">Med mindre Utlendingsdirektoratet har grunn til å tro at tilskudd vil bidra til en retur, gis det ikke tilskudd til assistert retur til den som<ol class="defaultList" type="a"><li data-name="a." value="1"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">er statsborger i Albania, Armenia, Bosnia-Hercegovina, Botswana, Georgia, Ghana, India, Israel, Kosovo, Kroatia, Montenegro, Mongolia, Namibia, Nord-Makedonia, Romania, Serbia, Sør-Afrika, Tanzania eller Ukraina</article></article></li><li data-name="b." value="2"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">er statsborger i et visumfritt land</article></article></li><li data-name="c." value="3"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">har kommet til Norge med det formål å søke om tilskudd til assistert retur</article></article></li><li data-name="d." value="4"><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1">tidligere har mottatt tilskudd til assistert retur, tilbakevending eller i forbindelse med tvangsretur</article></article></li><li data-name="e." value="5"><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1">ønsker å returnere til et av landene i Dublinsamarbeidet</article></article></li><li data-name="f." value="6"><article class="listArticle" id="paragraf-3-ledd-1-punkt-6"><article class="legalP" id="paragraf-3-ledd-1-punkt-6-ledd-1">på et annet grunnlag enn beskyttelse har hatt en oppholdstillatelse som har utløpt og som ikke er fornyet eller tilbakekalt</article></article></li><li data-name="g." value="7"><article class="listArticle" id="paragraf-3-ledd-1-punkt-7"><article class="legalP" id="paragraf-3-ledd-1-punkt-7-ledd-1">har fått avslag på en søknad om opphold i Norge fordi søkeren har oppholdstillatelse i eller visum til Sveits eller et EU-/EØS-land.</article></article></li></ol></article><article class="legalP" id="paragraf-3-ledd-2">Tilskudd til assistert retur kan ikke gis til en utlending som er etterlyst, mistenkt, siktet eller tiltalt for et straffbart forhold, og det ikke er ønskelig at utlendingen forlater landet. Ansvarlig påtalemyndighet avgjør om en straffesak er til hinder for assistert retur.</article><article class="legalP" id="paragraf-3-ledd-3">Det gis ikke tilskudd til assistert retur dersom politiet har kommet så langt i gjennomføringen av en tvangsretur etter <a href="lov/2008-05-15-35/§90">utlendingsloven § 90</a> syvende ledd, at det ikke er hensiktsmessig å avbryte tvangsreturen. Det gis heller ikke tilskudd dersom det er holdepunkter for at formålet med søknaden er å utsette en tvangsretur.</article><article class="changesToParent">Endret ved forskrift <a href="forskrift/2020-12-15-2806">15 des 2020 nr. 2806</a> (i kraft 1 jan 2021).</article></article><article class="legalArticle" data-lovdata-URL="SF/forskrift/2020-02-17-183/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Reisetilskudd</span></h2><article class="legalP" id="paragraf-4-ledd-1">Utgifter til reisen, til å kjøpe flybilletter og å skaffe reisedokumenter dekkes av utlendingsmyndighetene. Reisetilskuddet gis til alle som får tilskudd til assistert retur etter forskriften og inkluderer praktisk assistanse til organisering og gjennomføring av reisen, til assistanse i transitt og ved ankomst til hjemlandet. Ved avreise utbetales reisepenger som skal dekke utgifter på reisen med USD 80 per voksen og USD 110 per barn.</article></article><article class="legalArticle" data-lovdata-URL="SF/forskrift/2020-02-17-183/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Reintegreringstilskudd</span></h2><article class="legalP" id="paragraf-5-ledd-1">I tillegg til reisetilskudd etter <a href="forskrift/2020-02-17-183/§4">§ 4</a> kan det uansett alder også gis tilskudd til reintegrering etter ankomsten til hjemlandet. Tilskudd til reintegrering gis med inntil<ol class="defaultList" type="a"><li data-name="a." value="1"><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">15&#xa0;000 kroner til den som søker om assistert retur før utreisefristen i vedtaket</article></article></li><li data-name="b." value="2"><article class="listArticle" id="paragraf-5-ledd-1-punkt-2"><article class="legalP" id="paragraf-5-ledd-1-punkt-2-ledd-1">5&#xa0;000 kroner til den som søker om assistert retur etter utreisefristen i vedtaket.</article></article></li></ol></article><article class="legalP" id="paragraf-5-ledd-2">Enslige mindreårige gis uansett 20&#xa0;000 kroner i reintegreringstilskudd.</article><article class="legalP" id="paragraf-5-ledd-3">I tillegg til beløpet i første ledd bokstav a gis det til familier 10&#xa0;000 kroner for hvert barn under 18 år som det søkes om assistert retur for, før utreisefristen i vedtakene.</article><article class="changesToParent">Endret ved forskrift <a href="forskrift/2020-12-15-2806">15 des 2020 nr. 2806</a> (i kraft 1 jan 2021).</article></article><article class="legalArticle" data-lovdata-URL="SF/forskrift/2020-02-17-183/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Reintegreringstilskudd til enslige mindreårige</span></h2><article class="legalP" id="paragraf-6-ledd-1">I tillegg til tilskudd etter <a href="forskrift/2020-02-17-183/§5">§ 5</a> kan enslige mindreårige som kan returnere til et familiemedlem, en oppnevnt verge eller et annet forsvarlig omsorgstilbud, få inntil 22&#xa0;000 kroner. Tilskuddet kan gis i form av tjenester som utdanning, arbeidstrening, hjelp til næringsetablering eller liknende.</article><article class="legalP" id="paragraf-6-ledd-2">Det gis i tillegg 10&#xa0;000 kroner i tilskudd direkte til familiemedlem eller oppnevnt verge som barnet returnerer til.</article><article class="legalP" id="paragraf-6-ledd-3">Før en enslig mindreårig returnerer skal Utlendingsdirektoratet utarbeide en plan for bruken av reintegreringstilskuddet og oppfølgingen av den enslige mindreårige etter returen. Den mindreårige skal følges opp med reintegreringstjenester fra seks til tolv måneder etter ankomsten.</article><article class="legalP" id="paragraf-6-ledd-4">Reintegreringstilskuddet kan gis uavhengig av om vilkårene i <a href="forskrift/2020-02-17-183/§2">§ 2</a> og <a href="forskrift/2020-02-17-183/§3">§ 3</a> er oppfylt.</article><article class="changesToParent">Endret ved forskrift <a href="forskrift/2020-12-15-2806">15 des 2020 nr. 2806</a> (i kraft 1 jan 2021).</article></article><article class="legalArticle" data-lovdata-URL="SF/forskrift/2020-02-17-183/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Reintegreringstilskudd til særlige sårbare grupper</span></h2><article class="legalP" id="paragraf-7-ledd-1">I tillegg til tilskudd etter <a href="forskrift/2020-02-17-183/§5">§ 5</a> kan det gis tilskudd med inntil 22&#xa0;000 kroner etter returen. Tilskuddet kan gis i form av tjenester som skole, arbeidstrening, hjelp til næringsetablering eller liknende, og gis til<ol class="defaultList" type="a"><li data-name="a." value="1"><article class="listArticle" id="paragraf-7-ledd-1-punkt-1"><article class="legalP" id="paragraf-7-ledd-1-punkt-1-ledd-1">søkere mellom 18 og 23 år som var enslige mindreårige da de kom til Norge</article></article></li><li data-name="b." value="2"><article class="listArticle" id="paragraf-7-ledd-1-punkt-2"><article class="legalP" id="paragraf-7-ledd-1-punkt-2-ledd-1">enslige eldre over 60 år</article></article></li><li data-name="c." value="3"><article class="listArticle" id="paragraf-7-ledd-1-punkt-3"><article class="legalP" id="paragraf-7-ledd-1-punkt-3-ledd-1">mulige ofre for menneskehandel</article></article></li><li data-name="d." value="4"><article class="listArticle" id="paragraf-7-ledd-1-punkt-4"><article class="legalP" id="paragraf-7-ledd-1-punkt-4-ledd-1">ofre for vold, tvang eller utnytting</article></article></li><li data-name="e." value="5"><article class="listArticle" id="paragraf-7-ledd-1-punkt-5"><article class="legalP" id="paragraf-7-ledd-1-punkt-5-ledd-1">søkere med særlige medisinske behov.</article></article></li></ol></article><article class="legalP" id="paragraf-7-ledd-2">Reintegreringstilskuddet kan gis uavhengig av om vilkårene i <a href="forskrift/2020-02-17-183/§2">§ 2</a> og <a href="forskrift/2020-02-17-183/§3">§ 3</a> er oppfylt.</article></article><article class="legalArticle" data-lovdata-URL="SF/forskrift/2020-02-17-183/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Reintegreringstilskudd til søkere som er særlig kostnadskrevende for samfunnet</span></h2><article class="legalP" id="paragraf-8-ledd-1">I tillegg til tilskudd etter <a href="forskrift/2020-02-17-183/§5">§ 5</a> kan det gis tilskudd med inntil 200&#xa0;000 kroner før, under og etter returen til søkere med behov som medfører betydelig større utgifter for samfunnet enn normalt, for eksempel til særlige botilbud i mottak eller andre institusjoner. Tilskuddet gis i form av tjenester.</article><article class="legalP" id="paragraf-8-ledd-2">Reintegreringstilskuddet kan gis uavhengig av om vilkårene i <a href="forskrift/2020-02-17-183/§2">§ 2</a> og <a href="forskrift/2020-02-17-183/§3">§ 3</a> er oppfylt.</article><article class="changesToParent">Endret ved forskrift <a href="forskrift/2020-12-15-2806">15 des 2020 nr. 2806</a> (i kraft 1 jan 2021).</article></article><article class="legalArticle" data-lovdata-URL="SF/forskrift/2020-02-17-183/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Reintegreringstilskudd ved retur til Afghanistan</span></h2><article class="legalP" id="paragraf-9-ledd-1">I tillegg til tilskudd etter <a href="forskrift/2020-02-17-183/§5">§ 5</a> kan søkere som skal returnere til Afghanistan, uansett alder, gis et beløp i USD tilsvarende inntil 2&#xa0;000 kroner ved ankomsten til Afghanistan som skal dekke utgifter knyttet til videre reise og overnatting</article><article class="legalP" id="paragraf-9-ledd-2">Tilskudd etter <a href="forskrift/2020-02-17-183/§5">§ 5</a> første ledd bokstav a, gis i USD tilsvarende inntil 7&#xa0;500 kroner ved ankomsten til Afghanistan og inntil 7&#xa0;500 kroner etter minst tre måneders opphold i Afghanistan.</article><article class="legalP" id="paragraf-9-ledd-3">I tillegg til tilskudd etter <a href="forskrift/2020-02-17-183/§5">§ 5</a> første ledd bokstav b, gis det et beløp i USD tilsvarende inntil 8&#xa0;000 kroner. Av det totale beløpet på inntil 13&#xa0;000 kroner utbetales inntil 6&#xa0;500 kroner ved ankomsten til Afghanistan og inntil 6&#xa0;500 kroner etter minst tre måneders opphold i Afghanistan.</article><article class="legalP" id="paragraf-9-ledd-4">I tillegg til reintegreringstilskudd kan det til søkere som returnerer til Afghanistan, eventuelt til et familiemedlem allerede bosatt i Afghanistan, gis reintegreringsstøtte i form av jobbformidling, arbeidstrening, hjelp til næringsetablering, tilrettelagt utdanning eller yrkesopplæring.</article><article class="changesToParent">Endret ved forskrifter <a href="forskrift/2020-12-15-2806">15 des 2020 nr. 2806</a> (i kraft 1 jan 2021), <a href="forskrift/2021-03-18-768">18 mars 2021 nr. 768</a> (i kraft 1 april 2021).</article></article><article class="legalArticle" data-lovdata-URL="SF/forskrift/2020-02-17-183/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Reintegreringstilskudd ved retur til Somalia</span></h2><article class="legalP" id="paragraf-10-ledd-1">I tillegg til tilskudd etter <a href="forskrift/2020-02-17-183/§5">§ 5</a> kan søkere som returnerer til Somalia, og som har tilknytning til et område som er definert som trygt i Sør- og Sentral-Somalia, eller som har tilknytning til Somaliland eller Puntland, uansett alder gis inntil 30&#xa0;000 kroner i form av tjenester som skole, arbeidstrening, hjelp til næringsetablering eller liknende etter ankomsten til Somalia. Søkeren skal etter hjemkomsten utarbeide en reintegreringsplan i samråd med leverandøren av tjenestene.</article></article><article class="legalArticle" data-lovdata-URL="SF/forskrift/2020-02-17-183/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Reintegreringstilskudd ved retur til Marokko</span></h2><article class="legalP" id="paragraf-11-ledd-1">I tillegg til tilskudd etter <a href="forskrift/2020-02-17-183/§5">§ 5</a> kan søkere som returnerer til Marokko, uansett alder gis inntil EUR 2&#xa0;000 i form av tjenester som næringsetablering, skole, arbeidstrening eller liknende etter ankomsten til Marokko. Søkeren skal etter hjemkomsten utarbeide en reintegreringsplan i samråd med leverandør av tjenesten.</article><article class="changesToParent">Endret ved forskrift <a href="forskrift/2021-03-18-768">18 mars 2021 nr. 768</a> (i kraft 1 april 2021).</article></article><article class="legalArticle" data-lovdata-URL="SF/forskrift/2020-02-17-183/§11a" data-name="§11a" id="paragraf-12"><h2 class="legalArticleHeader"><span class="legalArticleValue">§ 11a</span>. <span class="legalArticleTitle">Reintegreringstilskudd ved retur til Irak</span></h2><article class="legalP" id="paragraf-12-ledd-1">I tillegg til tilskudd etter <a href="forskrift/2020-02-17-183/§5">§ 5</a> kan søkere som returnerer til Irak gis inntil 30&#xa0;000 kroner i form av tjenester som skole, arbeidstrening, hjelp til næringsetablering eller liknende etter ankomsten til Irak. Søkeren skal etter hjemkomsten utarbeide en reintegreringsplan i samråd med leverandør av tjenesten.</article><article class="changesToParent">Tilføyd ved forskrift <a href="forskrift/2021-03-18-768">18 mars 2021 nr. 768</a> (i kraft 1 april 2021).</article></article><article class="legalArticle" data-lovdata-URL="SF/forskrift/2020-02-17-183/§12" data-name="§12" id="paragraf-13"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Vilkår for å få utbetalt tilskuddet</span></h2><article class="legalP" id="paragraf-13-ledd-1">Tilskudd til assistert retur utbetales bare dersom mottakeren reiser innen tre måneder etter vedtakstidspunktet for tilskuddet. Brytes fristen, bortfaller innvilgede tilskudd.</article><article class="legalP" id="paragraf-13-ledd-2">Utlendingsdirektoratet kan likevel opprettholde et vedtak om tilskudd til assistert retur dersom det er forhold utenfor søkers kontroll som hindrer utreise innen tre måneder.</article><article class="legalP" id="paragraf-13-ledd-3">Tilskudd som gis etter returen enten kontant eller i form av tjenester, utbetales bare dersom tilskuddsmottakeren kontakter leverandøren av retur- og reintegreringstjenester innen ett år etter avreisen fra Norge.</article></article><article class="legalArticle" data-lovdata-URL="SF/forskrift/2020-02-17-183/§13" data-name="§13" id="paragraf-14"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Søknadsprosess og klageadgang</span></h2><article class="legalP" id="paragraf-14-ledd-1">En søknad om tilskudd til assistert retur skal leveres på fastsatt skjema til Utlendingsdirektoratet som behandler søknadene.</article><article class="legalP" id="paragraf-14-ledd-2">Avslag på søknad om tilskudd etter denne forskriften kan påklages til Utlendingsnemnda.</article><article class="changesToParent">Endret ved forskrift <a href="forskrift/2021-09-16-2766">16 sep 2021 nr. 2766</a>.</article></article><article class="legalArticle" data-lovdata-URL="SF/forskrift/2020-02-17-183/§14" data-name="§14" id="paragraf-15"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Tilbakebetalingsplikt</span></h2><article class="legalP" id="paragraf-15-ledd-1">Gir en søker ufullstendige eller uriktige opplysninger, og dette medfører at det uberettiget utbetales tilskudd eller utbetales tilskudd med et for stort beløp, kan Utlendingsdirektoratet kreve at det uberettigede beløpet blir tilbakebetalt.</article><article class="legalP" id="paragraf-15-ledd-2">Tilskudd som blir brukt i strid med kravene i forskriften eller i vedtaket, kan kreves helt eller delvis tilbakebetalt av Utlendingsdirektoratet.</article><article class="legalP" id="paragraf-15-ledd-3">Dersom den som har mottatt tilskudd gjeninnvandrer til Norge innen to år etter utreisen, kan Utlendingsdirektoratet kreve at hele eller deler av tilskuddet tilbakebetales. Det gjelder likevel ikke dersom tilskuddsmottakeren etter returen til Norge og etter ny søknad om beskyttelse gis opphold.</article></article><article class="legalArticle" data-lovdata-URL="SF/forskrift/2020-02-17-183/§15" data-name="§15" id="paragraf-16"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Reintegreringstilskudd ved tvangsretur av utlendinger som er særlig kostnadskrevende for samfunnet</span></h2><article class="legalP" id="paragraf-16-ledd-1">En utlending som medfører betydelig større utgifter for samfunnet enn normalt, for eksempel til særlige botilbud i mottak eller andre institusjoner, og som tvangsreturneres, kan gis 3&#xa0;000 kroner i tilskudd. I tillegg kan det gis tilskudd til å dekke helserelaterte utgifter eller liknende i forbindelse med returen til mottakerlandet.</article><article class="legalP" id="paragraf-16-ledd-2"><a href="forskrift/2020-02-17-183/§12">§ 12</a> tredje ledd og <a href="forskrift/2020-02-17-183/§14">§ 14</a> tredje ledd gjelder for tvangsreturene.</article></article><article class="legalArticle" data-lovdata-URL="SF/forskrift/2020-02-17-183/§16" data-name="§16" id="paragraf-17"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Reintegreringstilskudd ved tvangsretur til Afghanistan</span></h2><article class="legalP" id="paragraf-17-ledd-1">En utlending som tvangsreturneres til Afghanistan, gis et beløp i USD tilsvarende inntil 3&#xa0;000 kroner i kontanter på flyet til Afghanistan og inntil 10&#xa0;000 kroner i kontanter etter ankomsten til Afghanistan.</article><article class="legalP" id="paragraf-17-ledd-2"><a href="forskrift/2020-02-17-183/§12">§ 12</a> tredje ledd og <a href="forskrift/2020-02-17-183/§14">§ 14</a> tredje ledd gjelder for tvangsreturene.</article></article><article class="legalArticle" data-lovdata-URL="SF/forskrift/2020-02-17-183/§17" data-name="§17" id="paragraf-18"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Reintegreringstilskudd ved tvangsretur til Marokko</span></h2><article class="legalP" id="paragraf-18-ledd-1">En utlending som tvangsreturneres til Marokko, gis et beløp i EUR tilsvarende inntil 3&#xa0;000 kroner i kontanter etter ankomst. Det gis i tillegg inntil EUR 1&#xa0;000 i form av tjenester som skole, arbeidstrening, hjelp til næringsetablering eller liknende etter ankomsten til Marokko.</article><article class="legalP" id="paragraf-18-ledd-2">En utlending som tvangsreturneres og som er særlig sårbar slik som nevnt i <a href="forskrift/2020-02-17-183/§7">§ 7</a> første ledd, gis i tillegg et beløp i EUR tilsvarende inntil 3&#xa0;000 kroner i kontanter etter ankomst. Det gis også et tilskudd på inntil EUR 3&#xa0;000 i form av tjenester som skole, arbeidstrening, hjelp til næringsetablering eller liknende etter ankomsten til Marokko. Utlendingen skal følges opp med reintegreringstjenester i tolv måneder etter ankomsten.</article><article class="legalP" id="paragraf-18-ledd-3"><a href="forskrift/2020-02-17-183/§12">§ 12</a> tredje ledd og <a href="forskrift/2020-02-17-183/§14">§ 14</a> tredje ledd gjelder for tvangsreturene.</article></article><article class="legalArticle" data-lovdata-URL="SF/forskrift/2020-02-17-183/§18" data-name="§18" id="paragraf-19"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Ikrafttredelse</span></h2><article class="legalP" id="paragraf-19-ledd-1">Forskriften trer i kraft 1. mars 2020.</article></article></main></body></html>