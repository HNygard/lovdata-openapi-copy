<!DOCTYPE html><html lang="no"><head><title>Forskrift om alkoholordningen for Svalbard</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-1998-12-11-1300</dd><dt class="dokid">DokumentID</dt><dd class="dokid">SF/forskrift/1998-12-11-1300</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="subunit">Etat</dt><dd class="subunit"><ul><li>Folkehelseavd.</li></ul></dd><dt class="publishedIn">Publisert i</dt><dd class="publishedIn">I 1998 2065</dd><dt class="dateInForce">I kraft fra</dt><dd class="dateInForce">1999-01-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2024-09-17</dd><dt class="lastChangedBy">Sist endret ved</dt><dd class="lastChangedBy"><a href="forskrift/2024-09-13-2152">forskrift/2024-09-13-2152</a> fra 2024-09-17</dd><dt class="appliesTo">Gjelder for</dt><dd class="appliesTo">Svalbard</dd><dt class="basedOn">Hjemmel</dt><dd class="basedOn"><ul><li><a href="lov/1989-06-02-27/§1-2">lov/1989-06-02-27/§1-2</a></li><li><a href="lov/1989-06-02-27/§10-5">lov/1989-06-02-27/§10-5</a></li></ul></dd><dt class="titleShort">Korttittel</dt><dd class="titleShort">Forskrift om alkoholordningen for Svalbard</dd><dt class="title">Tittel</dt><dd class="title">Forskrift om alkoholordningen for Svalbard</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Sosial- og helsedepartementet (nå Helse- og omsorgsdepartementet) 11. desember 1998 med hjemmel i <a href="lov/1989-06-02-27">lov 2. juni 1989 nr. 27</a> om omsetning av alkoholholdig drikk m.v., jf. <a href="lov/1989-06-02-27/§1-2">§ 1-2</a> annet ledd. <br /><strong>Endret</strong> ved <a href="forskrift/1999-01-25-144">forskrifter 25 jan 1999 nr. 144</a>, <a href="forskrift/2001-12-11-1514">11 des 2001 nr. 1514</a>, <a href="forskrift/2006-01-10-62">10 jan 2006 nr. 62</a> (ansv. dep.), <a href="forskrift/2014-06-11-806">11 juni 2014 nr. 806</a>, <a href="forskrift/2015-07-27-930">27 juli 2015 nr. 930</a>, <a href="forskrift/2015-12-14-1563">14 des 2015 nr. 1563</a>, <a href="forskrift/2017-10-27-1704">27 okt 2017 nr. 1704</a>, <a href="forskrift/2018-02-18-242">18 feb 2018 nr. 242</a>, <a href="forskrift/2020-06-29-1432">29 juni 2020 nr. 1432</a> (i kraft 1 sep 2020), <a href="forskrift/2021-06-21-2218">21 juni 2021 nr. 2218</a> (i kraft 1 juli 2021),  <a href="forskrift/2024-09-13-2152">13 sep 2024 nr. 2152</a> (i kraft 17 sep 2024).</dd><dt class="refid">RefID</dt><dd class="refid">forskrift/1998-12-11-1300</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om alkoholordningen for Svalbard</a><ul class="tocSubUl"><li><a href="#kapittel-1" data-child-interval="§§ 1-1 – 1-10">Kapittel 1. Alminnelige bestemmelser</a><ul class="tocSubUl"><li><a href="#kapittel-1-paragraf-1">§ 1-1. Forskriftens virkeområde</a></li><li><a href="#kapittel-1-paragraf-2">§ 1-2. Definisjon av alkoholholdig drikk</a></li><li><a href="#kapittel-1-paragraf-3">§ 1-3. Definisjon av salg, skjenking og engrossalg</a></li><li><a href="#kapittel-1-paragraf-4">§ 1-4. Bevilling</a></li><li><a href="#kapittel-1-paragraf-5">§ 1-5. Aldersgrense</a></li><li><a href="#kapittel-1-paragraf-6">§ 1-6. Utøvelse av bevilling</a></li><li><a href="#kapittel-1-paragraf-7">§ 1-7. Forbud mot salg og skjenking til berusede personer</a></li><li><a href="#kapittel-1-paragraf-8">§ 1-8. Forbud mot salg og skjenking av brennevin</a></li><li><a href="#kapittel-1-paragraf-9">§ 1-9. Kortvarig opphold</a></li><li><a href="#kapittel-1-paragraf-10">§ 1-10. Forholdet til Bergverksordningen</a></li></ul></li><li><a href="#kapittel-2" data-child-interval="§§ 2-1 – 2-6">Kapittel 2. Salg av alkoholholdig drikk</a><ul class="tocSubUl"><li><a href="#kapittel-2-paragraf-1">§ 2-1. Retten til salg</a></li><li><a href="#kapittel-2-paragraf-2">§ 2-2. Overskuddsutdeling</a></li><li><a href="#kapittel-2-paragraf-3">§ 2-3. Alminnelig rett til kjøp</a></li><li><a href="#kapittel-2-paragraf-4">§ 2-4. Særskilt rett til kjøp</a></li><li><a href="#kapittel-2-paragraf-5">§ 2-5. Kjøpetillatelser</a></li><li><a href="#kapittel-2-paragraf-6">§ 2-6. Tidsinnskrenkninger for salg av brennevin, vin og øl etter § 2-1 første ledd</a></li></ul></li><li><a href="#kapittel-3" data-child-interval="§§ 3-1 – 3-5">Kapittel 3. Skjenking av alkoholholdig drikk</a><ul class="tocSubUl"><li><a href="#kapittel-3-paragraf-1">§ 3-1. Skjenking av alkoholholdige drikker</a></li><li><a href="#kapittel-3-paragraf-2">§ 3-2. Omfanget av bevillingen</a></li><li><a href="#kapittel-3-paragraf-3">§ 3-3. Tidsinnskrenkninger for skjenking av alkoholholdige drikker</a></li><li><a href="#kapittel-3-paragraf-4">§ 3-4. Inndragning av skjenkebevillinger</a></li><li><a href="#kapittel-3-paragraf-5">§ 3-5. Innførsel av alkoholholdig drikk til Bjørnøya og Hopen</a></li></ul></li><li><a href="#kapittel-4" data-child-interval="§§ 3A-1 – 3A-2">Kapittel 3 A. Tilvirkning av alkoholholdig drikk</a><ul class="tocSubUl"><li><a href="#kapittel-4-paragraf-1">§ 3A-1. Bevilling for tilvirkning av alkoholholdig drikk</a></li><li><a href="#kapittel-4-paragraf-2">§ 3A-2. Innførsel, utførsel og engrossalg ved tilvirkning</a></li></ul></li><li><a href="#kapittel-5" data-child-interval="§§ 4-1 – 4-5">Kapittel 4. Andre bestemmelser</a><ul class="tocSubUl"><li><a href="#kapittel-5-paragraf-1">§ 4-1. Reklame for alkoholholdig drikk</a></li><li><a href="#kapittel-5-paragraf-2">§ 4-2. Klage</a></li><li><a href="#kapittel-5-paragraf-3">§ 4-2a. Overtredelsesgebyr</a></li><li><a href="#kapittel-5-paragraf-4">§ 4-3. Straff</a></li><li><a href="#kapittel-5-paragraf-5">§ 4-4. Ikrafttredelse</a></li><li><a href="#kapittel-5-paragraf-6">§ 4-5. Overgangsordning</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/1998-12-11-1300" id="dokument"><h1>Forskrift om alkoholordningen for Svalbard</h1><section class="section" data-name="kap1" id="kapittel-1" data-lovdata-URL="SF/forskrift/1998-12-11-1300/KAPITTEL_1"><h2>Kapittel 1. Alminnelige bestemmelser</h2><article class="legalArticle" data-lovdata-URL="SF/forskrift/1998-12-11-1300/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Forskriftens virkeområde</span></h3><article class="legalP" id="kapittel-1-paragraf-1-ledd-1">Forskriften får anvendelse på innførsel til, utførsel fra, tilvirkning av og omsetning av alkoholholdig drikk på Svalbard med tilhørende territorialfarvann.</article><article class="changesToParent">Endret ved <a href="forskrift/2014-06-11-806">forskrift 11 juni 2014 nr. 806</a> (i kraft 1 juli 2014).</article></article><article class="legalArticle" data-lovdata-URL="SF/forskrift/1998-12-11-1300/§1-2" data-name="§1-2" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">Definisjon av alkoholholdig drikk</span></h3><article class="legalP" id="kapittel-1-paragraf-2-ledd-1">I denne forskrift brukes alkoholholdig drikk som fellesbetegnelse på drikker som inneholder mer enn 2,50 volumprosent alkohol, likevel slik at aldersgrensebestemmelsen i <a href="forskrift/1998-12-11-1300/§1-5">§ 1-5</a> får anvendelse på drikk mellom 0,70 og 2,50 volumprosent alkohol.</article><article class="legalP" id="kapittel-1-paragraf-2-ledd-2">Med øl forstås gjæret, udestillert drikk som er laget med tørket eller ristet malt som hovedsakelig ekstraktgivende emne.</article><article class="legalP" id="kapittel-1-paragraf-2-ledd-3">Med vin forstås drikk som er laget av druesaft ved alkoholgjæring (svakvin), herunder vin tilsatt tilvirket alkohol (sterkvin). Likt med vin regnes også drikk som er laget av frukt, bær, plantesaft eller honning ved alkoholgjæring uten tilsetting av tilvirket alkohol.</article><article class="legalP" id="kapittel-1-paragraf-2-ledd-4">Med brennevin forstås drikk som inneholder tilvirket alkohol ublandet eller i blanding med andre produkter, og som ikke er vin. Enhver drikk som inneholder mer enn 22 volumprosent alkohol regnes som brennevin.</article><article class="legalP" id="kapittel-1-paragraf-2-ledd-5">I tvilstilfelle kan departementet med bindende virkning avgjøre hvilke drikker som skal regnes som henholdsvis øl, vin og brennevin.</article></article><article class="legalArticle" data-lovdata-URL="SF/forskrift/1998-12-11-1300/§1-3" data-name="§1-3" id="kapittel-1-paragraf-3"><h3 class="legalArticleHeader"><span class="legalArticleValue">§ 1-3</span>. <span class="legalArticleTitle">Definisjon av salg, skjenking og engrossalg</span></h3><article class="legalP" id="kapittel-1-paragraf-3-ledd-1">Med salg forstås overdragelse av alkoholholdig drikk til forbruker mot vederlag for drikking utenfor salgsstedet.</article><article class="legalP" id="kapittel-1-paragraf-3-ledd-2">Med skjenking forstås salg for drikking på stedet.</article><article class="legalP" id="kapittel-1-paragraf-3-ledd-3">Med engrossalg forstås overdragelse av alkoholholdig drikk mot vederlag til den som har bevilling for salg eller skjenking.</article></article><article class="legalArticle" data-lovdata-URL="SF/forskrift/1998-12-11-1300/§1-4" data-name="§1-4" id="kapittel-1-paragraf-4"><h3 class="legalArticleHeader"><span class="legalArticleValue">§ 1-4</span>. <span class="legalArticleTitle">Bevilling</span></h3><article class="legalP" id="kapittel-1-paragraf-4-ledd-1">Innførsel, utførsel som ledd i næringsvirksomhet, tilvirkning, engrossalg, salg og skjenking av alkoholholdig drikk kan bare skje på grunnlag av bevilling eller tillatelse etter denne forskrift. Bevilling gis til den for hvis regning virksomheten drives.</article><article class="changesToParent">Endret ved <a href="forskrift/2014-06-11-806">forskrift 11 juni 2014 nr. 806</a> (i kraft 1 juli 2014).</article></article><article class="legalArticle" data-lovdata-URL="SF/forskrift/1998-12-11-1300/§1-5" data-name="§1-5" id="kapittel-1-paragraf-5"><h3 class="legalArticleHeader"><span class="legalArticleValue">§ 1-5</span>. <span class="legalArticleTitle">Aldersgrense</span></h3><article class="legalP" id="kapittel-1-paragraf-5-ledd-1">Salg, skjenking eller utlevering av brennevin må ikke skje til noen som er under 20 år.</article><article class="legalP" id="kapittel-1-paragraf-5-ledd-2">Salg, skjenking eller utlevering av annen alkoholholdig drikk må ikke skje til noen som er under 18 år.</article><article class="legalP" id="kapittel-1-paragraf-5-ledd-3">Den som selger eller skjenker brennevin må ha fylt 20 år, og den som selger eller skjenker annen alkoholholdig drikk må ha fylt 18 år.</article></article><article class="legalArticle" data-lovdata-URL="SF/forskrift/1998-12-11-1300/§1-6" data-name="§1-6" id="kapittel-1-paragraf-6"><h3 class="legalArticleHeader"><span class="legalArticleValue">§ 1-6</span>. <span class="legalArticleTitle">Utøvelse av bevilling</span></h3><article class="legalP" id="kapittel-1-paragraf-6-ledd-1">Bevillingen skal utøves på en slik måte at de vilkår som er nevnt i vedtaket og i denne forskrift til enhver tid er oppfylt, og for øvrig på en forsvarlig måte.</article></article><article class="legalArticle" data-lovdata-URL="SF/forskrift/1998-12-11-1300/§1-7" data-name="§1-7" id="kapittel-1-paragraf-7"><h3 class="legalArticleHeader"><span class="legalArticleValue">§ 1-7</span>. <span class="legalArticleTitle">Forbud mot salg og skjenking til berusede personer</span></h3><article class="legalP" id="kapittel-1-paragraf-7-ledd-1">Det er forbudt å selge eller skjenke alkoholholdig drikk til personer som er åpenbart beruset, eller skjenke alkoholholdig drikk på en slik måte at vedkommende må antas å bli åpenbart beruset.</article></article><article class="legalArticle" data-lovdata-URL="SF/forskrift/1998-12-11-1300/§1-8" data-name="§1-8" id="kapittel-1-paragraf-8"><h3 class="legalArticleHeader"><span class="legalArticleValue">§ 1-8</span>. <span class="legalArticleTitle">Forbud mot salg og skjenking av brennevin</span></h3><article class="legalP" id="kapittel-1-paragraf-8-ledd-1">Salg og skjenking av brennevin som inneholder mer enn 60 volumprosent alkohol er forbudt.</article><article class="changesToParent">Endret ved <a href="forskrift/2017-10-27-1704">forskrift 27 okt 2017 nr. 1704</a> (i kraft 1 jan 2018).</article></article><article class="legalArticle" data-lovdata-URL="SF/forskrift/1998-12-11-1300/§1-9" data-name="§1-9" id="kapittel-1-paragraf-9"><h3 class="legalArticleHeader"><span class="legalArticleValue">§ 1-9</span>. <span class="legalArticleTitle">Kortvarig opphold</span></h3><article class="legalP" id="kapittel-1-paragraf-9-ledd-1">Midlertidig reisende til Svalbard har rett til ved innreise å medta alkoholholdig drikk til rimelig forbruk.</article></article><article class="legalArticle" data-lovdata-URL="SF/forskrift/1998-12-11-1300/§1-10" data-name="§1-10" id="kapittel-1-paragraf-10"><h3 class="legalArticleHeader"><span class="legalArticleValue">§ 1-10</span>. <span class="legalArticleTitle">Forholdet til Bergverksordningen</span></h3><article class="legalP" id="kapittel-1-paragraf-10-ledd-1">Innførsel av alkoholholdig drikk til Svalbard kan bare foretas etter tillatelse, jf § 29 i Bergverksordningen for Spitsbergen (Svalbard) fastsatt ved <a href="lov/1925-08-07">kgl. res. 7. august 1925</a>. Selskap som går inn under Bergverksordningens <a href="lov/1925-08-07/§30">§ 30</a>, kan fortsatt drive handel med ansatte, jf Bergverksordningen <a href="lov/1925-08-07/§28">§§ 28</a> og <a href="lov/1925-08-07/§30">30</a>.</article></article></section><section class="section" data-name="kap2" id="kapittel-2" data-lovdata-URL="SF/forskrift/1998-12-11-1300/KAPITTEL_2"><h2>Kapittel 2. Salg av alkoholholdig drikk</h2><article class="legalArticle" data-lovdata-URL="SF/forskrift/1998-12-11-1300/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Retten til salg</span></h3><article class="legalP" id="kapittel-2-paragraf-1-ledd-1">Salg av brennevin, vin og øl kan bare foretas på grunnlag av bevilling gitt av departementet, jf dog <a href="forskrift/1998-12-11-1300/§1-10">§ 1-10</a> ovenfor.</article><article class="legalP" id="kapittel-2-paragraf-1-ledd-2">Bevilling til salg omfatter rett til innførsel og engrossalg av alkohol til innehavere av skjenkebevilling samt salg til personer med alminnelig eller særskilt rett til kjøp, jf <a href="forskrift/1998-12-11-1300/§2-3">§§ 2-3</a> og <a href="forskrift/1998-12-11-1300/§2-4">2-4</a> nedenfor.</article><article class="legalP" id="kapittel-2-paragraf-1-ledd-3">Det kan settes vilkår for bevillingen i samsvar med alminnelige forvaltningsrettslige regler.</article><article class="legalP" id="kapittel-2-paragraf-1-ledd-4">Bevillingen gis inntil videre.</article></article><article class="legalArticle" data-lovdata-URL="SF/forskrift/1998-12-11-1300/§2-2" data-name="§2-2" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Overskuddsutdeling</span></h3><article class="legalP" id="kapittel-2-paragraf-2-ledd-1">Netto-overskuddet fra salg av alkoholholdig drikk i medhold av <a href="forskrift/1998-12-11-1300/§2-1">§ 2-1</a> overføres hvert år til representativt, folkevalgt organ eller andre egnede organer som fordeler dette til velferdsformål.</article><article class="legalP" id="kapittel-2-paragraf-2-ledd-2">Departementet gir nærmere bestemmelser om overskuddets fastsettelse, hvilke organ som kan fordele det til velferdsformål og etter hvilke retningslinjer fordelingen til velferdsformål skal skje. Departementet fastsetter også nærmere bestemmelser om adgangen til å sette av penger for senere tildelinger til velferdsformål.</article></article><article class="legalArticle" data-lovdata-URL="SF/forskrift/1998-12-11-1300/§2-3" data-name="§2-3" id="kapittel-2-paragraf-3"><h3 class="legalArticleHeader"><span class="legalArticleValue">§ 2-3</span>. <span class="legalArticleTitle">Alminnelig rett til kjøp</span></h3><article class="legalP" id="kapittel-2-paragraf-3-ledd-1">Personer som er innført i registeret for befolkningen på Svalbard, kan kjøpe følgende månedlig kvote:<ul class="defaultList"><li data-li-identifier="-" data-name="-"><article class="listArticle" id="kapittel-2-paragraf-3-ledd-1-punkt-1"><article class="legalP" id="kapittel-2-paragraf-3-ledd-1-punkt-1-ledd-1">inntil 2 flasker brennevin (eller inntil 4 flasker sterkvin)</article></article></li><li data-li-identifier="-" data-name="-"><article class="listArticle" id="kapittel-2-paragraf-3-ledd-1-punkt-2"><article class="legalP" id="kapittel-2-paragraf-3-ledd-1-punkt-2-ledd-1">inntil 0,5 flaske sterkvin (alternativt en flaske annenhver måned)</article></article></li><li data-li-identifier="-" data-name="-"><article class="listArticle" id="kapittel-2-paragraf-3-ledd-1-punkt-3"><article class="legalP" id="kapittel-2-paragraf-3-ledd-1-punkt-3-ledd-1">inntil 24 bokser eller halvflasker øl</article></article></li><li data-li-identifier="-" data-name="-"><article class="listArticle" id="kapittel-2-paragraf-3-ledd-1-punkt-4"><article class="legalP" id="kapittel-2-paragraf-3-ledd-1-punkt-4-ledd-1">svakvin for rimelig forbruk.</article></article></li></ul></article><article class="legalP" id="kapittel-2-paragraf-3-ledd-2">Med en flaske forstås inntil en liter alkoholholdig drikk.</article><article class="legalP" id="kapittel-2-paragraf-3-ledd-3">Aldersgrensebestemmelsene i <a href="forskrift/1998-12-11-1300/§1-5">§ 1-5</a> kommer til anvendelse.</article><article class="changesToParent">Endret ved <a href="forskrift/1999-01-25-144">forskrifter 25 jan 1999 nr. 144</a> (med virkning fra 1 jan 1999), <a href="forskrift/2017-10-27-1704">27 okt 2017 nr. 1704</a> (i kraft 1 jan 2018), <a href="forskrift/2018-02-18-242">18 feb 2018 nr. 242</a> (i kraft 1 mars 2018).</article></article><article class="legalArticle" data-lovdata-URL="SF/forskrift/1998-12-11-1300/§2-4" data-name="§2-4" id="kapittel-2-paragraf-4"><h3 class="legalArticleHeader"><span class="legalArticleValue">§ 2-4</span>. <span class="legalArticleTitle">Særskilt rett til kjøp</span></h3><article class="legalP" id="kapittel-2-paragraf-4-ledd-1">Sysselmesteren på Svalbard kan gi personer som bor på Svalbard eller oppholder seg der mer enn 30 dager, og som ikke har rett til kjøp etter <a href="forskrift/1998-12-11-1300/§2-3">§ 2-3</a>, tillatelse til kjøp etter samme kvoteregler. Dette gjelder likevel ikke for passasjerer og mannskap på passasjerfartøy, fiske- og fangstfartøy, forskningsfartøy og marinefartøy.</article><article class="legalP" id="kapittel-2-paragraf-4-ledd-2">Tilreisende som kommer til Svalbard med rutegående fly og skal oppholde seg der mer enn 24 timer, kan kjøpe en månedskvote etter <a href="forskrift/1998-12-11-1300/§2-3">§ 2-3</a> mot fremvisning og stempling av flybillett. Ved enkeltbillett fra Svalbard kan vanlig tollfri kvote kjøpes. Sysselmesteren kan gi andre tilreisende tilsvarende kvoter.</article><article class="legalP" id="kapittel-2-paragraf-4-ledd-3">For en enkelt bestemt anledning kan Sysselmesteren gi tillatelse til kjøp av brennevin, sterkvin og/eller øl utover fastsatt kvote.</article><article class="legalP" id="kapittel-2-paragraf-4-ledd-4">Departementet kan gi Sysselmesteren tillatelse til å kjøpe nærmere fastsatt kvote alkoholholdig drikk til bruk for representasjonsformål.</article><article class="changesToParent">Endret ved forskrift <a href="forskrift/2021-06-21-2218">21 juni 2021 nr. 2218</a> (i kraft 1 juli 2021).</article></article><article class="legalArticle" data-lovdata-URL="SF/forskrift/1998-12-11-1300/§2-5" data-name="§2-5" id="kapittel-2-paragraf-5"><h3 class="legalArticleHeader"><span class="legalArticleValue">§ 2-5</span>. <span class="legalArticleTitle">Kjøpetillatelser</span></h3><article class="legalP" id="kapittel-2-paragraf-5-ledd-1">Sysselmesteren er ansvarlig for utstedelsen av kjøpetillatelser og kan gi nødvendige utfyllende bestemmelser om gjennomføringen av kjøp etter <a href="forskrift/1998-12-11-1300/§2-3">§§ 2-3</a> og <a href="forskrift/1998-12-11-1300/§2-4">2-4</a>.</article><article class="changesToParent">Endret ved forskrift <a href="forskrift/2021-06-21-2218">21 juni 2021 nr. 2218</a> (i kraft 1 juli 2021).</article></article><article class="legalArticle" data-lovdata-URL="SF/forskrift/1998-12-11-1300/§2-6" data-name="§2-6" id="kapittel-2-paragraf-6"><h3 class="legalArticleHeader"><span class="legalArticleValue">§ 2-6</span>. <span class="legalArticleTitle">Tidsinnskrenkninger for salg av brennevin, vin og øl etter <a href="forskrift/1998-12-11-1300/§2-1">§ 2-1</a> første ledd</span></h3><article class="legalP" id="kapittel-2-paragraf-6-ledd-1">Salg kan skje fra kl. 08.30 til kl. 18.00. På dager før søn- og helligdager kan salg skje fra kl. 10.00 til kl. 16.00. Dette gjelder ikke dagen før Kristi himmelfartsdag.</article><article class="legalP" id="kapittel-2-paragraf-6-ledd-2">Salg er forbudt på søn- og helligdager, 1. og 17. mai og julaften.</article><article class="changesToParent">Endret ved <a href="forskrift/2015-07-27-930">forskrifter 27 juli 2015 nr. 930</a> (i kraft 1 okt 2015), <a href="forskrift/2020-06-29-1432">29 juni 2020 nr. 1432</a> (i kraft 1 sep 2020).</article></article></section><section class="section" data-name="kap3" id="kapittel-3" data-lovdata-URL="SF/forskrift/1998-12-11-1300/KAPITTEL_3"><h2>Kapittel 3. Skjenking av alkoholholdig drikk</h2><article class="legalArticle" data-lovdata-URL="SF/forskrift/1998-12-11-1300/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Skjenking av alkoholholdige drikker</span></h3><article class="legalP" id="kapittel-3-paragraf-1-ledd-1">Skjenking av brennevin, vin og øl kan bare foretas på grunnlag av bevilling gitt av Sysselmesteren. Avgjørelser om tildeling av bevilling kan delegeres til representativt, folkevalgt organ.</article><article class="legalP" id="kapittel-3-paragraf-1-ledd-2">Bevilling til skjenking omfatter rett til innførsel for skjenking i egen virksomhet. Kontroll med innførsel skjer etter nærmere retningslinjer gitt av Sysselmesteren.</article><article class="legalP" id="kapittel-3-paragraf-1-ledd-3">Det kan settes vilkår for bevillingen i samsvar med alminnelige forvaltningsrettslige regler.</article><article class="legalP" id="kapittel-3-paragraf-1-ledd-4">Bevilling kan gis for perioder inntil 2 år eller det som er valgperioden for det representative folkevalgte organ som har fått delegert myndighet etter denne bestemmelsens første ledd. Bevilling for skjenking av alkoholholdig drikk kan dessuten gis for en bestemt del av året, og for en enkelt bestemt anledning.</article><article class="legalP" id="kapittel-3-paragraf-1-ledd-5">Bevillingsmyndigheten kan beslutte at skjenkebevillinger etter fjerde ledd første punktum likevel ikke skal opphøre ved bevillingens utløp, men gjelde videre i inntil en tilsvarende periode som angitt i bestemmelsen. <a href="lov/1989-06-02-27">Lov 2. juni 1989 nr. 27</a> om omsetning av alkoholholdig drikk m.v. <a href="lov/1989-06-02-27/§1-6">§ 1-6</a> tredje ledd annet til fjerde punktum og fjerde ledd gjelder tilsvarende for slike beslutninger.</article><article class="legalP" id="kapittel-3-paragraf-1-ledd-6">I passasjerfartøy som anløper Svalbard kan skjenking skje til personer som medfølger fartøyet når det foreligger tillatelse til dette fra fartøyets hjemland. Sysselmesteren kan likevel forby skjenking når hensynet til edruelighet eller sikkerheten til sjøs tilsier dette.</article><article class="changesToParent">Endret ved <a href="forskrift/2015-12-14-1563">forskrifter 14 des 2015 nr. 1563</a> (i kraft 1 jan 2016), <a href="forskrift/2021-06-21-2218">21 juni 2021 nr. 2218</a> (i kraft 1 juli 2021).</article></article><article class="legalArticle" data-lovdata-URL="SF/forskrift/1998-12-11-1300/§3-2" data-name="§3-2" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">Omfanget av bevillingen</span></h3><article class="legalP" id="kapittel-3-paragraf-2-ledd-1">Bevillingen kan gjelde en, flere eller alle typer alkoholholdige drikker. Bevilling for brennevin kan bare gis dersom det også er gitt bevilling for øl og vin. Bevilling for vin kan bare gis dersom det også er gitt bevilling for øl.</article><article class="legalP" id="kapittel-3-paragraf-2-ledd-2">Bevillingen kan være alminnelig eller bare gjelde skjenking til deltakere i sluttet selskap.</article><article class="legalP" id="kapittel-3-paragraf-2-ledd-3">Bevillingen gjelder for et bestemt lokale og en bestemt type virksomhet. Bevillingen kan for en enkelt anledning utvides til å gjelde også utenfor skjenkelokalet.</article></article><article class="legalArticle" data-lovdata-URL="SF/forskrift/1998-12-11-1300/§3-3" data-name="§3-3" id="kapittel-3-paragraf-3"><h3 class="legalArticleHeader"><span class="legalArticleValue">§ 3-3</span>. <span class="legalArticleTitle">Tidsinnskrenkninger for skjenking av alkoholholdige drikker</span></h3><article class="legalP" id="kapittel-3-paragraf-3-ledd-1">Skjenking av brennevin kan skje fra kl. 13.00 til 24.00. Skjenking av vin og øl kan skje fra kl. 08.00 til 01.00.</article><article class="legalP" id="kapittel-3-paragraf-3-ledd-2">Bevillingsmyndigheten, jf <a href="forskrift/1998-12-11-1300/§3-1">§ 3-1</a> første ledd, kan generelt eller for det enkelte skjenkested innskrenke eller utvide tiden for skjenking i forhold til det som følger av første ledd.</article><article class="legalP" id="kapittel-3-paragraf-3-ledd-3">Fastsatt skjenketid kan utvides for en enkelt anledning.</article><article class="legalP" id="kapittel-3-paragraf-3-ledd-4">Skjenking av brennevin mellom kl. 03.00 og 13.00 og skjenking av øl og vin mellom kl. 03.00 og 06.00 er forbudt.</article><article class="legalP" id="kapittel-3-paragraf-3-ledd-5">Tiden for skjenking av brennevin kan ikke fastsettes utover den tid det kan skjenkes vin og øl.</article><article class="legalP" id="kapittel-3-paragraf-3-ledd-6">Konsum av utskjenket alkoholholdig drikk må opphøre senest 30 minutter etter skjenketidens utløp.</article><article class="legalP" id="kapittel-3-paragraf-3-ledd-7">På overnattingssteder kan det skjenkes øl og vin til overnattingsgjester uten hensyn til begrensningene i denne paragraf.</article></article><article class="legalArticle" data-lovdata-URL="SF/forskrift/1998-12-11-1300/§3-4" data-name="§3-4" id="kapittel-3-paragraf-4"><h3 class="legalArticleHeader"><span class="legalArticleValue">§ 3-4</span>. <span class="legalArticleTitle">Inndragning av skjenkebevillinger</span></h3><article class="legalP" id="kapittel-3-paragraf-4-ledd-1">En bevilling kan inndras for resten av bevillingsperioden eller for en kortere tid dersom vilkårene i bevillingsvedtaket ikke lenger er oppfylt, eller dersom bevillingshaver ikke oppfyller sine forpliktelser etter denne forskrift.</article></article><article class="legalArticle" data-lovdata-URL="SF/forskrift/1998-12-11-1300/§3-5" data-name="§3-5" id="kapittel-3-paragraf-5"><h3 class="legalArticleHeader"><span class="legalArticleValue">§ 3-5</span>. <span class="legalArticleTitle">Innførsel av alkoholholdig drikk til Bjørnøya og Hopen</span></h3><article class="legalP" id="kapittel-3-paragraf-5-ledd-1">Innførsel av alkoholholdig drikk til Bjørnøya og Hopen kan bare foretas på grunnlag av tillatelse gitt av Sysselmesteren.</article><article class="legalP" id="kapittel-3-paragraf-5-ledd-2">Tillatelse etter første ledd gir rett til kjøp av alkoholholholdig drikk fra innehavere av engrosbevilling på norsk fastland.</article><article class="legalP" id="kapittel-3-paragraf-5-ledd-3">Kontroll med innførsel og forbruk skjer etter nærmere retningslinjer gitt av Sysselmesteren.</article><article class="changesToParent">Endret ved forskrift <a href="forskrift/2021-06-21-2218">21 juni 2021 nr. 2218</a> (i kraft 1 juli 2021).</article></article></section><section class="section" data-name="kap3A" id="kapittel-4" data-lovdata-URL="SF/forskrift/1998-12-11-1300/KAPITTEL_4"><h2>Kapittel 3 A. Tilvirkning av alkoholholdig drikk</h2><article class="changesToParent">Tilføyd ved <a href="forskrift/2014-06-11-806">forskrift 11 juni 2014 nr. 806</a> (i kraft 1 juli 2014).</article><article class="legalArticle" data-lovdata-URL="SF/forskrift/1998-12-11-1300/§3A-1" data-name="§3A-1" id="kapittel-4-paragraf-1"><h3 class="legalArticleHeader"><span class="legalArticleValue">§ 3A-1</span>. <span class="legalArticleTitle">Bevilling for tilvirkning av alkoholholdig drikk</span></h3><article class="legalP" id="kapittel-4-paragraf-1-ledd-1">Lov <a href="lov/1989-06-02-27">2. juni 1989 nr. 27</a> om omsetning av alkoholholdig drikk m.v. <a href="lov/1989-06-02-27/kap6">kapittel 6</a> om tilvirkning gjelder for Svalbard med unntak av <a href="lov/1989-06-02-27/§6-2">§ 6-2</a> nr. 2.</article><article class="legalP" id="kapittel-4-paragraf-1-ledd-2">Forskrift <a href="forskrift/2005-06-08-539">8. juni 2005 nr. 539</a> om engrossalg og tilvirkning av alkoholholdig drikk mv. <a href="forskrift/2005-06-08-539/kap2">kapittel 2</a> om sikring av varelager, <a href="forskrift/2005-06-08-539/kap3">kapittel 3</a> om søknadsgebyr, <a href="forskrift/2005-06-08-539/kap4">kapittel 4</a> om bevillingsgebyr, <a href="forskrift/2005-06-08-539/kap6">kapittel 6</a> om opplysninger til statistiske formål, <a href="forskrift/2005-06-08-539/kap7">kapittel 7</a> og <a href="forskrift/2005-06-08-539/kap8">8</a> om registre og <a href="forskrift/2005-06-08-539/kap9">kapittel 9</a> om adgang til å benytte alkoholholdig drikk som gave, lønn eller utbytte, samt å selge alkohol til ansatte til eget bruk, gjelder på Svalbard.</article><article class="changesToParent">Tilføyd ved <a href="forskrift/2014-06-11-806">forskrift 11 juni 2014 nr. 806</a> (i kraft 1 juli 2014).</article></article><article class="legalArticle" data-lovdata-URL="SF/forskrift/1998-12-11-1300/§3A-2" data-name="§3A-2" id="kapittel-4-paragraf-2"><h3 class="legalArticleHeader"><span class="legalArticleValue">§ 3A-2</span>. <span class="legalArticleTitle">Innførsel, utførsel og engrossalg ved tilvirkning</span></h3><article class="legalP" id="kapittel-4-paragraf-2-ledd-1">Bevilling til tilvirkning omfatter rett til innførsel av alkoholholdig drikk til bruk i tilvirkningen, utførsel som ledd i næringsvirksomhet og engrossalg av den alkoholholdige drikken som tilvirkes i medhold av bevillingen. Engrossalg av alkoholholdig drikk som ikke skjer til kjøper i utlandet, kan bare skje til den som har bevilling til detaljsalg, skjenking eller tilvirkning av vedkommende drikk, eller som kan drive engrossalg.</article><article class="changesToParent">Tilføyd ved <a href="forskrift/2014-06-11-806">forskrift 11 juni 2014 nr. 806</a> (i kraft 1 juli 2014).</article></article></section><section class="section" data-name="kap4" id="kapittel-5" data-lovdata-URL="SF/forskrift/1998-12-11-1300/KAPITTEL_5"><h2>Kapittel 4. Andre bestemmelser</h2><article class="legalArticle" data-lovdata-URL="SF/forskrift/1998-12-11-1300/§4-1" data-name="§4-1" id="kapittel-5-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Reklame for alkoholholdig drikk</span></h3><article class="legalP" id="kapittel-5-paragraf-1-ledd-1">Reklame for alkoholholdig drikk er forbudt. Forbudet gjelder også reklame for andre varer med samme merke eller kjennetegn som drikk som inneholder over 2,50 volumprosent alkohol. Slike varer må heller ikke inngå i reklame for andre varer eller tjenester.</article><article class="legalP" id="kapittel-5-paragraf-1-ledd-2">Helsedirektoratet fører tilsyn med reklameforbudet. Bestemmelsene i <a href="lov/1989-06-02-27/§9-3">lov 2. juni 1989 nr. 27 om omsetning av alkoholholdig drikk m.v. § 9-3</a> til <a href="lov/1989-06-02-27/§9-5">9-5</a> kommer tilsvarende til anvendelse for Helsedirektoratets tilsyn og vedtak knyttet til reklameforbudet.</article><article class="changesToParent">Endret ved forskrift <a href="forskrift/2024-09-13-2152">13 sep 2024 nr. 2152</a> (i kraft 17 sep 2024).</article></article><article class="legalArticle" data-lovdata-URL="SF/forskrift/1998-12-11-1300/§4-2" data-name="§4-2" id="kapittel-5-paragraf-2"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">Klage</span></h3><article class="legalP" id="kapittel-5-paragraf-2-ledd-1">Enkeltvedtak etter <a href="forskrift/1998-12-11-1300/kap3">kap. 3</a> truffet av Sysselmesteren eller av representativt folkevalgt organ i henhold til delegert myndighet kan påklages til departementet.</article><article class="changesToParent">Endret ved <a href="forskrift/2001-12-11-1514">forskrifter 11 des 2001 nr. 1514</a> (i kraft 1 jan 2002), <a href="forskrift/2021-06-21-2218">21 juni 2021 nr. 2218</a> (i kraft 1 juli 2021).</article></article><article class="legalArticle" data-lovdata-URL="SF/forskrift/1998-12-11-1300/§4-2a" data-name="§4-2a" id="kapittel-5-paragraf-3"><h3 class="legalArticleHeader"><span class="legalArticleValue">§ 4-2a</span>. <span class="legalArticleTitle">Overtredelsesgebyr</span></h3><article class="legalP" id="kapittel-5-paragraf-3-ledd-1"><a href="lov/1989-06-02-27/§10-5">Lov 2. juni 1989 nr. 27 om omsetning av alkoholholdig drikk m.v. § 10-5</a> om overtredelsesgebyr gjelder ved brudd på bestemmelsene om statlig tilvirkningsbevilling etter <a href="forskrift/1998-12-11-1300/kap3A">kapittel 3A</a> og på reklameforbudet i <a href="forskrift/1998-12-11-1300/§4-1">§ 4-1</a>.</article><article class="legalP" id="kapittel-5-paragraf-3-ledd-2"><a href="forskrift/2024-09-13-2149">Forskrift 13. september 2024 nr. 2149 om ileggelse og utmåling av overtredelsesgebyr etter alkoholloven</a> kommer til anvendelse.</article><article class="changesToParent">Tilføyd ved forskrift <a href="forskrift/2024-09-13-2152">13 sep 2024 nr. 2152</a> (i kraft 17 sep 2024).</article></article><article class="legalArticle" data-lovdata-URL="SF/forskrift/1998-12-11-1300/§4-3" data-name="§4-3" id="kapittel-5-paragraf-4"><h3 class="legalArticleHeader"><span class="legalArticleValue">§ 4-3</span>. <span class="legalArticleTitle">Straff</span></h3><article class="legalP" id="kapittel-5-paragraf-4-ledd-1">Den som forsettlig eller uaktsomt overtrer eller medvirker til overtredelse av bestemmelser gitt i eller i medhold av denne forskrift, straffes med bøter eller fengsel inntil 6 måneder.</article><article class="legalP" id="kapittel-5-paragraf-4-ledd-2">Dersom overtredelsen er særlig grov, er straffen bøter eller fengsel inntil 2 år. Ved avgjørelsen legges vekt på om overtredelsen har stort omfang eller om det foreligger andre omstendigheter av særlig skjerpende art.</article></article><article class="legalArticle" data-lovdata-URL="SF/forskrift/1998-12-11-1300/§4-4" data-name="§4-4" id="kapittel-5-paragraf-5"><h3 class="legalArticleHeader"><span class="legalArticleValue">§ 4-4</span>. <span class="legalArticleTitle">Ikrafttredelse</span></h3><article class="legalP" id="kapittel-5-paragraf-5-ledd-1">Denne forskrift trer i kraft fra 1. januar 1999.</article></article><article class="legalArticle" data-lovdata-URL="SF/forskrift/1998-12-11-1300/§4-5" data-name="§4-5" id="kapittel-5-paragraf-6"><h3 class="legalArticleHeader"><span class="legalArticleValue">§ 4-5</span>. <span class="legalArticleTitle">Overgangsordning</span></h3><article class="legalP" id="kapittel-5-paragraf-6-ledd-1">Virksomheter som ved forskriftens ikrafttredelse skjenker alkoholholdig drikk på grunnlag av bevilling, kan uten ny søknad drive denne virksomheten videre til bevillingen utløper.</article></article></section></main></body></html>