<!DOCTYPE html><html lang="no"><head><title>Forskrift om nasjonale tilretteleggingsmidler til næringsutvikling og kompetanseheving i landbruket</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2021-01-15-92</dd><dt class="dokid">DokumentID</dt><dd class="dokid">SF/forskrift/2021-01-15-92</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="subunit">Etat</dt><dd class="subunit"><ul><li>Landbrukspolitisk avdeling</li></ul></dd><dt class="dateInForce">I kraft fra</dt><dd class="dateInForce">2021-01-15</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1995-05-12-23/§18">lov/1995-05-12-23/§18</a></li></ul></dd><dt class="dateOfPublication">Kunngjort</dt><dd class="dateOfPublication">2021-01-15 15:35</dd><dt class="titleShort">Korttittel</dt><dd class="titleShort">Forskrift om nasjonale tilretteleggingsmidler til næringsutvikling og kompetanseheving i landbruket</dd><dt class="title">Tittel</dt><dd class="title">Forskrift om nasjonale tilretteleggingsmidler til næringsutvikling og kompetanseheving i landbruket</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt 15. januar 2021 med hjemmel i <a href="lov/1995-05-12-23/§18">lov 12. mai 1995 nr. 23 om jord (jordlova) § 18</a>.</dd><dt class="refid">RefID</dt><dd class="refid">forskrift/2021-01-15-92</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om nasjonale tilretteleggingsmidler til næringsutvikling og kompetanseheving i landbruket</a><ul class="tocSubUl"><li><a href="#paragraf-1">§ 1. Formål</a></li><li><a href="#paragraf-2">§ 2. Tilskuddsmottaker</a></li><li><a href="#paragraf-3">§ 3. Tiltaksområder</a></li><li><a href="#paragraf-4">§ 4. Krav til søknad</a></li><li><a href="#paragraf-5">§ 5. Tilskuddsutmåling og frist for gjennomføring</a></li><li><a href="#paragraf-6">§ 6. Melding om og godkjenning av endringer</a></li><li><a href="#paragraf-7">§ 7. Utbetaling og rapportering</a></li><li><a href="#paragraf-8">§ 8. Administrasjon, dispensasjon og klage</a></li><li><a href="#paragraf-9">§ 9. Kontroll og opplysningsplikt</a></li><li><a href="#paragraf-10">§ 10. Tilbakebetaling og renter</a></li><li><a href="#paragraf-11">§ 11. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2021-01-15-92" id="dokument"><h1>Forskrift om nasjonale tilretteleggingsmidler til næringsutvikling og kompetanseheving i landbruket</h1><article class="legalArticle" data-lovdata-URL="SF/forskrift/2021-01-15-92/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med tilskudd etter forskriften er å bidra til å styrke verdiskapingen i landbruket gjennom tilretteleggende tiltak som bidrar til fellesskapsløsninger innen næringsutvikling og kompetanseheving av nasjonal nytteverdi i tråd med føringer i de årlige jordbruksoppgjørene og de rammer Stortinget har trukket opp.</article></article><article class="legalArticle" data-lovdata-URL="SF/forskrift/2021-01-15-92/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Tilskuddsmottaker</span></h2><article class="legalP" id="paragraf-2-ledd-1">Tilskudd kan gis til organisasjoner, forsknings- og utviklingsinstitusjoner og foretak registrert i Enhetsregisteret, samt fylkeskommuner og kommuner.</article></article><article class="legalArticle" data-lovdata-URL="SF/forskrift/2021-01-15-92/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Tiltaksområder</span></h2><article class="legalP" id="paragraf-3-ledd-1">Det kan gis tilskudd til tilretteleggingstiltak innen landbruksbasert næringsutvikling med nasjonal nytteverdi. Det kan ikke gis tilskudd til forskningsprosjekter.</article><article class="legalP" id="paragraf-3-ledd-2">Det kan også gis tilskudd til utvikling og videreutvikling av etter- og videreutdanningstilbud innenfor landbruksnæringen med nasjonal nytteverdi.</article></article><article class="legalArticle" data-lovdata-URL="SF/forskrift/2021-01-15-92/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Krav til søknad</span></h2><article class="legalP" id="paragraf-4-ledd-1">Søker må benytte søknadsskjema fastsatt av Landbruksdirektoratet.</article><article class="legalP" id="paragraf-4-ledd-2">Søknad skal leveres innen fristen Landbruksdirektoratet har fastsatt i utlysningen.</article></article><article class="legalArticle" data-lovdata-URL="SF/forskrift/2021-01-15-92/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Tilskuddsutmåling og frist for gjennomføring</span></h2><article class="legalP" id="paragraf-5-ledd-1">Tilskuddet utmåles på grunnlag av godkjent kostnadsoverslag for gjennomføring av planlagte tiltak. Det kan gis tilskudd på inntil 75 prosent av kostnadene, begrenset oppad til 75 prosent av godkjent kostnadsoverslag for tiltaket.</article><article class="legalP" id="paragraf-5-ledd-2">Frist for gjennomføring av tiltak er senest tre år fra vedtak om innvilgelse av tilskudd ble fattet. Landbruksdirektoratet kan etter søknad forlenge fristen for gjennomføring, men ikke ut over fem år fra tilskuddet ble innvilget.</article></article><article class="legalArticle" data-lovdata-URL="SF/forskrift/2021-01-15-92/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Melding om og godkjenning av endringer</span></h2><article class="legalP" id="paragraf-6-ledd-1">Dersom tiltaket blir forsinket eller ikke kan gjennomføres som forutsatt i vedtaket, skal tilskuddsmottaker melde fra til Landbruksdirektoratet uten ugrunnet opphold.</article><article class="legalP" id="paragraf-6-ledd-2">Landbruksdirektoratet kan etter søknad fra tilskuddsmottaker godkjenne endringer dersom dette ikke tilsidesetter vesentlige forutsetninger for gjennomføring av tiltaket som ble gitt ved tildeling av tilskuddet.</article></article><article class="legalArticle" data-lovdata-URL="SF/forskrift/2021-01-15-92/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Utbetaling og rapportering</span></h2><article class="legalP" id="paragraf-7-ledd-1">Landbruksdirektoratet kan utbetale deler av tilskuddet etter hvert som tilskuddsmottaker godtgjør fremdrift i gjennomføringen av tiltaket.</article><article class="legalP" id="paragraf-7-ledd-2">Tilskuddsmottaker skal sende sluttrapport og regnskap sammen med anmodning om sluttutbetaling på den måten og innen den fristen Landbruksdirektoratet har fastsatt.</article></article><article class="legalArticle" data-lovdata-URL="SF/forskrift/2021-01-15-92/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Administrasjon, dispensasjon og klage</span></h2><article class="legalP" id="paragraf-8-ledd-1">Landbruksdirektoratet administrerer tilskuddsordningen og fatter vedtak om tilskudd etter denne forskriften.</article><article class="legalP" id="paragraf-8-ledd-2">Landbruksdirektoratet kan i særlige tilfeller dispensere fra fastsatte frister.</article><article class="legalP" id="paragraf-8-ledd-3">Vedtak fattet av Landbruksdirektoratet kan påklages til Landbruks- og matdepartementet.</article></article><article class="legalArticle" data-lovdata-URL="SF/forskrift/2021-01-15-92/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Kontroll og opplysningsplikt</span></h2><article class="legalP" id="paragraf-9-ledd-1">Landbruksdirektoratet kan kontrollere at vilkårene for utbetaling av tilskuddet er oppfylt og at tilskuddet er benyttet i samsvar med vilkårene som er stilt i denne forskriften og i vedtak om tilskudd. Landbruksdirektoratet kan foreta stedlig kontroll hos tilskuddsmottaker.</article><article class="legalP" id="paragraf-9-ledd-2">Tilskuddsmottaker plikter i forbindelse med Landbruksdirektoratets kontroll å gi alle opplysninger og å utlevere all dokumentasjon av betydning for tilskuddet. Tilskuddsmottaker plikter også å legge til rette for at stedlig kontroll kan gjennomføres.</article></article><article class="legalArticle" data-lovdata-URL="SF/forskrift/2021-01-15-92/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Tilbakebetaling og renter</span></h2><article class="legalP" id="paragraf-10-ledd-1">Dersom tilskuddsmottaker som følge av manglende oppfyllelse av vilkår i denne forskriften, vedtaket eller av andre grunner har mottatt en utbetaling som ikke er berettiget, kan utbetalingene av tilskudd reduseres, stanses, eller kreves helt eller delvis tilbake.</article><article class="legalP" id="paragraf-10-ledd-2">For tilbakebetalingskrav kan det kreves renter når kravet ikke innfris ved forfall. Ved grov uaktsomhet eller forsett kan renter kreves fra tidspunktet mottaker burde ha skjønt at vilkårene for å få tilskuddet ikke var oppfylt, tidligst fra utbetalingen av det urettmessige tilskuddet. Størrelsen på renten følger rentesatsen fastsatt i forskrift med hjemmel i <a href="lov/1976-12-17-100">lov 17. desember 1976 nr. 100 om renter ved forsinket betaling m.m.</a></article></article><article class="legalArticle" data-lovdata-URL="SF/forskrift/2021-01-15-92/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse</span></h2><article class="legalP" id="paragraf-11-ledd-1">Forskriften trer i kraft 15. januar 2021.</article></article></main></body></html>