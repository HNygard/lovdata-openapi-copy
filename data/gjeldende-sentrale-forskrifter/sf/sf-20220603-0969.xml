<!DOCTYPE html><html lang="no"><head><title>Forskrift om arbeid i arbeidsgivers hjem og husholdning</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2022-06-03-969</dd><dt class="dokid">DokumentID</dt><dd class="dokid">SF/forskrift/2022-06-03-969</dd><dt class="ministry">Departement</dt><dd class="ministry"><ul><li>Arbeids- og inkluderingsdepartementet</li></ul></dd><dt class="subunit">Etat</dt><dd class="subunit"><ul><li>Arbeidsmiljø- og sikkerhetsavdelingen</li></ul></dd><dt class="dateInForce">I kraft fra</dt><dd class="dateInForce">2022-07-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2025-01-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2024-12-02-2916">forskrift/2024-12-02-2916</a> fra 2025-01-01</dd><dt class="basedOn">Hjemmel</dt><dd class="basedOn"><ul><li><a href="lov/2005-06-17-62/§1-5">lov/2005-06-17-62/§1-5</a></li></ul></dd><dt class="dateOfPublication">Kunngjort</dt><dd class="dateOfPublication">2022-06-07 14:35</dd><dt class="title">Tittel</dt><dd class="title">Forskrift om arbeid i arbeidsgivers hjem og husholdning</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Arbeids- og inkluderingsdepartementet 3. juni 2022 med hjemmel i <a href="lov/2005-06-17-62/§1-5">lov 17. juni 2005 nr. 62 om arbeidsmiljø, arbeidstid og stillingsvern mv. (arbeidsmiljøloven) § 1-5</a> andre ledd. <br /> <strong>Endret</strong> ved forskrift <a href="forskrift/2024-12-02-2916">2 des 2024 nr. 2916</a> (i kraft 1 jan 2025).</dd><dt class="refid">RefID</dt><dd class="refid">forskrift/2022-06-03-969</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om arbeid i arbeidsgivers hjem og husholdning</a><ul class="tocSubUl"><li><a href="#kapittel-1" data-child-interval="§ 1">Kapittel 1 – Innledende bestemmelse</a><ul class="tocSubUl"><li><a href="#kapittel-1-paragraf-1">§ 1. Virkeområde</a></li></ul></li><li><a href="#kapittel-2" data-child-interval="§§ 2 – 5">Kapittel 2 – Ansettelse og lønn mv.</a><ul class="tocSubUl"><li><a href="#kapittel-2-paragraf-1">§ 2. Skriftlig arbeidsavtale</a></li><li><a href="#kapittel-2-paragraf-2">§ 2a. Arbeidstaker som sendes til utlandet</a></li><li><a href="#kapittel-2-paragraf-3">§ 3. Fast og midlertidig ansettelse</a></li><li><a href="#kapittel-2-paragraf-4">§ 4. Virkninger av brudd på reglene om fast og midlertidig ansettelse</a></li><li><a href="#kapittel-2-paragraf-5">§ 5. Lønn</a></li></ul></li><li><a href="#kapittel-3" data-child-interval="§§ 6 – 8">Kapittel 3 – Arbeidsgivers og arbeidstakers plikter</a><ul class="tocSubUl"><li><a href="#kapittel-3-paragraf-1">§ 6. Arbeidsgivers plikter</a></li><li><a href="#kapittel-3-paragraf-2">§ 7. Arbeidstakers plikter</a></li><li><a href="#kapittel-3-paragraf-3">§ 8. Vern mot diskriminering</a></li></ul></li><li><a href="#kapittel-4" data-child-interval="§§ 9 – 18">Kapittel 4 – Arbeidstid mv.</a><ul class="tocSubUl"><li><a href="#kapittel-4-paragraf-1">§ 9. Alminnelig arbeidstid</a></li><li><a href="#kapittel-4-paragraf-2">§ 10. Passivt arbeid og beredskapsvakt</a></li><li><a href="#kapittel-4-paragraf-3">§ 11. Arbeid utover avtalt arbeidstid</a></li><li><a href="#kapittel-4-paragraf-4">§ 12. Samlet arbeidstid</a></li><li><a href="#kapittel-4-paragraf-5">§ 13. Arbeidsfri og pauser</a></li><li><a href="#kapittel-4-paragraf-6">§ 14. Nattarbeid</a></li><li><a href="#kapittel-4-paragraf-7">§ 15. Unntak etter samtykke fra Arbeidstilsynet</a></li><li><a href="#kapittel-4-paragraf-8">§ 16. Oversikt over arbeidstiden</a></li><li><a href="#kapittel-4-paragraf-9">§ 17. Arbeidstidsordninger</a></li><li><a href="#kapittel-4-paragraf-10">§ 17a. Arbeidsplan</a></li><li><a href="#kapittel-4-paragraf-11">§ 18. Rett til permisjon</a></li></ul></li><li><a href="#kapittel-5" data-child-interval="§ 19">Kapittel 5 – Arbeidstakere under 18 år</a><ul class="tocSubUl"><li><a href="#kapittel-5-paragraf-1">§ 19. Særlige regler for arbeidstakere under 18 år</a></li></ul></li><li><a href="#kapittel-6" data-child-interval="§§ 20 – 23">Kapittel 6 – Oppsigelse og avskjed mv.</a><ul class="tocSubUl"><li><a href="#kapittel-6-paragraf-1">§ 20. Oppsigelse</a></li><li><a href="#kapittel-6-paragraf-2">§ 21. Avskjed</a></li><li><a href="#kapittel-6-paragraf-3">§ 22. Virkningene av usaklig oppsigelse eller avskjed</a></li><li><a href="#kapittel-6-paragraf-4">§ 23. Attest</a></li></ul></li><li><a href="#kapittel-7" data-child-interval="§§ 24 – 27">Kapittel 7 – Tvister, tilsyn mv.</a><ul class="tocSubUl"><li><a href="#kapittel-7-paragraf-1">§ 24. Tvister</a></li><li><a href="#kapittel-7-paragraf-2">§ 25. Tilsynet med forskriften</a></li><li><a href="#kapittel-7-paragraf-3">§ 26. Straff</a></li><li><a href="#kapittel-7-paragraf-4">§ 27. Ikrafttredelse</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/2022-06-03-969" id="dokument"><h1>Forskrift om arbeid i arbeidsgivers hjem og husholdning</h1><section class="section" data-name="kap1" id="kapittel-1" data-lovdata-URL="SF/forskrift/2022-06-03-969/KAPITTEL_1"><h2>Kapittel 1 – Innledende bestemmelse</h2><article class="legalArticle" data-lovdata-URL="SF/forskrift/2022-06-03-969/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-1-ledd-1">Denne forskriften gjelder arbeidsforhold hvor arbeidstaker utfører arbeid i privat arbeidsgivers hjem eller husholdning.</article><article class="legalP" id="kapittel-1-paragraf-1-ledd-2">Forskriften gjelder ikke arbeidsforhold hvor arbeidstakers fastsatte og faktiske ukentlige arbeidstid er tre timer eller mindre i gjennomsnitt i løpet av en periode på fire uker.</article></article></section><section class="section" data-name="kap2" id="kapittel-2" data-lovdata-URL="SF/forskrift/2022-06-03-969/KAPITTEL_2"><h2>Kapittel 2 – Ansettelse og lønn mv.</h2><article class="legalArticle" data-lovdata-URL="SF/forskrift/2022-06-03-969/§2" data-name="§2" id="kapittel-2-paragraf-1"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Skriftlig arbeidsavtale</span></h3><article class="legalP" id="kapittel-2-paragraf-1-ledd-1">Det skal inngås skriftlig arbeidsavtale. Avtalen skal foreligge senest samtidig med at arbeidsforholdet starter.</article><article class="legalP" id="kapittel-2-paragraf-1-ledd-2">Arbeidsavtalen skal inneholde opplysninger om forhold av vesentlig betydning i arbeidsforholdet, herunder:<ol class="defaultList" type="a"><li data-name="a." value="1"><article class="listArticle" id="kapittel-2-paragraf-1-ledd-2-punkt-1"><article class="legalP" id="kapittel-2-paragraf-1-ledd-2-punkt-1-ledd-1">hvem som er parter i avtalen,</article></article></li><li data-name="b." value="2"><article class="listArticle" id="kapittel-2-paragraf-1-ledd-2-punkt-2"><article class="legalP" id="kapittel-2-paragraf-1-ledd-2-punkt-2-ledd-1">tidspunktet for arbeidsforholdets begynnelse, og forventet varighet dersom arbeidsforholdet er midlertidig,</article></article></li><li data-name="c." value="3"><article class="listArticle" id="kapittel-2-paragraf-1-ledd-2-punkt-3"><article class="legalP" id="kapittel-2-paragraf-1-ledd-2-punkt-3-ledd-1">opplysninger om hvor arbeidet skal utføres, herunder hvilke deler av arbeidsgivers hjem arbeidstaker kan disponere, eventuelt benytte utenfor arbeidstid,</article></article></li><li data-name="d." value="4"><article class="listArticle" id="kapittel-2-paragraf-1-ledd-2-punkt-4"><article class="legalP" id="kapittel-2-paragraf-1-ledd-2-punkt-4-ledd-1">beskrivelse av arbeidet som skal utføres,</article></article></li><li data-name="e." value="5"><article class="listArticle" id="kapittel-2-paragraf-1-ledd-2-punkt-5"><article class="legalP" id="kapittel-2-paragraf-1-ledd-2-punkt-5-ledd-1">lengde og plassering av den daglige og ukentlige arbeidstid. Dersom arbeidet skal utføres periodevis eller den daglige og ukentlige arbeidstiden vil variere, skal arbeidsavtalen opplyse om dette og fastsette eller gi grunnlag for å beregne når arbeidet skal utføres,</article></article></li><li data-name="f." value="6"><article class="listArticle" id="kapittel-2-paragraf-1-ledd-2-punkt-6"><article class="legalP" id="kapittel-2-paragraf-1-ledd-2-punkt-6-ledd-1">avtale om særlig arbeidstidsordning, jf. <a href="forskrift/2022-06-03-969/§17">§ 17</a>, jf. <a href="lov/2005-06-17-62/§10-2/ledd/2">arbeidsmiljøloven § 10-2 andre</a>, <a href="lov/2005-06-17-62/§10-2/ledd/3">tredje</a> og <a href="lov/2005-06-17-62/§10-2/ledd/4">fjerde ledd</a>,</article></article></li><li data-name="g." value="7"><article class="listArticle" id="kapittel-2-paragraf-1-ledd-2-punkt-7"><article class="legalP" id="kapittel-2-paragraf-1-ledd-2-punkt-7-ledd-1">ordninger for vaktendringer, jf. <a href="forskrift/2022-06-03-969/§17a">§ 17a</a>, samt ordninger for arbeid utover avtalt arbeidstid, herunder betaling for slikt arbeid,</article></article></li><li data-name="h." value="8"><article class="listArticle" id="kapittel-2-paragraf-1-ledd-2-punkt-8"><article class="legalP" id="kapittel-2-paragraf-1-ledd-2-punkt-8-ledd-1">arbeidstakerens rett til ferie og feriepenger, reglene for fastsettelse av ferietidspunktet og eventuell rett til annet fravær betalt av arbeidsgiver,</article></article></li><li data-name="i." value="9"><article class="listArticle" id="kapittel-2-paragraf-1-ledd-2-punkt-9"><article class="legalP" id="kapittel-2-paragraf-1-ledd-2-punkt-9-ledd-1">lønn, overtidsgodtgjøring, godtgjøring for eventuell omsorgsvakt, utbetalingsmåte og tidspunkt for lønnsutbetaling, eventuelle tillegg som ikke inngår i lønnen, for eksempel kost, losji, bruk av telefon, utgifter til hjemreise mv. De ulike elementene skal angis særskilt,</article></article></li><li data-name="j." value="10"><article class="listArticle" id="kapittel-2-paragraf-1-ledd-2-punkt-10"><article class="legalP" id="kapittel-2-paragraf-1-ledd-2-punkt-10-ledd-1">arbeidstakerens og arbeidsgiverens oppsigelsesfrister og fremgangsmåte ved opphør av arbeidsforholdet,</article></article></li><li data-name="k." value="11"><article class="listArticle" id="kapittel-2-paragraf-1-ledd-2-punkt-11"><article class="legalP" id="kapittel-2-paragraf-1-ledd-2-punkt-11-ledd-1">rett til kompetanseutvikling som arbeidsgiver eventuelt tilbyr,</article></article></li><li data-name="l." value="12"><article class="listArticle" id="kapittel-2-paragraf-1-ledd-2-punkt-12"><article class="legalP" id="kapittel-2-paragraf-1-ledd-2-punkt-12-ledd-1">ytelser i regi av arbeidsgiver til sosial trygghet samt navn på institusjoner som mottar innbetalinger fra arbeidsgiver i denne forbindelse,</article></article></li><li data-name="m." value="13"><article class="listArticle" id="kapittel-2-paragraf-1-ledd-2-punkt-13"><article class="legalP" id="kapittel-2-paragraf-1-ledd-2-punkt-13-ledd-1">opplysninger om eventuelle tariffavtaler som regulerer arbeidsforholdet.</article></article></li></ol></article><article class="legalP" id="kapittel-2-paragraf-1-ledd-3">Informasjon nevnt i andre ledd bokstavene e og g til l kan gis ved å henvise til lover, forskrifter eller tariffavtaler som regulerer disse forholdene.</article><article class="legalP" id="kapittel-2-paragraf-1-ledd-4">For arbeidstaker rekruttert fra land utenfor EØS-området, skal den skriftlige arbeidsavtalen foreligge før arbeidstakeren ankommer Norge.</article><article class="legalP" id="kapittel-2-paragraf-1-ledd-5">Endringer i arbeidsforholdet skal gjenspeiles i arbeidsavtalen senest samtidig med at endringen trer i kraft.</article><article class="legalP" id="kapittel-2-paragraf-1-ledd-6">Dersom arbeidsgiver ikke har opplyst om at arbeidsforholdet er midlertidig, jf. andre ledd bokstav b og første ledd, skal det legges til grunn at arbeidstakeren har fast ansettelse dersom ikke noe annet gjøres overveiende sannsynlig.</article><article class="legalP" id="kapittel-2-paragraf-1-ledd-7">Dersom arbeidsgiver ikke har opplyst om stillingens omfang, jf. andre ledd bokstav e og første ledd, skal arbeidstakers påstand om stillingsomfang legges til grunn dersom ikke noe annet gjøres overveiende sannsynlig.</article><article class="changesToParent">Endret ved forskrift <a href="forskrift/2024-12-02-2916">2 des 2024 nr. 2916</a> (i kraft 1 jan 2025, se endringsforskriftens <a href="forskrift/2024-12-02-2916/kapII">del II</a> for overgangsregel).</article></article><article class="legalArticle" data-lovdata-URL="SF/forskrift/2022-06-03-969/§2a" data-name="§2a" id="kapittel-2-paragraf-2"><h3 class="legalArticleHeader"><span class="legalArticleValue">§ 2a</span>. <span class="legalArticleTitle">Arbeidstaker som sendes til utlandet</span></h3><article class="legalP" id="kapittel-2-paragraf-2-ledd-1">Dersom arbeidstaker skal arbeide i utlandet i mer enn fire sammenhengende uker, skal skriftlig arbeidsavtale inngås før avreise. I tillegg til informasjon som nevnt i <a href="forskrift/2022-06-03-969/§2">§ 2</a> skal avtalen minst regulere følgende:<ol class="defaultList" type="a"><li data-name="a." value="1"><article class="listArticle" id="kapittel-2-paragraf-2-ledd-1-punkt-1"><article class="legalP" id="kapittel-2-paragraf-2-ledd-1-punkt-1-ledd-1">hvilke land arbeidet skal utføres i, og varigheten av arbeidet som skal utføres i utlandet,</article></article></li><li data-name="b." value="2"><article class="listArticle" id="kapittel-2-paragraf-2-ledd-1-punkt-2"><article class="legalP" id="kapittel-2-paragraf-2-ledd-1-punkt-2-ledd-1">valutaen vederlaget skal utbetales i,</article></article></li><li data-name="c." value="3"><article class="listArticle" id="kapittel-2-paragraf-2-ledd-1-punkt-3"><article class="legalP" id="kapittel-2-paragraf-2-ledd-1-punkt-3-ledd-1">eventuelle kontant- og naturalytelser som er knyttet til utenlandsarbeidet,</article></article></li><li data-name="d." value="4"><article class="listArticle" id="kapittel-2-paragraf-2-ledd-1-punkt-4"><article class="legalP" id="kapittel-2-paragraf-2-ledd-1-punkt-4-ledd-1">vilkårene for arbeidstakerens hjemreise, herunder utgiftsdekning.</article></article></li></ol></article><article class="legalP" id="kapittel-2-paragraf-2-ledd-2">Informasjon som nevnt i første ledd bokstav b kan gis i form av en henvisning til lover, forskrifter eller tariffavtaler som regulerer disse forholdene.</article><article class="changesToParent">Tilføyd ved forskrift <a href="forskrift/2024-12-02-2916">2 des 2024 nr. 2916</a> (i kraft 1 jan 2025, se endringsforskriftens <a href="forskrift/2024-12-02-2916/kapII">del II</a> for overgangsregel).</article></article><article class="legalArticle" data-lovdata-URL="SF/forskrift/2022-06-03-969/§3" data-name="§3" id="kapittel-2-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Fast og midlertidig ansettelse</span></h3><article class="legalP" id="kapittel-2-paragraf-3-ledd-1">Arbeidstaker skal ansettes fast. Med fast ansettelse menes at ansettelsen er løpende og tidsubegrenset, at reglene om opphør av arbeidsforhold gjelder, og at arbeidstaker sikres forutsigbarhet for arbeid i form av et reelt stillingsomfang.</article><article class="legalP" id="kapittel-2-paragraf-3-ledd-2">Avtale om midlertidig ansettelse kan likevel inngås:<ol class="defaultList" type="a"><li data-name="a." value="1"><article class="listArticle" id="kapittel-2-paragraf-3-ledd-2-punkt-1"><article class="legalP" id="kapittel-2-paragraf-3-ledd-2-punkt-1-ledd-1">når arbeidet er av midlertidig karakter,</article></article></li><li data-name="b." value="2"><article class="listArticle" id="kapittel-2-paragraf-3-ledd-2-punkt-2"><article class="legalP" id="kapittel-2-paragraf-3-ledd-2-punkt-2-ledd-1">for arbeid i stedet for en annen eller andre (vikariat) eller</article></article></li><li data-name="c." value="3"><article class="listArticle" id="kapittel-2-paragraf-3-ledd-2-punkt-3"><article class="legalP" id="kapittel-2-paragraf-3-ledd-2-punkt-3-ledd-1">for praksisarbeid.</article></article></li></ol></article><article class="legalP" id="kapittel-2-paragraf-3-ledd-3">Arbeidstaker som har vært sammenhengende midlertidig ansatt i mer enn tre år etter andre ledd bokstav a og b, skal anses som fast ansatt slik at reglene om oppsigelse av arbeidsforhold kommer til anvendelse. Ved beregning av ansettelsestid skal det ikke gjøres fradrag for arbeidstakers fravær.</article></article><article class="legalArticle" data-lovdata-URL="SF/forskrift/2022-06-03-969/§4" data-name="§4" id="kapittel-2-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Virkninger av brudd på reglene om fast og midlertidig ansettelse</span></h3><article class="legalP" id="kapittel-2-paragraf-4-ledd-1">Dersom det foreligger brudd på bestemmelsene i <a href="forskrift/2022-06-03-969/§3">§ 3</a>, skal retten etter påstand fra arbeidstaker avsi dom for at det foreligger et fast arbeidsforhold eller at arbeidsforholdet fortsetter, i samsvar med <a href="forskrift/2022-06-03-969/§3">§ 3</a> første ledd. I særlige tilfeller kan retten likevel, etter påstand fra arbeidsgiver, bestemme at arbeidsforholdet skal opphøre dersom den etter en avveining av partenes interesser finner at det vil være åpenbart urimelig at arbeidsforholdet fortsetter.</article><article class="legalP" id="kapittel-2-paragraf-4-ledd-2">Ved brudd på bestemmelsene i <a href="forskrift/2022-06-03-969/§3">§ 3</a> kan arbeidstaker kreve erstatning. Erstatningen fastsettes i samsvar med <a href="forskrift/2022-06-03-969/§22">§ 22</a>.</article></article><article class="legalArticle" data-lovdata-URL="SF/forskrift/2022-06-03-969/§5" data-name="§5" id="kapittel-2-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Lønn</span></h3><article class="legalP" id="kapittel-2-paragraf-5-ledd-1">Lønnsutbetaling må finne sted minst en gang i måneden.</article><article class="legalP" id="kapittel-2-paragraf-5-ledd-2">Trekk i lønn og feriepenger kan kun gjøres i tråd med <a href="lov/2005-06-17-62/§14-15">arbeidsmiljøloven § 14-15</a> tredje og fjerde ledd.</article></article></section><section class="section" data-name="kap3" id="kapittel-3" data-lovdata-URL="SF/forskrift/2022-06-03-969/KAPITTEL_3"><h2>Kapittel 3 – Arbeidsgivers og arbeidstakers plikter</h2><article class="legalArticle" data-lovdata-URL="SF/forskrift/2022-06-03-969/§6" data-name="§6" id="kapittel-3-paragraf-1"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Arbeidsgivers plikter</span></h3><article class="legalP" id="kapittel-3-paragraf-1-ledd-1">For å sikre at arbeidstakers sikkerhet, helse og velferd ivaretas skal arbeidsgiver sørge for at arbeidsforholdene er fullt forsvarlige. For å sikre dette skal arbeidsgiver særlig sørge for:<ol class="defaultList" type="a"><li data-name="a." value="1"><article class="listArticle" id="kapittel-3-paragraf-1-ledd-1-punkt-1"><article class="legalP" id="kapittel-3-paragraf-1-ledd-1-punkt-1-ledd-1">at arbeidsstedet, arbeidsutstyr og innemiljø ikke medfører uheldige fysiske belastninger,</article></article></li><li data-name="b." value="2"><article class="listArticle" id="kapittel-3-paragraf-1-ledd-1-punkt-2"><article class="legalP" id="kapittel-3-paragraf-1-ledd-1-punkt-2-ledd-1">at arbeidet søkes utformet slik at det gir muligheter for variasjon,</article></article></li><li data-name="c." value="3"><article class="listArticle" id="kapittel-3-paragraf-1-ledd-1-punkt-3"><article class="legalP" id="kapittel-3-paragraf-1-ledd-1-punkt-3-ledd-1">at arbeidet blir organisert og tilrettelagt under hensyn til den enkelte arbeidstakers alder, kyndighet, arbeidsevne og øvrige forutsetninger,</article></article></li><li data-name="d." value="4"><article class="listArticle" id="kapittel-3-paragraf-1-ledd-1-punkt-4"><article class="legalP" id="kapittel-3-paragraf-1-ledd-1-punkt-4-ledd-1">at arbeidstaker gis nødvendig opplæring, øvelse og instruksjon,</article></article></li><li data-name="e." value="5"><article class="listArticle" id="kapittel-3-paragraf-1-ledd-1-punkt-5"><article class="legalP" id="kapittel-3-paragraf-1-ledd-1-punkt-5-ledd-1">at det, så langt det er mulig, legges vekt på å gi arbeidstaker mulighet til selvbestemmelse, innflytelse og faglig ansvar,</article></article></li><li data-name="f." value="6"><article class="listArticle" id="kapittel-3-paragraf-1-ledd-1-punkt-6"><article class="legalP" id="kapittel-3-paragraf-1-ledd-1-punkt-6-ledd-1">at arbeidstaker, så langt det er mulig, beskyttes mot vold og trusler,</article></article></li><li data-name="g." value="7"><article class="listArticle" id="kapittel-3-paragraf-1-ledd-1-punkt-7"><article class="legalP" id="kapittel-3-paragraf-1-ledd-1-punkt-7-ledd-1">at arbeidstaker ikke utsettes for trakassering eller annen utilbørlig opptreden, og at hans eller hennes integritet og verdighet ikke krenkes,</article></article></li><li data-name="h." value="8"><article class="listArticle" id="kapittel-3-paragraf-1-ledd-1-punkt-8"><article class="legalP" id="kapittel-3-paragraf-1-ledd-1-punkt-8-ledd-1">at innkvartering som stilles til arbeidstakers disposisjon er forsvarlig utstyrt, innredet og vedlikeholdt,</article></article></li><li data-name="i." value="9"><article class="listArticle" id="kapittel-3-paragraf-1-ledd-1-punkt-9"><article class="legalP" id="kapittel-3-paragraf-1-ledd-1-punkt-9-ledd-1">at arbeidstakers rett til privatliv respekteres. Arbeidstaker som bor i arbeidsgivers hjem skal ha eget, separat rom.</article></article></li></ol></article></article><article class="legalArticle" data-lovdata-URL="SF/forskrift/2022-06-03-969/§7" data-name="§7" id="kapittel-3-paragraf-2"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Arbeidstakers plikter</span></h3><article class="legalP" id="kapittel-3-paragraf-2-ledd-1">Arbeidstaker skal medvirke til gjennomføringen av de tiltak som blir satt i verk for å skape et trygt og godt arbeidsmiljø.</article><article class="legalP" id="kapittel-3-paragraf-2-ledd-2">Arbeidstaker skal utføre arbeidet i samsvar med påbud og instrukser fra arbeidsgiver.</article></article><article class="legalArticle" data-lovdata-URL="SF/forskrift/2022-06-03-969/§8" data-name="§8" id="kapittel-3-paragraf-3"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Vern mot diskriminering</span></h3><article class="legalP" id="kapittel-3-paragraf-3-ledd-1"><a href="lov/2005-06-17-62/kap13">Arbeidsmiljøloven kapittel 13</a> om vern mot diskriminering gjelder.</article></article></section><section class="section" data-name="kap4" id="kapittel-4" data-lovdata-URL="SF/forskrift/2022-06-03-969/KAPITTEL_4"><h2>Kapittel 4 – Arbeidstid mv.</h2><article class="legalArticle" data-lovdata-URL="SF/forskrift/2022-06-03-969/§9" data-name="§9" id="kapittel-4-paragraf-1"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Alminnelig arbeidstid</span></h3><article class="legalP" id="kapittel-4-paragraf-1-ledd-1">Med arbeidstid menes den tid arbeidstaker står til disposisjon for arbeidsgiveren. Hvilepause regnes som arbeidstid dersom arbeidstakeren ikke fritt kan forlate arbeidsstedet i pausen.</article><article class="legalP" id="kapittel-4-paragraf-1-ledd-2">Den alminnelige arbeidstid må ikke overstige 9 timer i løpet av 24 timer og 40 timer i uken. <a href="lov/2005-06-17-62/§10-4">Arbeidsmiljøloven § 10-4</a> fjerde, femte og sjette ledd om kortere alminnelig arbeidstid for skift- og turnusarbeid gjelder.</article><article class="legalP" id="kapittel-4-paragraf-1-ledd-3">Arbeidsgiver og arbeidstaker kan skriftlig avtale at den alminnelige arbeidstid skal ordnes slik at den i løpet av en periode på høyst 52 uker i gjennomsnitt ikke blir lenger enn foreskrevet i annet ledd, men slik at den alminnelige arbeidstiden ikke overstiger 10 timer i løpet av 24 timer og 48 timer i løpet av sju dager. Grensen på 48 timer i løpet av sju dager kan gjennomsnittsberegnes over en periode på åtte uker, likevel slik at den alminnelige arbeidstiden ikke overstiger 50 timer i noen enkelt uke.</article></article><article class="legalArticle" data-lovdata-URL="SF/forskrift/2022-06-03-969/§10" data-name="§10" id="kapittel-4-paragraf-2"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Passivt arbeid og beredskapsvakt</span></h3><article class="legalP" id="kapittel-4-paragraf-2-ledd-1">For arbeid som helt eller i det vesentlige er av passiv karakter, kan den alminnelige arbeidstiden forlenges med inntil halvparten av de passive periodene, men ikke med mer enn to timer i løpet av 24 timer og ti timer i løpet av sju dager.</article><article class="legalP" id="kapittel-4-paragraf-2-ledd-2">For beredskapsvakt utenfor arbeidsstedet eller der arbeidstaker kan forlate arbeidsstedet skal som hovedregel minst 1/7 av vakten regnes med i den alminnelige arbeidstid, avhengig av hvor belastende vaktordningen er.</article></article><article class="legalArticle" data-lovdata-URL="SF/forskrift/2022-06-03-969/§11" data-name="§11" id="kapittel-4-paragraf-3"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Arbeid utover avtalt arbeidstid</span></h3><article class="legalP" id="kapittel-4-paragraf-3-ledd-1">Arbeid utover avtalt arbeidstid må ikke gjennomføres uten at det foreligger et særlig og tidsavgrenset behov for det. Arbeid utover alminnelig arbeidstid regnes som overtid.</article><article class="legalP" id="kapittel-4-paragraf-3-ledd-2">Overtidsarbeidet må ikke overstige 10 timer i løpet av sju dager, 25 timer i løpet av fire sammenhengende uker og 200 timer innenfor en periode på 52 uker.</article><article class="legalP" id="kapittel-4-paragraf-3-ledd-3">Arbeidstaker har rett til å bli fritatt fra å utføre arbeid utover avtalt arbeidstid når vedkommende av helsemessige eller vektige sosiale grunner ber om det. Arbeidsgiver plikter også ellers å frita arbeidstaker som ber om det, når arbeidet uten skade kan utsettes eller utføres av andre.</article><article class="legalP" id="kapittel-4-paragraf-3-ledd-4">For overtidsarbeid skal det betales et tillegg til den lønn arbeidstaker har for tilsvarende arbeid i den alminnelige arbeidstiden. Tillegget skal være minst 40 prosent.</article><article class="legalP" id="kapittel-4-paragraf-3-ledd-5">Arbeidsgiver og arbeidstaker kan skriftlig avtale at overtidstimer helt eller delvis skal tas ut i form av arbeidsfri på et avtalt tidspunkt.</article></article><article class="legalArticle" data-lovdata-URL="SF/forskrift/2022-06-03-969/§12" data-name="§12" id="kapittel-4-paragraf-4"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Samlet arbeidstid</span></h3><article class="legalP" id="kapittel-4-paragraf-4-ledd-1">Samlet arbeidstid må ikke overstige 13 timer i løpet av 24 timer eller 48 timer i løpet av sju dager. Grensen på 48 timer i løpet av sju dager kan gjennomsnittsberegnes over en periode på åtte uker.</article></article><article class="legalArticle" data-lovdata-URL="SF/forskrift/2022-06-03-969/§13" data-name="§13" id="kapittel-4-paragraf-5"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Arbeidsfri og pauser</span></h3><article class="legalP" id="kapittel-4-paragraf-5-ledd-1">Arbeidstiden må ordnes slik at arbeidstaker får en arbeidsfri periode på minst 11 sammenhengende timer i løpet av 24 timer og minst 35 sammenhengende timer i løpet av 7 dager.</article><article class="legalP" id="kapittel-4-paragraf-5-ledd-2">Friperioden skal, så vidt mulig, omfatte søndag.</article><article class="legalP" id="kapittel-4-paragraf-5-ledd-3">Arbeidstaker skal ha minst en pause dersom den daglige arbeidstiden overstiger fem og en halv time. Pausene skal til sammen være minst en halv time hvis den daglige arbeidstid er minst åtte timer. Dersom arbeidstaker ikke fritt kan forlate arbeidsplassen under pausen eller der det ikke finnes tilfredsstillende pauserom, skal pausen regnes som en del av arbeidstiden. Når forholdene gjør det nødvendig, kan pausen forskyves.</article><article class="legalP" id="kapittel-4-paragraf-5-ledd-4">Når arbeidstaker arbeider mer enn to timer etter at den alminnelige arbeidstid er avviklet, skal arbeidstaker gis en pause på minst en halv time. Pausen regnes som en del av arbeidstiden. Pause som legges etter alminnelig arbeidstids slutt, godtgjøres som overtidsarbeid, men regnes ikke med i det antall timer det er tillatt å arbeide overtid etter <a href="forskrift/2022-06-03-969/§11">§ 11</a>. Når forholdene gjør det nødvendig, kan pausen kortes ned eller forskyves.</article></article><article class="legalArticle" data-lovdata-URL="SF/forskrift/2022-06-03-969/§14" data-name="§14" id="kapittel-4-paragraf-6"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Nattarbeid</span></h3><article class="legalP" id="kapittel-4-paragraf-6-ledd-1">Med nattarbeid menes arbeid mellom klokken 2300 og 0600.</article><article class="legalP" id="kapittel-4-paragraf-6-ledd-2">Nattarbeid er ikke tillatt med mindre arbeidets art gjør det nødvendig.</article><article class="legalP" id="kapittel-4-paragraf-6-ledd-3">Den alminnelige arbeidstiden for arbeidstakere som jevnlig arbeider mer enn 3 timer om natten skal i gjennomsnitt ikke overstige 8 timer i løpet av 24 timer. Gjennomsnittet skal beregnes over fire uker. Minimumsperioden for ukentlig arbeidsfri etter <a href="forskrift/2022-06-03-969/§13">§ 13</a> skal ikke tas med ved beregning av gjennomsnittet.</article><article class="legalP" id="kapittel-4-paragraf-6-ledd-4">Arbeidstiden for arbeidstaker som arbeider mer enn 3 timer om natten skal ikke overstige 8 timer i løpet av 24 timer dersom arbeidet innebærer en særlig risiko eller betydelige fysiske eller psykiske belastninger.</article><article class="legalP" id="kapittel-4-paragraf-6-ledd-5">Arbeidstaker som hovedsakelig utfører arbeid om natten, skal gis tilbud om helsekontroll før tiltredelse og deretter med jevne mellomrom.</article></article><article class="legalArticle" data-lovdata-URL="SF/forskrift/2022-06-03-969/§15" data-name="§15" id="kapittel-4-paragraf-7"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Unntak etter samtykke fra Arbeidstilsynet</span></h3><article class="legalP" id="kapittel-4-paragraf-7-ledd-1">Følgende regler i <a href="lov/2005-06-17-62">arbeidsmiljøloven</a> gjelder:<ol class="defaultList" type="a"><li data-name="a." value="1"><article class="listArticle" id="kapittel-4-paragraf-7-ledd-1-punkt-1"><article class="legalP" id="kapittel-4-paragraf-7-ledd-1-punkt-1-ledd-1"><a href="lov/2005-06-17-62/§10-4">§ 10-4</a> andre ledd om Arbeidstilsynets samtykke til forlenging av arbeidstiden ved særlig passivt arbeid,</article></article></li><li data-name="b." value="2"><article class="listArticle" id="kapittel-4-paragraf-7-ledd-1-punkt-2"><article class="legalP" id="kapittel-4-paragraf-7-ledd-1-punkt-2-ledd-1"><a href="lov/2005-06-17-62/§10-4">§ 10-4</a> tredje ledd om Arbeidstilsynets fastsetting av beregningsmåte for beredskapsvakt, men slik at krav om dette også kan komme fra arbeidstaker,</article></article></li><li data-name="c." value="3"><article class="listArticle" id="kapittel-4-paragraf-7-ledd-1-punkt-3"><article class="legalP" id="kapittel-4-paragraf-7-ledd-1-punkt-3-ledd-1"><a href="lov/2005-06-17-62/§10-5">§ 10-5</a> tredje ledd første og andre punktum om Arbeidstilsynets samtykke til gjennomsnittsberegning,</article></article></li><li data-name="d." value="4"><article class="listArticle" id="kapittel-4-paragraf-7-ledd-1-punkt-4"><article class="legalP" id="kapittel-4-paragraf-7-ledd-1-punkt-4-ledd-1"><a href="lov/2005-06-17-62/§10-6">§ 10-6</a> sjette ledd første punktum om Arbeidstilsynets samtykke til overtid og</article></article></li><li data-name="e." value="5"><article class="listArticle" id="kapittel-4-paragraf-7-ledd-1-punkt-5"><article class="legalP" id="kapittel-4-paragraf-7-ledd-1-punkt-5-ledd-1"><a href="lov/2005-06-17-62/§10-12">§ 10-12</a> sjette og syvende ledd om Arbeidstilsynets samtykke til forkorting av den daglige og ukentlige arbeidsfrie perioden og fravik fra grensen på 13 timer i <a href="lov/2005-06-17-62/§10-5">§ 10-5</a> tredje ledd.</article></article></li></ol></article></article><article class="legalArticle" data-lovdata-URL="SF/forskrift/2022-06-03-969/§16" data-name="§16" id="kapittel-4-paragraf-8"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Oversikt over arbeidstiden</span></h3><article class="legalP" id="kapittel-4-paragraf-8-ledd-1">Det skal foreligge en oversikt som viser hvor mye den enkelte arbeidstaker har arbeidet. Oversikten skal være tilgjengelig for Arbeidstilsynet og arbeidstakeren.</article></article><article class="legalArticle" data-lovdata-URL="SF/forskrift/2022-06-03-969/§17" data-name="§17" id="kapittel-4-paragraf-9"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Arbeidstidsordninger</span></h3><article class="legalP" id="kapittel-4-paragraf-9-ledd-1"><a href="lov/2005-06-17-62/§10-2">Arbeidsmiljøloven § 10-2</a> om arbeidstidsordninger gjelder.</article></article><article class="legalArticle" data-lovdata-URL="SF/forskrift/2022-06-03-969/§17a" data-name="§17a" id="kapittel-4-paragraf-10"><h3 class="legalArticleHeader"><span class="legalArticleValue">§ 17a</span>. <span class="legalArticleTitle">Arbeidsplan</span></h3><article class="legalP" id="kapittel-4-paragraf-10-ledd-1">Dersom arbeidstakerne arbeider til ulike tider på døgnet, skal det utarbeides en arbeidsplan som viser hvilke uker, dager og tider den enkelte arbeidstaker skal arbeide. Arbeidsplanen skal utarbeides i samarbeid med arbeidstakerne. Dersom ikke annet er avtalt, skal arbeidsplanen drøftes med arbeidstakerne så tidlig som mulig og senest to uker før iverksettelsen. Arbeidsplanen skal være lett tilgjengelig for arbeidstakerne.</article><article class="changesToParent">Tilføyd ved forskrift <a href="forskrift/2024-12-02-2916">2 des 2024 nr. 2916</a> (i kraft 1 jan 2025).</article></article><article class="legalArticle" data-lovdata-URL="SF/forskrift/2022-06-03-969/§18" data-name="§18" id="kapittel-4-paragraf-11"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Rett til permisjon</span></h3><article class="legalP" id="kapittel-4-paragraf-11-ledd-1"><a href="lov/2005-06-17-62/kap12">Arbeidsmiljøloven kapittel 12</a> om rett til permisjon gjelder.</article></article></section><section class="section" data-name="kap5" id="kapittel-5" data-lovdata-URL="SF/forskrift/2022-06-03-969/KAPITTEL_5"><h2>Kapittel 5 – Arbeidstakere under 18 år</h2><article class="legalArticle" data-lovdata-URL="SF/forskrift/2022-06-03-969/§19" data-name="§19" id="kapittel-5-paragraf-1"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Særlige regler for arbeidstakere under 18 år</span></h3><article class="legalP" id="kapittel-5-paragraf-1-ledd-1">For arbeidstakere som er under 18 år gjelder <a href="lov/2005-06-17-62/kap11">arbeidsmiljøloven kapittel 11</a> og <a href="forskrift/2011-12-06-1355/kap12">forskrift 6. desember 2011 nr. 1355 om organisering, ledelse og medvirkning kapittel 12</a>.</article></article></section><section class="section" data-name="kap6" id="kapittel-6" data-lovdata-URL="SF/forskrift/2022-06-03-969/KAPITTEL_6"><h2>Kapittel 6 – Oppsigelse og avskjed mv.</h2><article class="legalArticle" data-lovdata-URL="SF/forskrift/2022-06-03-969/§20" data-name="§20" id="kapittel-6-paragraf-1"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Oppsigelse</span></h3><article class="legalP" id="kapittel-6-paragraf-1-ledd-1">Arbeidstaker kan ikke sies opp uten at det er saklig begrunnet i arbeidsgivers eller arbeidstakers forhold.</article><article class="legalP" id="kapittel-6-paragraf-1-ledd-2">Oppsigelse skal skje skriftlig. Dersom arbeidstaker krever det, skal arbeidsgiver skriftlig oppgi de omstendigheter som påberopes som grunn for oppsigelsen.</article><article class="legalP" id="kapittel-6-paragraf-1-ledd-3">Arbeidsavtalen kan sies opp av begge parter med en frist på minst 14 dager. Oppsigelsesfristen løper fra og med den dagen oppsigelsen kommer frem til den annen part.</article></article><article class="legalArticle" data-lovdata-URL="SF/forskrift/2022-06-03-969/§21" data-name="§21" id="kapittel-6-paragraf-2"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Avskjed</span></h3><article class="legalP" id="kapittel-6-paragraf-2-ledd-1">Arbeidsgiver og arbeidstaker kan heve arbeidsavtalen med øyeblikkelig virkning dersom den annen part har gjort seg skyldig i grovt pliktbrudd eller annet vesentlig mislighold av avtalen.</article></article><article class="legalArticle" data-lovdata-URL="SF/forskrift/2022-06-03-969/§22" data-name="§22" id="kapittel-6-paragraf-3"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Virkningene av usaklig oppsigelse eller avskjed</span></h3><article class="legalP" id="kapittel-6-paragraf-3-ledd-1">Er oppsigelsen usaklig eller avskjeden urettmessig, kan arbeidstaker kreve erstatning. Erstatningen fastsettes til det beløp som retten finner rimelig under hensyn til det økonomiske tap, arbeidsgivers og arbeidstakers forhold og omstendighetene for øvrig.</article></article><article class="legalArticle" data-lovdata-URL="SF/forskrift/2022-06-03-969/§23" data-name="§23" id="kapittel-6-paragraf-4"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Attest</span></h3><article class="legalP" id="kapittel-6-paragraf-4-ledd-1">Arbeidstaker har rett til skriftlig attest fra arbeidsgiver. Attesten skal inneholde opplysninger om arbeidstakerens navn, fødselsdato, hva arbeidet har bestått i og om arbeidsforholdets varighet.</article></article></section><section class="section" data-name="kap7" id="kapittel-7" data-lovdata-URL="SF/forskrift/2022-06-03-969/KAPITTEL_7"><h2>Kapittel 7 – Tvister, tilsyn mv.</h2><article class="legalArticle" data-lovdata-URL="SF/forskrift/2022-06-03-969/§24" data-name="§24" id="kapittel-7-paragraf-1"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Tvister</span></h3><article class="legalP" id="kapittel-7-paragraf-1-ledd-1">Søksmål om rettigheter eller plikter etter denne forskriften kan bringes inn for domstolene etter reglene i <a href="lov/2005-06-17-90">tvisteloven</a> og <a href="lov/1915-08-13-5">domstolloven</a>.</article><article class="legalP" id="kapittel-7-paragraf-1-ledd-2">Tvist mellom arbeidsgiver og arbeidstaker om anvendelsen av bestemmelsene i <a href="forskrift/2022-06-03-969/§11">§ 11</a> tredje ledd, <a href="forskrift/2022-06-03-969/§17">§ 17</a> og <a href="forskrift/2022-06-03-969/§18">§ 18</a> kan bringes inn for Tvisteløsningsnemnda, jf. <a href="lov/2005-06-17-62/§17-2">arbeidsmiljøloven § 17-2</a>.</article></article><article class="legalArticle" data-lovdata-URL="SF/forskrift/2022-06-03-969/§25" data-name="§25" id="kapittel-7-paragraf-2"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Tilsynet med forskriften</span></h3><article class="legalP" id="kapittel-7-paragraf-2-ledd-1">Arbeidstilsynet fører tilsyn med at bestemmelsene i denne forskriften blir overholdt. Tilsyn skal ikke utføres i arbeidsgivers hjem, med mindre arbeidsgiver samtykker til dette.</article><article class="legalP" id="kapittel-7-paragraf-2-ledd-2">Arbeidstilsynet gir de pålegg og treffer de enkeltvedtak ellers som er nødvendige for gjennomføring av <a href="forskrift/2022-06-03-969/§2">§ 2</a>, <a href="forskrift/2022-06-03-969/§6">§ 6</a>, <a href="forskrift/2022-06-03-969/§7">§ 7</a>, <a href="forskrift/2022-06-03-969/§9">§ 9</a> til <a href="forskrift/2022-06-03-969/§16">§ 16</a>, <a href="forskrift/2022-06-03-969/§19">§ 19</a> og <a href="forskrift/2022-06-03-969/§23">§ 23</a> i denne forskriften. Dette gjelder likevel ikke <a href="forskrift/2022-06-03-969/§11">§ 11</a> tredje ledd.</article><article class="legalP" id="kapittel-7-paragraf-2-ledd-3"><a href="lov/2005-06-17-62/§18-2">Arbeidsmiljøloven § 18-2</a>, <a href="lov/2005-06-17-62/§18-4">§ 18-4</a> andre og tredje ledd, <a href="lov/2005-06-17-62/§18-5">§ 18-5</a>, <a href="lov/2005-06-17-62/§18-6">§ 18-6</a> andre, tredje, sjette og syvende ledd, <a href="lov/2005-06-17-62/§18-7">§ 18-7</a> og <a href="lov/2005-06-17-62/§18-8">§ 18-8</a> gjelder så langt de passer.</article></article><article class="legalArticle" data-lovdata-URL="SF/forskrift/2022-06-03-969/§26" data-name="§26" id="kapittel-7-paragraf-3"><h3 class="legalArticleHeader"><span class="legalArticleValue">§ 26</span>. <span class="legalArticleTitle">Straff</span></h3><article class="legalP" id="kapittel-7-paragraf-3-ledd-1">Overtredelse av denne forskriften eller vedtak gitt i medhold av forskriften straffes etter bestemmelsene i <a href="lov/2005-06-17-62/kap19">arbeidsmiljøloven kapittel 19</a>. Dette gjelder ikke bestemmelsene i <a href="forskrift/2022-06-03-969/§3">§ 3</a>, <a href="forskrift/2022-06-03-969/§8">§ 8</a>, <a href="forskrift/2022-06-03-969/§18">§ 18</a>, <a href="forskrift/2022-06-03-969/kap6">kapittel 6</a> og <a href="forskrift/2022-06-03-969/kap7">kapittel 7</a>.</article></article><article class="legalArticle" data-lovdata-URL="SF/forskrift/2022-06-03-969/§27" data-name="§27" id="kapittel-7-paragraf-4"><h3 class="legalArticleHeader"><span class="legalArticleValue">§ 27</span>. <span class="legalArticleTitle">Ikrafttredelse</span></h3><article class="legalP" id="kapittel-7-paragraf-4-ledd-1">Forskriften trer i kraft 1. juli 2022.</article></article></section></main></body></html>