<!DOCTYPE html><html lang="no"><head><title>Forskrift om opptak ved Fagskulen Vestland</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2021-09-17-2913</dd><dt class="dokid">DokumentID</dt><dd class="dokid">SF/forskrift/2021-09-17-2913</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="subunit">Etat</dt><dd class="subunit"><ul><li>Fagskulen Vestland</li></ul></dd><dt class="dateInForce">I kraft fra</dt><dd class="dateInForce">2022-01-01</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/2020-04-29-912">forskrift/2020-04-29-912</a></li><li><a href="forskrift/2019-12-09-2187">forskrift/2019-12-09-2187</a></li></ul></dd><dt class="basedOn">Hjemmel</dt><dd class="basedOn"><ul><li><a href="lov/2018-06-08-28/§16">lov/2018-06-08-28/§16</a></li><li><a href="forskrift/2019-07-11-1005/§9">forskrift/2019-07-11-1005/§9</a></li></ul></dd><dt class="dateOfPublication">Kunngjort</dt><dd class="dateOfPublication">2021-10-01 16:40</dd><dt class="lastupdated">Rettet</dt><dd class="lastupdated">2021-10-21 (kortittel og hjemmel)</dd><dt class="titleShort">Korttittel</dt><dd class="titleShort">Opptaksforskrift for Fagskulen Vestland</dd><dt class="title">Tittel</dt><dd class="title">Forskrift om opptak ved Fagskulen Vestland</dd><dt class="miscInformation">Annet om dokumentet</dt><dd class="miscInformation"><strong>Heimel:</strong> Fastsett av prosjektstyret ved Fagskulen Vestland 17. september 2021 med heimel i <a href="lov/2018-06-08-28/§16">lov 8. juni 2018 nr. 28 om høyere yrkesfaglig utdanning (fagskoleloven) § 16</a>. <br /> <strong>Tilføyd hjemmel:</strong> <a href="forskrift/2019-07-11-1005/§9">Forskrift 11. juli 2019 nr. 1005 om høyere yrkesfaglig utdanning (fagskoleforskriften) § 9</a>. <br /> <strong>Rettet</strong> 21.10.2021 (kortittel og hjemmel).</dd><dt class="refid">RefID</dt><dd class="refid">forskrift/2021-09-17-2913</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om opptak ved Fagskulen Vestland</a><ul class="tocSubUl"><li><a href="#kapittel-1" data-child-interval="§§ 1-1 – 1-3">Kapittel 1. Generelle føresegner</a><ul class="tocSubUl"><li><a href="#kapittel-1-paragraf-1">§ 1-1. Heimel og verkeområde</a></li><li><a href="#kapittel-1-paragraf-2">§ 1-2. Forholdet til anna lovverk</a></li><li><a href="#kapittel-1-paragraf-3">§ 1-3. Ansvar for opptak</a></li></ul></li><li><a href="#kapittel-2" data-child-interval="§§ 2-1 – 2-6">Kapittel 2. Opptakskrav</a><ul class="tocSubUl"><li><a href="#kapittel-2-paragraf-1">§ 2-1. Generelt om opptak</a></li><li><a href="#kapittel-2-paragraf-2">§ 2-2. Opptakskrav</a></li><li><a href="#kapittel-2-paragraf-3">§ 2-3. Opptak på visse vilkår (vilkårsbunden opptak)</a></li><li><a href="#kapittel-2-paragraf-4">§ 2-4. Søkjarar med utanlandsk utdanning</a></li><li><a href="#kapittel-2-paragraf-5">§ 2-5. Bruk av falske dokument ved opptak</a></li><li><a href="#kapittel-2-paragraf-6">§ 2-6. Reservasjon av studieplass</a></li></ul></li><li><a href="#kapittel-3" data-child-interval="§§ 3-1 – 3-3">Kapittel 3. Rangering ved opptak</a><ul class="tocSubUl"><li><a href="#kapittel-3-paragraf-1">§ 3-1. Poengutrekning ved rangering av søkjarar</a></li><li><a href="#kapittel-3-paragraf-2">§ 3-2. Rangering av søkjarar</a></li><li><a href="#kapittel-3-paragraf-3">§ 3-3. Rangering av søkjarar som ikkje kan poengbereknast (realkompetansevurdering)</a></li></ul></li><li><a href="#kapittel-4" data-child-interval="§ 4-1">Kapittel 4. Politiattest</a><ul class="tocSubUl"><li><a href="#kapittel-4-paragraf-1">§ 4-1. Krav til politiattest</a></li></ul></li><li><a href="#kapittel-5" data-child-interval="§ 5-1">Kapittel 5. Klage</a><ul class="tocSubUl"><li><a href="#kapittel-5-paragraf-1">§ 5-1. Klage på vedtak om opptak</a></li></ul></li><li><a href="#kapittel-6" data-child-interval="§ 6-1">Kapittel 6. Ikraftsetjing og oppheving</a><ul class="tocSubUl"><li><a href="#kapittel-6-paragraf-1">§ 6-1. Ikraftsetjing og oppheving</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/2021-09-17-2913" id="dokument"><h1>Forskrift om opptak ved Fagskulen Vestland</h1><section class="section" data-name="kap1" id="kapittel-1" data-lovdata-URL="SF/forskrift/2021-09-17-2913/KAPITTEL_1"><h2>Kapittel 1. Generelle føresegner</h2><article class="legalArticle" data-lovdata-URL="SF/forskrift/2021-09-17-2913/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Heimel og verkeområde</span></h3><article class="numberedLegalP" data-numerator="1" id="kapittel-1-paragraf-1-nummer-1">(1) Styret ved Fagskulen Vestland har med heimel i <a href="lov/2018-06-08-28/§16">lov 8. juni 2018 nr. 28 om høyere yrkesfaglig utdanning (fagskoleloven) § 16</a> vedtatt forskrift som regulerer tilhøve knytt til opptak ved Fagskulen Vestland.</article><article class="numberedLegalP" data-numerator="2" id="kapittel-1-paragraf-1-nummer-2">(2) Forskrifta gjeld for personar som søker opptak til studieprogram ved Fagskulen Vestland. Formålet med forskrifta er å gi studentane utfyllande reglar og informasjon knytt til opptak ved fagskulen.</article></article><article class="legalArticle" data-lovdata-URL="SF/forskrift/2021-09-17-2913/§1-2" data-name="§1-2" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">Forholdet til anna lovverk</span></h3><article class="numberedLegalP" data-numerator="1" id="kapittel-1-paragraf-2-nummer-1">(1) For studentar ved Fagskulen Vestland gjeld <a href="lov/2018-06-08-28">fagskoleloven</a> med tilhøyrande forskrifter.</article><article class="numberedLegalP" data-numerator="2" id="kapittel-1-paragraf-2-nummer-2">(2) Viss ikkje anna er bestemt, gjeld <a href="lov/1967-02-10/kapiii">forvaltningsloven kapittel III</a>–VI og VIII for avgjersler knytt til opptak, jf. <a href="lov/2018-06-08-28/§39">fagskoleloven § 39</a> andre ledd. Fagskulen Vestland skal handsama saker i samsvar med føresegner i <a href="lov/1967-02-10">forvaltningsloven</a> om habilitet og teieplikt.</article><article class="numberedLegalP" data-numerator="3" id="kapittel-1-paragraf-2-nummer-3">(3) Lov og forskrift gitt av lovgivar skal ved motstrid gå framfor føresegner gitt i denne forskrifta.</article></article><article class="legalArticle" data-lovdata-URL="SF/forskrift/2021-09-17-2913/§1-3" data-name="§1-3" id="kapittel-1-paragraf-3"><h3 class="legalArticleHeader"><span class="legalArticleValue">§ 1-3</span>. <span class="legalArticleTitle">Ansvar for opptak</span></h3><article class="numberedLegalP" data-numerator="1" id="kapittel-1-paragraf-3-nummer-1">(1) Rektor er ansvarleg for opptak og skal på vegner av styret ved Fagskulen Vestland sørge for at opptaket til fagskuleutdanninga blir gjennomført korrekt.</article><article class="numberedLegalP" data-numerator="2" id="kapittel-1-paragraf-3-nummer-2">(2) Rektor nemner opp medlemmer til ein opptakskomité som skal gjennomføre det praktiske opptaket og vurdere realkompetanse. Komiteen er sett saman av administrativt og pedagogisk tilsette.</article><article class="numberedLegalP" data-numerator="3" id="kapittel-1-paragraf-3-nummer-3">(3) Det er rektor som fattar endeleg vedtak om opptak.</article></article></section><section class="section" data-name="kap2" id="kapittel-2" data-lovdata-URL="SF/forskrift/2021-09-17-2913/KAPITTEL_2"><h2>Kapittel 2. Opptakskrav</h2><article class="legalArticle" data-lovdata-URL="SF/forskrift/2021-09-17-2913/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Generelt om opptak</span></h3><article class="numberedLegalP" data-numerator="1" id="kapittel-2-paragraf-1-nummer-1">(1) Opptak av studentar til Fagskulen Vestland skjer gjennom Samordna opptak, jf. <a href="forskrift/2019-07-11-1005/§3">fagskoleforskriften § 3</a> (1). Ordinær søknadsfrist for fagskuleutdanninga er 15. april. Ved lokalt opptak til f.eks. enkeltemne blir søknadsfristen kunngjort på heimesida til Fagskulen Vestland.</article><article class="numberedLegalP" data-numerator="2" id="kapittel-2-paragraf-1-nummer-2">(2) Opptak av kvalifiserte studentar skjer på grunnlag av rangering. Rangeringa skjer ved utrekning av poeng, jf. <a href="forskrift/2019-07-11-1005/§14">fagskoleforskriften § 14</a> (1).</article><article class="numberedLegalP" data-numerator="3" id="kapittel-2-paragraf-1-nummer-3">(3) Grunnlaget for rangering er karakterane frå den dokumentasjonen som kvalifiserer søkjaren for ei fagskuleutdanning og annan dokumentasjon som gir tilleggspoeng, jf. <a href="forskrift/2019-07-11-1005/§14">fagskoleforskriften § 14</a> (2).</article><article class="numberedLegalP" data-numerator="4" id="kapittel-2-paragraf-1-nummer-4">(4) Kvalifiserte søkjarar som ikkje kan poengbereknast, blir rangert på bakgrunn av ei realkompetansevurdering, jf. <a href="forskrift/2019-07-11-1005/§17">fagskoleforskriften § 17</a> (1).</article></article><article class="legalArticle" data-lovdata-URL="SF/forskrift/2021-09-17-2913/§2-2" data-name="§2-2" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Opptakskrav</span></h3><article class="numberedLegalP" data-numerator="1" id="kapittel-2-paragraf-2-nummer-1">(1) Opptak til studia ved Fagskulen Vestland er anten relevant fag- eller sveinebrev, treårig yrkesfagleg opplæring eller generell studiekompetanse, jf. Nasjonalt kvalifikasjonsrammeverk for livslang læring nivå 4, eller tilsvarande realkompetanse, jf. <a href="forskrift/2019-07-11-1005/§7">fagskoleforskriften § 7</a> (1).</article><article class="numberedLegalP" data-numerator="2" id="kapittel-2-paragraf-2-nummer-2">(2) Styret ved Fagskulen Vestland kan stille spesielle opptakskrav som er relevante for fagskuleutdanninga, jf. <a href="forskrift/2019-07-11-1005/§7">fagskoleforskriften § 7</a>.</article><article class="numberedLegalP" data-numerator="3" id="kapittel-2-paragraf-2-nummer-3">(3) Informasjon om spesielle opptakskrav, inkludert kva fagbrev eller vitnemål som gjev grunnlag for opptak ved Fagskulen Vestland, er nedfelt i studieplanane.</article><article class="numberedLegalP" data-numerator="4" id="kapittel-2-paragraf-2-nummer-4">(4) Etter <a href="forskrift/2019-07-11-1005/§7">fagskoleforskriften § 7</a> (5) kan styret i tillegg stille krav om fullført og bestått fagskuleutdanning for opptak til fagskuleutdanningar. Anna fagskuleutdanning kan berre settast som opptakskrav i tilfelle der dei einskilde fagskuleutdanningane er sjølvstendige einingar som bygger på kvarandre, og det totale løpet for utdanningane som bygger på kvarandre ikkje overskrid to år. I særlege tilfelle kan det totale utdanningsløpet vere opptil tre år, jf. <a href="forskrift/2019-07-11-1005/§42">fagskoleforskriften § 42</a>.</article></article><article class="legalArticle" data-lovdata-URL="SF/forskrift/2021-09-17-2913/§2-3" data-name="§2-3" id="kapittel-2-paragraf-3"><h3 class="legalArticleHeader"><span class="legalArticleValue">§ 2-3</span>. <span class="legalArticleTitle">Opptak på visse vilkår (vilkårsbunden opptak)</span></h3><article class="numberedLegalP" data-numerator="1" id="kapittel-2-paragraf-3-nummer-1">(1) Søkjarar som ikkje har fullført og bestått fag- eller sveineprøve innan fristen for å sende inn dokumentasjon, og som derfor ikkje er kvalifisert for opptak, kan likevel tildelast plass ved Fagskulen Vestland dersom dei kan dokumentere at dei skal gjennomføre fag- eller sveineprøven i løpet av første semester etter opptak, jf. <a href="forskrift/2019-07-11-1005/§10">fagskoleforskriften § 10</a> (1).</article><article class="numberedLegalP" data-numerator="2" id="kapittel-2-paragraf-3-nummer-2">(2) Søkjarar som søkjer opptak på grunnlag av treårig yrkesfagleg opplæring eller generell studiekompetanse, og som ikkje kan gjennomføre eksamen i vidaregåande opplæring på grunn av spesielle tilhøve, kan likevel tildelast plass ved Fagskulen Vestland etter <a href="forskrift/2019-07-11-1005/§11">fagskoleforskriften § 11</a> (1) dersom følgjande vilkår er oppfylt:<ol class="defaultList" type="a"><li data-name="a." value="1"><article class="listArticle" id="kapittel-2-paragraf-3-nummer-2-punkt-1"><article class="legalP" id="kapittel-2-paragraf-3-nummer-2-punkt-1-ledd-1">søkjaren består eksamen i eitt eller fleire fag i vidaregåande opplæring i løpet av første semester etter opptak</article></article></li><li data-name="b." value="2"><article class="listArticle" id="kapittel-2-paragraf-3-nummer-2-punkt-2"><article class="legalP" id="kapittel-2-paragraf-3-nummer-2-punkt-2-ledd-1">søkjaren har standpunktkarakteren 2 eller betre i faget</article></article></li><li data-name="c." value="3"><article class="listArticle" id="kapittel-2-paragraf-3-nummer-2-punkt-3"><article class="legalP" id="kapittel-2-paragraf-3-nummer-2-punkt-3-ledd-1">søkjaren har ikkje allereie avsluttande vurdering i faget, og</article></article></li><li data-name="d." value="4"><article class="listArticle" id="kapittel-2-paragraf-3-nummer-2-punkt-4"><article class="legalP" id="kapittel-2-paragraf-3-nummer-2-punkt-4-ledd-1">søkjaren oppfyller fastsette karakterkrav når eksamen er avlagt.</article></article></li></ol><p class="leddfortsettelse">Spesielle tilhøve er her sjukdom, ulykker eller dødsfall i nær familie. Fagskulen Vestland kan gi opptak på visse vilkår knytt til andre spesielle tilhøve enn dei som er nemnt her, jf. <a href="forskrift/2019-07-11-1005/§11">fagskoleforskriften § 11</a> (2).</p></article><article class="numberedLegalP" data-numerator="3" id="kapittel-2-paragraf-3-nummer-3">(3) Etter <a href="forskrift/2019-07-11-1005/§10">fagskoleforskriften § 10</a> og <a href="forskrift/2019-07-11-1005/§11">§ 11</a> gjeld følgjande for alle som har fått opptak på visse vilkår etter første og andre ledd:<ol class="defaultList" type="a"><li data-name="a." value="1"><article class="listArticle" id="kapittel-2-paragraf-3-nummer-3-punkt-1"><article class="legalP" id="kapittel-2-paragraf-3-nummer-3-punkt-1-ledd-1">søkjaren kan ikkje reservere studieplassen til seinare opptak</article></article></li><li data-name="b." value="2"><article class="listArticle" id="kapittel-2-paragraf-3-nummer-3-punkt-2"><article class="legalP" id="kapittel-2-paragraf-3-nummer-3-punkt-2-ledd-1">studenten misser studieplassen og studieretten dersom opptakskrava ikkje blir oppfylt innan fristen</article></article></li><li data-name="c." value="3"><article class="listArticle" id="kapittel-2-paragraf-3-nummer-3-punkt-3"><article class="legalP" id="kapittel-2-paragraf-3-nummer-3-punkt-3-ledd-1">studentar som går opp til eksamen får ikkje denne eksamen godkjent som bestått utan at opptakskravet er oppfylt.</article></article></li></ol></article><article class="numberedLegalP" data-numerator="4" id="kapittel-2-paragraf-3-nummer-4">(4) Fagskulen Vestland skal så langt det er mogleg og rimeleg legge til rette for at studentar med opptak på visse vilkår kan gå opp til fag- eller sveineprøven eller utsett eksamen i vidaregåande opplæring, og samtidig gjennomføre utdanninga det er gitt vilkårsbunden opptak til. Dersom Fagskulen Vestland ikkje finn å kunne legge til rette på denne måten, skal studenten få forlenga opptaket på visse vilkår til neste gong det blir arrangert utsett eksamen i det aktuelle faget i vidaregåande opplæring, jf. <a href="forskrift/2019-07-11-1005/§10">fagskoleforskriften § 10</a> (5) og <a href="forskrift/2019-07-11-1005/§11">§ 11</a> (6).</article><article class="numberedLegalP" data-numerator="5" id="kapittel-2-paragraf-3-nummer-5">(5) Poengutrekning av søkjarar som søkjer opptak på visse vilkår er nærmare regulert i <a href="forskrift/2021-09-17-2913/§3-1">§ 3-1</a> i denne forskrifta.</article></article><article class="legalArticle" data-lovdata-URL="SF/forskrift/2021-09-17-2913/§2-4" data-name="§2-4" id="kapittel-2-paragraf-4"><h3 class="legalArticleHeader"><span class="legalArticleValue">§ 2-4</span>. <span class="legalArticleTitle">Søkjarar med utanlandsk utdanning</span></h3><article class="numberedLegalP" data-numerator="1" id="kapittel-2-paragraf-4-nummer-1">(1) Søkjarar med fullført vidaregåande opplæring frå dei andre nordiske landa er kvalifiserte for opptak ved Fagskulen Vestland, utan tilleggskrav i norsk, når den vidaregåande opplæringa i dei respektive landa gjev generelt opptaksgrunnlag til tertiærutdanning tilsvarande norsk fagskuleutdanning, jf. <a href="forskrift/2019-07-11-1005/§9">fagskoleforskriften § 9</a> (1).</article><article class="numberedLegalP" data-numerator="2" id="kapittel-2-paragraf-4-nummer-2">(2) Søkjarar utanfor Nordan kan søkje NOKUT om godkjenning av utanlandsk fag- og yrkesopplæring, jf. <a href="lov/1998-07-17-61/§3-4a">opplæringslova § 3-4 a</a>. Alternativt må ein dokumentere opplæring og praksis ved autorisert translatør og ha bestått eller ha likeverdig realkompetanse i dei felles allmenne faga tilsvarande Vg1 og Vg2 i yrkesfaglege studieretningar. Søkjaren må i tillegg dokumentere kunnskapar i norsk på nivå med B2 i «test i norsk, høyere nivå («Bergenstesten»)» eller tilsvarande, jf. <a href="forskrift/2019-07-11-1005/§9">fagskoleforskriften § 9</a> (3).</article><article class="numberedLegalP" data-numerator="3" id="kapittel-2-paragraf-4-nummer-3">(3) Det blir vist til <a href="forskrift/2019-07-11-1005/§9">fagskoleforskriften § 9</a> om utfyllande reglar om språkkrav for søkjarar med utanlandsk utdanning.</article></article><article class="legalArticle" data-lovdata-URL="SF/forskrift/2021-09-17-2913/§2-5" data-name="§2-5" id="kapittel-2-paragraf-5"><h3 class="legalArticleHeader"><span class="legalArticleValue">§ 2-5</span>. <span class="legalArticleTitle">Bruk av falske dokument ved opptak</span></h3><article class="numberedLegalP" data-numerator="1" id="kapittel-2-paragraf-5-nummer-1">(1) Bruk av falske vitnemål, andre falske dokument eller dokument frå falske institusjonar er ved opptak til Fagskulen Vestland forbode, jf. <a href="lov/2018-06-08-28/§16a">fagskoleloven § 16a</a> første ledd. Søkjarar som handlar i strid med denne føresegna ved opptak til utdanning vil bli meldt til politiet, jf. <a href="lov/2018-06-08-28/§16a">fagskoleloven § 16a</a> andre ledd.</article><article class="numberedLegalP" data-numerator="2" id="kapittel-2-paragraf-5-nummer-2">(2) Ein søkjar som har søkt opptak til Fagskulen Vestland ved bruk av falske vitnemål, falske dokument eller dokument frå falske institusjonar, vil få dokumenta inndratt og får ikkje opptak til utdanning ved fagskulen i inntil eitt år, jf. <a href="lov/2018-06-08-28/§16a">fagskoleloven § 16a</a> tredje ledd.</article><article class="numberedLegalP" data-numerator="3" id="kapittel-2-paragraf-5-nummer-3">(3) Vedtak om inndraging og karantenetid etter denne føresegna blir treft av den lokale klagenemnda ved Fagskulen Vestland med to tredels fleirtal. Klage skal handsamast av Nasjonal klagenemnd for høyere yrkesfaglig utdanning, jf. <a href="lov/2018-06-08-28/§16a">fagskoleloven § 16a</a> tredje ledd, jf. <a href="lov/2018-06-08-28/§20">§ 20</a>. Klage blir handsama nærmare i kapittel 5 i studieforskrift for Fagskulen Vestland.</article></article><article class="legalArticle" data-lovdata-URL="SF/forskrift/2021-09-17-2913/§2-6" data-name="§2-6" id="kapittel-2-paragraf-6"><h3 class="legalArticleHeader"><span class="legalArticleValue">§ 2-6</span>. <span class="legalArticleTitle">Reservasjon av studieplass</span></h3><article class="numberedLegalP" data-numerator="1" id="kapittel-2-paragraf-6-nummer-1">(1) Søkjarar som har fått opptak ved Fagskulen Vestland, kan etter søknad få inntil to års utsetjing av studiestart ved sjukdom, svangerskap, barsel, verneplikt eller andre tungtvegande grunnar, jf. <a href="forskrift/2019-07-11-1005/§13">fagskoleforskriften § 13</a> (1). Innvilga søknad skjer under føresetnad av at det aktuelle studiet startar opp det året søkjar får permisjon til.</article><article class="numberedLegalP" data-numerator="2" id="kapittel-2-paragraf-6-nummer-2">(2) Søknad med dokumentasjon skal sendast til Fagskulen Vestland innan tre veker frå tilbodet om studieplass blei motteke, jf. <a href="forskrift/2019-07-11-1005/§13">fagskoleforskriften § 13</a> (2).</article><article class="numberedLegalP" data-numerator="3" id="kapittel-2-paragraf-6-nummer-3">(3) Søkjarar som har fått opptak på vilkår etter <a href="forskrift/2021-09-17-2913/§2-3">§ 2-3</a> i denne forskrifta kan ikkje reservere studieplassen til seinare opptak, jf. <a href="forskrift/2021-09-17-2913/§2-3">§ 2-3</a> (3) bokstav a.</article></article></section><section class="section" data-name="kap3" id="kapittel-3" data-lovdata-URL="SF/forskrift/2021-09-17-2913/KAPITTEL_3"><h2>Kapittel 3. Rangering ved opptak</h2><article class="legalArticle" data-lovdata-URL="SF/forskrift/2021-09-17-2913/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Poengutrekning ved rangering av søkjarar</span></h3><article class="numberedLegalP" data-numerator="1" id="kapittel-3-paragraf-1-nummer-1">(1) <table><thead><tr><th data-text-align="left" data-vertical-align="top"><i>Omtale</i></th><th data-text-align="left" data-vertical-align="top"><i>Poeng</i></th></tr></thead><tbody><tr><td data-text-align="left" data-vertical-align="top">Det generelle grunnlaget for opptak etter <a href="forskrift/2021-09-17-2913/§2-2">§ 2-2</a> (1)</td><td data-text-align="left" data-vertical-align="top">10 poeng</td></tr><tr><td data-text-align="left" data-vertical-align="top">Relevant yrkespraksis i 100&#xa0;% stilling utover det generelle grunnlaget for opptak, jf. gjeldande studieplan</td><td data-text-align="left" data-vertical-align="top">1 poeng per 6 mnd. (inntil 10 poeng)</td></tr><tr><td data-text-align="left" data-vertical-align="top">Fagprøve med «greidd mykje godt»</td><td data-text-align="left" data-vertical-align="top">5 poeng</td></tr><tr><td data-text-align="left" data-vertical-align="top">Relevant fagprøve i anna fag utover det generelle opptakskravet inkl. praksistid</td><td data-text-align="left" data-vertical-align="top">5 poeng</td></tr><tr><td data-text-align="left" data-vertical-align="top">Relevant fagprøve i anna fag utover det generelle opptakskravet med «greidd mykje godt»</td><td data-text-align="left" data-vertical-align="top">2 poeng</td></tr><tr><td data-text-align="left" data-vertical-align="top">Gjennomsnittleg karakterpoeng av talkarakterane i alle fag</td><td data-text-align="left" data-vertical-align="top">Multipliserast med 10</td></tr></tbody></table></article><article class="numberedLegalP" data-numerator="2" id="kapittel-3-paragraf-1-nummer-2">(2) Ved opptak på visse vilkår etter <a href="forskrift/2021-09-17-2913/§2-3">§ 2-3</a> (1) i denne forskrifta blir søkjaren tildelt rangeringspoeng for å ha oppfylt det generelle grunnlaget for opptak, sjølv om fag- eller sveineprøven endå ikkje er fullført og bestått. Opptak ved ei slik førehandstildeling av rangeringspoeng inneber at eventuelle tilleggspoeng oppnådd etter søknadsfristen 15. april ikkje kan tilleggjast vekt.</article><article class="numberedLegalP" data-numerator="3" id="kapittel-3-paragraf-1-nummer-3">(3) Ved opptak på visse vilkår etter <a href="forskrift/2021-09-17-2913/§2-3">§ 2-3</a> (2) i denne forskrifta blir søkjaren poengberekna på bakgrunn av alle tilgjengelege karakterar som søkjaren har oppnådd på tidspunktet for opptak, sjølv om den vidaregåande opplæringa endå ikkje er fullført og bestått. Dette inneber at karakterar oppnådd etter søknadsfristen 15. april ikkje kan tilleggjast vekt.</article></article><article class="legalArticle" data-lovdata-URL="SF/forskrift/2021-09-17-2913/§3-2" data-name="§3-2" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">Rangering av søkjarar</span></h3><article class="numberedLegalP" data-numerator="1" id="kapittel-3-paragraf-2-nummer-1">(1) Søkjarar med høg poengsum skal rangerast framfor søkjarar med låg poengsum. Søkjarar med lik poengsum skal rangerast etter alder, der eldre søkjarar blir rangert først, jf. <a href="forskrift/2019-07-11-1005/§14">fagskoleforskriften § 14</a> (3).</article><article class="numberedLegalP" data-numerator="2" id="kapittel-3-paragraf-2-nummer-2">(2) Dersom det er ledige studieplassar etter at det ordinære opptaket er gjennomført, kan Fagskulen Vestland tilby desse studieplassane til kvalifiserte søkjarar. Søknader om opptak til slike ledige studieplassar blir handsama i den rekkefølgja dei blir mottekne, utan omsyn til rangeringsreglane i første ledd, jf. <a href="forskrift/2019-07-11-1005/§14">fagskoleforskriften § 14</a> (4).</article><article class="numberedLegalP" data-numerator="3" id="kapittel-3-paragraf-2-nummer-3">(3) Dersom det er venteliste etter at det ordinære opptaket er gjennomført, men fagskulen får ledige studieplassar etter studiestart, skal Fagskulen Vestland tilby dei ledige studieplassane til søkjarane på ventelista, jf. <a href="forskrift/2019-07-11-1005/§14">fagskoleforskriften § 14</a> (5).</article><article class="numberedLegalP" data-numerator="4" id="kapittel-3-paragraf-2-nummer-4">(4) Ti dagar etter studiestart kan fagskulen tilby eventuelle resterande studieplassar til kvalifiserte søkjarar, utan omsyn til rangeringsreglane i første ledd, jf. <a href="forskrift/2019-07-11-1005/§14">fagskoleforskriften § 14</a> (5).</article></article><article class="legalArticle" data-lovdata-URL="SF/forskrift/2021-09-17-2913/§3-3" data-name="§3-3" id="kapittel-3-paragraf-3"><h3 class="legalArticleHeader"><span class="legalArticleValue">§ 3-3</span>. <span class="legalArticleTitle">Rangering av søkjarar som ikkje kan poengbereknast (realkompetansevurdering)</span></h3><article class="numberedLegalP" data-numerator="1" id="kapittel-3-paragraf-3-nummer-1">(1) Kvalifiserte søkjarar som ikkje kan poengbereknast, og som er 23 år eller eldre i opptaksåret, blir rangert etter ei individuell vurdering basert på skjønn, jf. <a href="forskrift/2019-07-11-1005/§17">fagskoleforskriften § 17</a> (1), jf. <a href="lov/2018-06-08-28/§16">fagskoleloven § 16</a> første ledd. Fagskulen Vestland fastset sjølv kriteria for denne vurderinga, jf. <a href="forskrift/2019-07-11-1005/§17">fagskoleforskriften § 17</a> (1).</article><article class="numberedLegalP" data-numerator="2" id="kapittel-3-paragraf-3-nummer-2">(2) Formålet med vurderinga er å avdekke om søkjaren har likeverdige ferdigheiter og kunnskapar jamført med søkjarar som får tilbod om opptak etter rangering på grunnlag av poengberekning, jf. <a href="forskrift/2019-07-11-1005/§17">fagskoleforskriften § 17</a> (1). Opptak gjort på bakgrunn av realkompetanse vil berre gjelde for den utdanninga søkjaren blir realkompetansevurdert til.</article><article class="numberedLegalP" data-numerator="3" id="kapittel-3-paragraf-3-nummer-3">(3) Kompetansen til søkjaren blir vurdert opp mot læreplanmål i vidaregåande opplæring innan relevante programområde. Informasjon om kva som er relevant yrkesutdanning er nedfelt i studieplanane. Søkjaren må dokumentere kompetanse i felles allmenne fag som svarer til nivå 4 i Nasjonalt kvalifikasjonsrammeverk (NKR), jf. <a href="forskrift/2019-07-11-1005/§7">fagskoleforskriften § 7</a> (1).</article><article class="numberedLegalP" data-numerator="4" id="kapittel-3-paragraf-3-nummer-4">(4) Søkjarar som søkjer studieplass ved Fagskulen Vestland på bakgrunn av realkompetanse kan vere:<ol class="defaultList" type="a"><li data-name="a." value="1"><article class="listArticle" id="kapittel-3-paragraf-3-nummer-4-punkt-1"><article class="legalP" id="kapittel-3-paragraf-3-nummer-4-punkt-1-ledd-1">søkjarar som har fullført vidaregåande opplæring, men i eit anna utdanningsprogram enn det som er det formelle opptakskravet</article></article></li><li data-name="b." value="2"><article class="listArticle" id="kapittel-3-paragraf-3-nummer-4-punkt-2"><article class="legalP" id="kapittel-3-paragraf-3-nummer-4-punkt-2-ledd-1">søkjarar som ikkje har fullført vidaregåande opplæring</article></article></li><li data-name="c." value="3"><article class="listArticle" id="kapittel-3-paragraf-3-nummer-4-punkt-3"><article class="legalP" id="kapittel-3-paragraf-3-nummer-4-punkt-3-ledd-1">søkjarar med utanlandsk utdanning.</article></article></li></ol></article><article class="numberedLegalP" data-numerator="5" id="kapittel-3-paragraf-3-nummer-5">(5) Rektor er ansvarleg for å fatte vedtak om opptak på bakgrunn av realkompetanse etter innstilling frå opptakskomiteen, jf. <a href="forskrift/2021-09-17-2913/§1-3">§ 1-3</a> i denne forskrifta.</article></article></section><section class="section" data-name="kap4" id="kapittel-4" data-lovdata-URL="SF/forskrift/2021-09-17-2913/KAPITTEL_4"><h2>Kapittel 4. Politiattest</h2><article class="legalArticle" data-lovdata-URL="SF/forskrift/2021-09-17-2913/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Krav til politiattest</span></h3><article class="numberedLegalP" data-numerator="1" id="kapittel-4-paragraf-1-nummer-1">(1) I utdanningar der studentar kan kome i kontakt med mindreårige som del av klinisk undervisning eller praksis, skal fagskulen krevje at studenten legg fram politiattest som omtalt i <a href="lov/2010-05-28-16/§39">politiregisterloven § 39</a> første ledd. Fagskulen kan krevje at politiattest blir lagt fram både ved opptak og undervegs i utdanninga, jf. <a href="lov/2018-06-08-28/§27">fagskoleloven § 27</a> første ledd.</article><article class="numberedLegalP" data-numerator="2" id="kapittel-4-paragraf-1-nummer-2">(2) Fagskulen har plikt til å gjere kravet om politiattest kjent for studentar ved opptak til studium som er omfatta av desse krava, jf. <a href="forskrift/2019-07-11-1005/§19">fagskoleforskriften § 19</a>.</article><article class="numberedLegalP" data-numerator="3" id="kapittel-4-paragraf-1-nummer-3">(3) Søkjarar som er teke opp til studium der det blir kravd politiattest skal, saman med melding om at dei tek imot tilbod om studieplass, stadfeste at dei kjenner regelverket om politiattest, og at dei innan fristen vil levere denne, jf. <a href="forskrift/2019-07-11-1005/§21">fagskoleforskriften § 21</a>. Søkjar må leggje fram politiattest til fagskulen innan fire veker etter at søkjaren har fått tilbod om studieplass, og attesten skal ikkje vere eldre enn tre månader på det tidspunktet den blir lagt fram for fagskulen, jf. <a href="forskrift/2019-07-11-1005/§20">fagskoleforskriften § 20</a>.</article><article class="numberedLegalP" data-numerator="4" id="kapittel-4-paragraf-1-nummer-4">(4) Ein student som ikkje legg fram politiattest i samsvar med reglane har normalt ikkje rett til å ta del i klinisk undervisning eller praksis ved fagskulen, og får ikkje utdelt vitnemål, jf. <a href="lov/2018-06-08-28/§27">fagskoleloven § 27</a> tredje og fjerde ledd.</article></article></section><section class="section" data-name="kap5" id="kapittel-5" data-lovdata-URL="SF/forskrift/2021-09-17-2913/KAPITTEL_5"><h2>Kapittel 5. Klage</h2><article class="legalArticle" data-lovdata-URL="SF/forskrift/2021-09-17-2913/§5-1" data-name="§5-1" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">Klage på vedtak om opptak</span></h3><article class="numberedLegalP" data-numerator="1" id="kapittel-5-paragraf-1-nummer-1">(1) Viss ikkje anna er bestemt, gjeld <a href="lov/1967-02-10/kapiii">forvaltningsloven kapittel III</a> – VI og VIII for avgjersler knytt til opptak, jf. <a href="lov/2018-06-08-28/§39">fagskoleloven § 39</a> andre ledd. Klage blir handsama nærmare i kapittel 5 i studieforskrift for Fagskulen Vestland.</article><article class="numberedLegalP" data-numerator="2" id="kapittel-5-paragraf-1-nummer-2">(2) Klage på enkeltvedtak om opptak basert på relevant fag- eller sveinebrev, treårig yrkesfagleg opplæring eller generell studiekompetanse skal handsamast av Nasjonal klagenemnd for høyere yrkesfaglig utdanning, jf. <a href="forskrift/2019-07-11-1005/§43">fagskoleforskriften § 43</a> bokstav a.</article><article class="numberedLegalP" data-numerator="3" id="kapittel-5-paragraf-1-nummer-3">(3) Klage på enkeltvedtak om opptak basert på realkompetanse eller spesielle opptakskrav skal handsamast av den lokale klagenemnda ved Fagskulen Vestland, jf. <a href="forskrift/2019-07-11-1005/§43">fagskoleforskriften § 43</a> bokstav a.</article></article></section><section class="section" data-name="kap6" id="kapittel-6" data-lovdata-URL="SF/forskrift/2021-09-17-2913/KAPITTEL_6"><h2>Kapittel 6. Ikraftsetjing og oppheving</h2><article class="legalArticle" data-lovdata-URL="SF/forskrift/2021-09-17-2913/§6-1" data-name="§6-1" id="kapittel-6-paragraf-1"><h3 class="legalArticleHeader"><span class="legalArticleValue">§ 6-1</span>. <span class="legalArticleTitle">Ikraftsetjing og oppheving</span></h3><article class="legalP" id="kapittel-6-paragraf-1-ledd-1">Denne forskrifta trer i kraft 1. januar 2022. Frå same tid blir <a href="forskrift/2020-04-29-912">forskrift 29. april 2020 nr. 912 om opptak ved Fagskolen i Hordaland</a> og <a href="forskrift/2019-12-09-2187/§2-1">forskrift 9. desember 2019 nr. 2187 om høgare yrkesfagleg utdanning ved Fagskulen i Sogn og Fjordane § 2-1</a>–<a href="forskrift/2019-12-09-2187/§2-10">§ 2-10</a> oppheva.</article></article></section></main></body></html>