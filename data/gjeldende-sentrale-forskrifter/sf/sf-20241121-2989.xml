<!DOCTYPE html><html lang="nn"><head><title>Forskrift om tilskot frå Merkur-programmet (Merkur-forskrifta)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2024-11-21-2989</dd><dt class="dokid">DokumentID</dt><dd class="dokid">SF/forskrift/2024-11-21-2989</dd><dt class="ministry">Departement</dt><dd class="ministry"><ul><li>Kommunal- og distriktsdepartementet</li></ul></dd><dt class="subunit">Etat</dt><dd class="subunit"><ul><li>Regionalpolitisk avdeling</li></ul></dd><dt class="dateInForce">I kraft frå</dt><dd class="dateInForce">2025-01-01</dd><dt class="lastChangeInForce">Ikrafttreding av siste endring</dt><dd class="lastChangeInForce">2025-01-01</dd><dt class="lastChangedBy">Sist endra ved</dt><dd class="lastChangedBy"><a href="forskrift/2024-12-13-3077">forskrift/2024-12-13-3077</a> fra 2025-01-01</dd><dt class="changesToDocuments">Endrar</dt><dd class="changesToDocuments"><ul><li><a href="forskrift/2018-05-23-748">forskrift/2018-05-23-748</a></li></ul></dd><dt class="basedOn">Heimel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2024-12-10 14:45</dd><dt class="titleShort">Korttittel</dt><dd class="titleShort">Merkur-forskrifta</dd><dt class="title">Tittel</dt><dd class="title">Forskrift om tilskot frå Merkur-programmet (Merkur-forskrifta)</dd><dt class="miscInformation">Anna om dokumentet</dt><dd class="miscInformation"><strong>Heimel:</strong> Fastsett av Kommunal- og distriktsdepartementet 21. november 2024 til gjennomføring av Stortingets budsjettvedtak kap. 554 post 73. <br /> <strong>Endra</strong> ved forskrift <a href="forskrift/2024-12-13-3077">13 des 2024 nr. 3077</a> (i kraft 1 jan 2025).</dd><dt class="refid">RefID</dt><dd class="refid">forskrift/2024-11-21-2989</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om tilskot frå Merkur-programmet (Merkur-forskrifta)</a><ul class="tocSubUl"><li><a href="#kapittel-1" data-child-interval="§§ 1 – 9">Kapittel 1 – Felles reglar for tilskotsordningane</a><ul class="tocSubUl"><li><a href="#kapittel-1-paragraf-1">§ 1. Føremål</a></li><li><a href="#kapittel-1-paragraf-2">§ 2. Kva forskrifta gjeld</a></li><li><a href="#kapittel-1-paragraf-3">§ 3. Kven ordningane gjeld for</a></li><li><a href="#kapittel-1-paragraf-4">§ 4. Krav til søknad om tilskot</a></li><li><a href="#kapittel-1-paragraf-5">§ 5. Om høvet til statsstøtteregelverket</a></li><li><a href="#kapittel-1-paragraf-6">§ 6. Sakshandsaminga</a></li><li><a href="#kapittel-1-paragraf-7">§ 7. Rapporteringsplikt for tilskotsmottakaren</a></li><li><a href="#kapittel-1-paragraf-8">§ 8. Utbetaling av støtte</a></li><li><a href="#kapittel-1-paragraf-9">§ 9. Stans av utbetalinga. Tilbakebetaling av tilskot</a></li></ul></li><li><a href="#kapittel-2" data-child-interval="§§ 10 – 14">Kapittel 2 – Investeringsstøtte til daglegvarebutikkar</a><ul class="tocSubUl"><li><a href="#kapittel-2-paragraf-1">§ 10. Føremål</a></li><li><a href="#kapittel-2-paragraf-2">§ 11. Tildelingsreglar</a></li><li><a href="#kapittel-2-paragraf-3">§ 12. Utrekningsreglar</a></li><li><a href="#kapittel-2-paragraf-4">§ 13. Rapporteringsplikt</a></li><li><a href="#kapittel-2-paragraf-5">§ 14. Utbetaling</a></li></ul></li><li><a href="#kapittel-3" data-child-interval="§§ 15 – 20">Kapittel 3 – Servicetilskot til dei minste daglegvarebutikkane</a><ul class="tocSubUl"><li><a href="#kapittel-3-paragraf-1">§ 15. Føremål</a></li><li><a href="#kapittel-3-paragraf-2">§ 16. Tildelingsreglar</a></li><li><a href="#kapittel-3-paragraf-3">§ 17. Bruken av servicestøtta</a></li><li><a href="#kapittel-3-paragraf-4">§ 18. Utrekningsreglar</a></li><li><a href="#kapittel-3-paragraf-5">§ 19. Rapporteringsplikt og søknad om fornya støtte</a></li><li><a href="#kapittel-3-paragraf-6">§ 20. Utbetaling</a></li></ul></li><li><a href="#kapittel-4" data-child-interval="§§ 21 – 25">Kapittel 4 – Investeringstilskot til drivstoffanlegg i tilknyting til daglegvarebutikkar</a><ul class="tocSubUl"><li><a href="#kapittel-4-paragraf-1">§ 21. Føremål</a></li><li><a href="#kapittel-4-paragraf-2">§ 22. Kven som kan få tilskot</a></li><li><a href="#kapittel-4-paragraf-3">§ 23. Reglar for tildeling og utrekning</a></li><li><a href="#kapittel-4-paragraf-4">§ 24. Rapportering</a></li><li><a href="#kapittel-4-paragraf-5">§ 25. Utbetaling</a></li></ul></li><li><a href="#kapittel-5" data-child-interval="§§ 26 – 31">Kapittel 5 – Utviklingstilskot til bokhandlar</a><ul class="tocSubUl"><li><a href="#kapittel-5-paragraf-1">§ 26. Mål</a></li><li><a href="#kapittel-5-paragraf-2">§ 27. Tildelingsreglar</a></li><li><a href="#kapittel-5-paragraf-3">§ 28. Bruken av utviklingsstøtta</a></li><li><a href="#kapittel-5-paragraf-4">§ 29. Utrekningsreglar</a></li><li><a href="#kapittel-5-paragraf-5">§ 30. Rapportering</a></li><li><a href="#kapittel-5-paragraf-6">§ 31. Utbetaling</a></li></ul></li><li><a href="#kapittel-6" data-child-interval="§§ 32 – 34">Kapittel 6 – Avsluttande reglar</a><ul class="tocSubUl"><li><a href="#kapittel-6-paragraf-1">§ 32. Kontroll og evaluering</a></li><li><a href="#kapittel-6-paragraf-2">§ 33. Dispensasjon</a></li><li><a href="#kapittel-6-paragraf-3">§ 34. Ikraftsetjing</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/2024-11-21-2989" id="dokument"><h1>Forskrift om tilskot frå Merkur-programmet (Merkur-forskrifta)</h1><section class="section" data-name="kap1" id="kapittel-1" data-lovdata-URL="SF/forskrift/2024-11-21-2989/KAPITTEL_1"><h2>Kapittel 1 – Felles reglar for tilskotsordningane</h2><article class="legalArticle" data-lovdata-URL="SF/forskrift/2024-11-21-2989/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Føremål</span></h3><article class="legalP" id="kapittel-1-paragraf-1-ledd-1">Føremålet er å sikre innbyggjarar i distrikta tilgang til ein daglegvarebutikk i nærleiken, med god kvalitet og med tilleggstenester som aukar omsetninga, sikrar vidare drift og kjem innbyggjarane og lokalsamfunnet til gode.</article></article><article class="legalArticle" data-lovdata-URL="SF/forskrift/2024-11-21-2989/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Kva forskrifta gjeld</span></h3><article class="legalP" id="kapittel-1-paragraf-2-ledd-1">Forskrifta gjeld desse tilskotsordningane:<ol class="defaultList" type="a"><li data-name="a." value="1"><article class="listArticle" id="kapittel-1-paragraf-2-ledd-1-punkt-1"><article class="legalP" id="kapittel-1-paragraf-2-ledd-1-punkt-1-ledd-1">Investeringstilskot til daglegvarebutikkar <a href="forskrift/2024-11-21-2989/kap2">(kapittel 2)</a></article></article></li><li data-name="b." value="2"><article class="listArticle" id="kapittel-1-paragraf-2-ledd-1-punkt-2"><article class="legalP" id="kapittel-1-paragraf-2-ledd-1-punkt-2-ledd-1">Servicetilskot <a href="forskrift/2024-11-21-2989/kap3">(kapittel 3)</a></article></article></li><li data-name="c." value="3"><article class="listArticle" id="kapittel-1-paragraf-2-ledd-1-punkt-3"><article class="legalP" id="kapittel-1-paragraf-2-ledd-1-punkt-3-ledd-1">Investeringstilskot til drivstoffanlegg ved daglegvarebutikkar <a href="forskrift/2024-11-21-2989/kap4">(kapittel 4)</a></article></article></li><li data-name="d." value="4"><article class="listArticle" id="kapittel-1-paragraf-2-ledd-1-punkt-4"><article class="legalP" id="kapittel-1-paragraf-2-ledd-1-punkt-4-ledd-1">Utviklingstilskot til bokhandlar <a href="forskrift/2024-11-21-2989/kap5">(kapittel 5)</a>.</article></article></li></ol></article><article class="legalP" id="kapittel-1-paragraf-2-ledd-2">Ein søkjar kan berre få tilskot til tiltak som ikkje er starta før søknaden er ferdig handsama.</article></article><article class="legalArticle" data-lovdata-URL="SF/forskrift/2024-11-21-2989/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Kven ordningane gjeld for</span></h3><article class="legalP" id="kapittel-1-paragraf-3-ledd-1">Ein butikk vert rekna som Merkur-butikk når den har fått oppfølging frå sin regionale Merkur-konsulent i løpet av dei siste fem åra og har delteke på aktivitetar i Merkur-programmet og/eller har motteke tilskot dei siste fem åra.</article><article class="legalP" id="kapittel-1-paragraf-3-ledd-2">Tilskotsordningane gjeld Merkur-butikkar i område med få innbyggjarar, som har eit varetilbod som dekkjer det alminnelege ernæringsbehovet og andre grunnleggjande behov for daglegvarer i eit hushald, og er opne heile året. For <a href="forskrift/2024-11-21-2989/kap3">kapittel 3</a> om servicetilskot gjeld eigne opningstider, jf. <a href="forskrift/2024-11-21-2989/§22/bokstav/e">§ 22 bokstav e</a>. Ytterlegare krav står under kapitla for dei ulike ordningane.</article><article class="legalP" id="kapittel-1-paragraf-3-ledd-3">Distriktssenteret kan etter ei særskild vurdering godkjenne butikkar som ikkje oppfyller tildelingsreglane for den enkelte ordninga.</article><article class="legalP" id="kapittel-1-paragraf-3-ledd-4">Tilskot kan også bli gitt til bokhandlar i distrikta, sjå <a href="forskrift/2024-11-21-2989/kap5">kapittel 5</a>, for nærare informasjon om kva krav som gjeld.</article></article><article class="legalArticle" data-lovdata-URL="SF/forskrift/2024-11-21-2989/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Krav til søknad om tilskot</span></h3><article class="legalP" id="kapittel-1-paragraf-4-ledd-1">Ein søknad skal innehalde desse opplysningane:<ol class="defaultList" type="a"><li data-name="a." value="1"><article class="listArticle" id="kapittel-1-paragraf-4-ledd-1-punkt-1"><article class="legalP" id="kapittel-1-paragraf-4-ledd-1-punkt-1-ledd-1">Organisasjonsnummer og namn på ansvarleg prosjekteigar.</article></article></li><li data-name="b." value="2"><article class="listArticle" id="kapittel-1-paragraf-4-ledd-1-punkt-2"><article class="legalP" id="kapittel-1-paragraf-4-ledd-1-punkt-2-ledd-1">Avstand til næraste innkjøpsalternativ, og omsetnad (sjå tildelingsreglar under kvar ordning).</article></article></li><li data-name="c." value="3"><article class="listArticle" id="kapittel-1-paragraf-4-ledd-1-punkt-3"><article class="legalP" id="kapittel-1-paragraf-4-ledd-1-punkt-3-ledd-1">Ein omtale av tiltaket og forventa effekt av tiltaket.</article></article></li><li data-name="d." value="4"><article class="listArticle" id="kapittel-1-paragraf-4-ledd-1-punkt-4"><article class="legalP" id="kapittel-1-paragraf-4-ledd-1-punkt-4-ledd-1">Ein framdriftsplan for gjennomføringa av aktivitetane i tiltaket.</article></article></li><li data-name="e." value="5"><article class="listArticle" id="kapittel-1-paragraf-4-ledd-1-punkt-5"><article class="legalP" id="kapittel-1-paragraf-4-ledd-1-punkt-5-ledd-1">Årsrekneskap og driftsbudsjett for søkaren.</article></article></li><li data-name="f." value="6"><article class="listArticle" id="kapittel-1-paragraf-4-ledd-1-punkt-6"><article class="legalP" id="kapittel-1-paragraf-4-ledd-1-punkt-6-ledd-1">Ein kostnads- og finansieringsplan for tiltaket.</article></article></li><li data-name="g." value="7"><article class="listArticle" id="kapittel-1-paragraf-4-ledd-1-punkt-7"><article class="legalP" id="kapittel-1-paragraf-4-ledd-1-punkt-7-ledd-1">Ei stadfesting av at søkjaren på søknadstidspunktet ikkje har fått anna bagatellmessig støtte til same tiltak.</article></article></li></ol></article><article class="legalP" id="kapittel-1-paragraf-4-ledd-2">For støtte til bokhandlarar er det mindre avvik frå desse krava.</article></article><article class="legalArticle" data-lovdata-URL="SF/forskrift/2024-11-21-2989/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Om høvet til statsstøtteregelverket</span></h3><article class="legalP" id="kapittel-1-paragraf-5-ledd-1">Støtte frå Merkurprogrammet blir gitt i form av bagatellmessig støtte til tenester av allmenøkonomisk betydning, jamfør <a href="forskrift/2023-01-02-2/§3">forskrift om unntak frå notifikasjonsplikt for offentleg støtte § 3</a>. Distriktssenteret kan be om informasjon frå søkjar som er naudsynt for å avklare om støtta er i tråd med den indre marknaden.</article></article><article class="legalArticle" data-lovdata-URL="SF/forskrift/2024-11-21-2989/§6" data-name="§6" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Sakshandsaminga</span></h3><article class="legalP" id="kapittel-1-paragraf-6-ledd-1">Søkjaren må sende inn søknad i den digitale søknadsportalen.</article><article class="legalP" id="kapittel-1-paragraf-6-ledd-2">Distriktssenteret tildeler tilskot.</article><article class="legalP" id="kapittel-1-paragraf-6-ledd-3">Søknadar om investeringstilskot og servicetilskot til daglegvarebutikkar og investeringstilskot til drivstoffanlegg blir handsama etter kvart som dei blir sende inn.</article><article class="legalP" id="kapittel-1-paragraf-6-ledd-4">Ved akutt behov for nytt utstyr, til dømes i samband med havari, skal søkjaren kontakte Distriktssenteret.</article><article class="legalP" id="kapittel-1-paragraf-6-ledd-5">Kommunal- og distriktsdepartementet er klageinstans for klage på vedtaka frå Distriktssenteret.</article></article><article class="legalArticle" data-lovdata-URL="SF/forskrift/2024-11-21-2989/§7" data-name="§7" id="kapittel-1-paragraf-7"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Rapporteringsplikt for tilskotsmottakaren</span></h3><article class="legalP" id="kapittel-1-paragraf-7-ledd-1">Ein tilskotsmottakar skal rapportere om kva pengane er brukte til, og kva som er effekten av tiltaket, i den digitale søknadsportalen. Tilskotsmottakar skal sette opp rekneskapen slik at det kan samanliknast med budsjettet i søknaden, og kostnadane skal dokumenterast i form av fakturaer og betalingskvitteringar. For servicestøtte finst det eigne rapporteringsreglar.</article><article class="legalP" id="kapittel-1-paragraf-7-ledd-2">Tilskotsmottakar skal melde frå dersom det oppstår forhold som fører til endringar i høve til føresetnadane som går fram av søknaden eller tilsegnsvedtaket. Rapporteringsplikta er nærare forklart i dei enkelte ordningane.</article><article class="legalP" id="kapittel-1-paragraf-7-ledd-3">Tilskotsmottakaren skal be om godkjenning på førehand frå Distriktssenteret, dersom det er ønskeleg å gjere endringar i prosjektet det er søkt om støtte til. Distriktssenteret skal då vurdere om tilskotet skal reduserast, trekkast tilbake, eller om endringane samsvarar med forskrift og tilskotsbrev.</article></article><article class="legalArticle" data-lovdata-URL="SF/forskrift/2024-11-21-2989/§8" data-name="§8" id="kapittel-1-paragraf-8"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Utbetaling av støtte</span></h3><article class="legalP" id="kapittel-1-paragraf-8-ledd-1">Krev prosjektet mindre kapital enn budsjettet tilskotet byggjer på, kan Distriktssenteret redusere utbetalinga tilsvarande. Det vert ikkje gitt støtte til tiltak som allereie er gjennomført før søknaden er ferdig handsama.</article></article><article class="legalArticle" data-lovdata-URL="SF/forskrift/2024-11-21-2989/§9" data-name="§9" id="kapittel-1-paragraf-9"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Stans av utbetalinga. Tilbakebetaling av tilskot</span></h3><article class="legalP" id="kapittel-1-paragraf-9-ledd-1">Distriktssenteret kan stanse utbetalinga av heile eller delar av tilskotet, eller krevje tilbakebetaling, dersom<ol class="defaultList" type="a"><li data-name="a." value="1"><article class="listArticle" id="kapittel-1-paragraf-9-ledd-1-punkt-1"><article class="legalP" id="kapittel-1-paragraf-9-ledd-1-punkt-1-ledd-1">mottakaren har gitt urette, misvisande eller mangelfulle opplysningar og tildelinga byggjer på slike opplysningar</article></article></li><li data-name="b." value="2"><article class="listArticle" id="kapittel-1-paragraf-9-ledd-1-punkt-2"><article class="legalP" id="kapittel-1-paragraf-9-ledd-1-punkt-2-ledd-1">mottakaren utan førehandsgodkjenning frå Distriktssenteret har endra prosjektet slik at det ikkje oppfyller krava i forskrifta og vedtaket om tilskot.</article></article></li><li data-name="c." value="3"><article class="listArticle" id="kapittel-1-paragraf-9-ledd-1-punkt-3"><article class="legalP" id="kapittel-1-paragraf-9-ledd-1-punkt-3-ledd-1">mottakaren planlegg å avvikle verksemda, søkjer gjeldsforhandlingar, går konkurs eller avviklar verksemda</article></article></li><li data-name="d." value="4"><article class="listArticle" id="kapittel-1-paragraf-9-ledd-1-punkt-4"><article class="legalP" id="kapittel-1-paragraf-9-ledd-1-punkt-4-ledd-1">mottakaren gjennomfører vesentlege endringar som avgrensar butikktilbodet.</article></article></li><li data-name="e." value="5"><article class="listArticle" id="kapittel-1-paragraf-9-ledd-1-punkt-5"><article class="legalP" id="kapittel-1-paragraf-9-ledd-1-punkt-5-ledd-1">mottakaren ikkje rapporterer før sluttdatoen eller rapporteringsfristen som er sett i tildelingsvedtaket</article></article></li></ol></article></article></section><section class="section" data-name="kap2" id="kapittel-2" data-lovdata-URL="SF/forskrift/2024-11-21-2989/KAPITTEL_2"><h2>Kapittel 2 – Investeringsstøtte til daglegvarebutikkar</h2><article class="legalArticle" data-lovdata-URL="SF/forskrift/2024-11-21-2989/§10" data-name="§10" id="kapittel-2-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Føremål</span></h3><article class="legalP" id="kapittel-2-paragraf-1-ledd-1">Investeringsstøtta skal bidra til at daglegvarebutikkar blir moderniserte, meir lønnsame og gir innbyggjarane i lokalsamfunnet betre tenester.</article></article><article class="legalArticle" data-lovdata-URL="SF/forskrift/2024-11-21-2989/§11" data-name="§11" id="kapittel-2-paragraf-2"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Tildelingsreglar</span></h3><article class="legalP" id="kapittel-2-paragraf-2-ledd-1">Ein daglegvarebutikk kan søkje om investeringstilskot til fysiske investeringar viss den oppfyller krava i <a href="forskrift/2024-11-21-2989/§3/ledd/1">§ 3, 1. ledd</a> og <a href="forskrift/2024-11-21-2989/§3/ledd/i">i</a> tillegg<ol class="defaultList" type="a"><li data-name="a." value="1"><article class="listArticle" id="kapittel-2-paragraf-2-ledd-1-punkt-1"><article class="legalP" id="kapittel-2-paragraf-2-ledd-1-punkt-1-ledd-1">har ein avstand på minst 10 kilometer til næraste alternative innkjøpsstad, eller ligg på stader utan fast vegsamband eller er einaste daglegvarebutikk på ei øy. Det kan gjerast særskilte vurderingar for butikkar som har mellom 5 og 10 kilometer avstand til næraste alternative innkjøpsstad</article></article></li><li data-name="b." value="2"><article class="listArticle" id="kapittel-2-paragraf-2-ledd-1-punkt-2"><article class="legalP" id="kapittel-2-paragraf-2-ledd-1-punkt-2-ledd-1">er open heile året</article></article></li><li data-name="c." value="3"><article class="listArticle" id="kapittel-2-paragraf-2-ledd-1-punkt-3"><article class="legalP" id="kapittel-2-paragraf-2-ledd-1-punkt-3-ledd-1">har inntil 15 millionar kroner i årsomsetning eksklusiv meirverdiavgift, drivstoff, kraftfôr og gjødsel.</article></article></li></ol></article><article class="legalP" id="kapittel-2-paragraf-2-ledd-2">Søknaden må vere på minimum 25&#xa0;000 kroner for å bli handsama.</article><article class="legalP" id="kapittel-2-paragraf-2-ledd-3">Maksimalt støttebeløp er inntil 600&#xa0;000 kroner eksklusiv meirverdiavgift kvart år.</article><article class="legalP" id="kapittel-2-paragraf-2-ledd-4">Distriktssenteret vil prioritere dei søknadane som best støtter opp om måla for ordninga.</article></article><article class="legalArticle" data-lovdata-URL="SF/forskrift/2024-11-21-2989/§12" data-name="§12" id="kapittel-2-paragraf-3"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Utrekningsreglar</span></h3><article class="legalP" id="kapittel-2-paragraf-3-ledd-1">Ein butikk som har inntil 8 millionar kroner i omsetning kan få tilskot med inntil 75 prosent av dei totale kostnadane i prosjektet.</article><article class="legalP" id="kapittel-2-paragraf-3-ledd-2">Ein butikk som har mellom 8 og 15 millionar kroner i omsetning kan få tilskot med inntil 50 prosent av dei totale kostnadene i prosjektet.</article></article><article class="legalArticle" data-lovdata-URL="SF/forskrift/2024-11-21-2989/§13" data-name="§13" id="kapittel-2-paragraf-4"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Rapporteringsplikt</span></h3><article class="legalP" id="kapittel-2-paragraf-4-ledd-1">Mottakaren av tilskotet skal rapportere om:<ol class="defaultList" type="a"><li data-name="a." value="1"><article class="listArticle" id="kapittel-2-paragraf-4-ledd-1-punkt-1"><article class="legalP" id="kapittel-2-paragraf-4-ledd-1-punkt-1-ledd-1">tilskotet som blei tildelt</article></article></li><li data-name="b." value="2"><article class="listArticle" id="kapittel-2-paragraf-4-ledd-1-punkt-2"><article class="legalP" id="kapittel-2-paragraf-4-ledd-1-punkt-2-ledd-1">fakturainformasjon med <ol class="defaultList" type="1"><li data-name="1." value="1"><article class="listArticle" id="kapittel-2-paragraf-4-ledd-1-punkt-2-ledd-1-punkt-1"><article class="legalP" id="kapittel-2-paragraf-4-ledd-1-punkt-2-ledd-1-punkt-1-ledd-1">fakturanummer</article></article></li><li data-name="2." value="2"><article class="listArticle" id="kapittel-2-paragraf-4-ledd-1-punkt-2-ledd-1-punkt-2"><article class="legalP" id="kapittel-2-paragraf-4-ledd-1-punkt-2-ledd-1-punkt-2-ledd-1">fakturadato</article></article></li><li data-name="3." value="3"><article class="listArticle" id="kapittel-2-paragraf-4-ledd-1-punkt-2-ledd-1-punkt-3"><article class="legalP" id="kapittel-2-paragraf-4-ledd-1-punkt-2-ledd-1-punkt-3-ledd-1">leverandør</article></article></li><li data-name="4." value="4"><article class="listArticle" id="kapittel-2-paragraf-4-ledd-1-punkt-2-ledd-1-punkt-4"><article class="legalP" id="kapittel-2-paragraf-4-ledd-1-punkt-2-ledd-1-punkt-4-ledd-1">type investering</article></article></li><li data-name="5." value="5"><article class="listArticle" id="kapittel-2-paragraf-4-ledd-1-punkt-2-ledd-1-punkt-5"><article class="legalP" id="kapittel-2-paragraf-4-ledd-1-punkt-2-ledd-1-punkt-5-ledd-1">brutto kostnad</article></article></li><li data-name="6." value="6"><article class="listArticle" id="kapittel-2-paragraf-4-ledd-1-punkt-2-ledd-1-punkt-6"><article class="legalP" id="kapittel-2-paragraf-4-ledd-1-punkt-2-ledd-1-punkt-6-ledd-1">netto kostnad.</article></article></li></ol></article></article></li><li data-name="c." value="3"><article class="listArticle" id="kapittel-2-paragraf-4-ledd-1-punkt-3"><article class="legalP" id="kapittel-2-paragraf-4-ledd-1-punkt-3-ledd-1">eventuelle avvik i høve til søknaden.</article></article></li></ol></article></article><article class="legalArticle" data-lovdata-URL="SF/forskrift/2024-11-21-2989/§14" data-name="§14" id="kapittel-2-paragraf-5"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Utbetaling</span></h3><article class="legalP" id="kapittel-2-paragraf-5-ledd-1">Tilskotet blir utbetalt når prosjektet er ferdig, rapportering gjennomført og oppmoding om utbetaling er sendt inn.</article><article class="legalP" id="kapittel-2-paragraf-5-ledd-2">For tilsegn under 100&#xa0;000 kroner held det med ein eigenerklæring frå dagleg leiar eller styreleiar. For tilsegn over 100&#xa0;000 kroner må prosjektrekneskapet bli stadfesta av autorisert rekneskapsførar som er habil.</article><article class="legalP" id="kapittel-2-paragraf-5-ledd-3">Er tilskotet avgjerande for at prosjektet blir gjennomført og kostnadene blir dokumenterte undervegs, kan delar av tilskotet bli betalt ut tidlegare. Som dokumenterte kostnader reknar ein faktura, betalingskvittering og naudsynt attestasjon.</article><article class="legalP" id="kapittel-2-paragraf-5-ledd-4">Dei siste 25 prosentane av tilskotsbeløpet skal først betalast ut etter at prosjektet er gjennomført.</article><article class="legalP" id="kapittel-2-paragraf-5-ledd-5">Investeringstilskotet er skattefritt for butikkar som ligg innanfor verkeområdet for distriktsretta investeringsstøtte.</article><article class="changesToParent">Endra ved forskrift <a href="forskrift/2024-12-13-3077">13 des 2024 nr. 3077</a> (i kraft 1 jan 2025).</article></article></section><section class="section" data-name="kap3" id="kapittel-3" data-lovdata-URL="SF/forskrift/2024-11-21-2989/KAPITTEL_3"><h2>Kapittel 3 – Servicetilskot til dei minste daglegvarebutikkane</h2><article class="legalArticle" data-lovdata-URL="SF/forskrift/2024-11-21-2989/§15" data-name="§15" id="kapittel-3-paragraf-1"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Føremål</span></h3><article class="legalP" id="kapittel-3-paragraf-1-ledd-1">Servicestøtta skal bidra til å oppretthalde dei aller minste daglegvarebutikkane. Servicetilskotet skal bidra til tilleggsoppgåver til lokalsamfunnet og det lokale næringslivet.</article></article><article class="legalArticle" data-lovdata-URL="SF/forskrift/2024-11-21-2989/§16" data-name="§16" id="kapittel-3-paragraf-2"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Tildelingsreglar</span></h3><article class="legalP" id="kapittel-3-paragraf-2-ledd-1">Tilskotet kan bli gitt til daglegvarebutikkar som oppfyller alle krava <a href="forskrift/2024-11-21-2989/§3/ledd/1">§ 3, 1. ledd</a> og <a href="forskrift/2024-11-21-2989/§3/ledd/i">i</a> tillegg<ol class="defaultList" type="a"><li data-name="a." value="1"><article class="listArticle" id="kapittel-3-paragraf-2-ledd-1-punkt-1"><article class="legalP" id="kapittel-3-paragraf-2-ledd-1-punkt-1-ledd-1">har minst tre tilleggstenester i tillegg til sal av daglegvarer, til dømes post og bank i butikk, tipping, kaffikrok, kommunalt servicekontor, sal av drivstoff, kafé/pub</article></article></li><li data-name="b." value="2"><article class="listArticle" id="kapittel-3-paragraf-2-ledd-1-punkt-2"><article class="legalP" id="kapittel-3-paragraf-2-ledd-1-punkt-2-ledd-1">har under 5 millionar kroner i årsomsetning eksklusiv meirverdiavgift, drivstoff, kraftfôr og gjødsel</article></article></li><li data-name="c." value="3"><article class="listArticle" id="kapittel-3-paragraf-2-ledd-1-punkt-3"><article class="legalP" id="kapittel-3-paragraf-2-ledd-1-punkt-3-ledd-1">har minimum 20 kilometer til næraste alternative innkjøpsstad, eller er lokalisert til stader utan fast vegsamband eller er einaste daglegvarebutikk på ei øy</article></article></li><li data-name="d." value="4"><article class="listArticle" id="kapittel-3-paragraf-2-ledd-1-punkt-4"><article class="legalP" id="kapittel-3-paragraf-2-ledd-1-punkt-4-ledd-1">vere open heile året, og ha ope minst 3 kvardagar per veke i lågsesongen.</article></article></li></ol></article></article><article class="legalArticle" data-lovdata-URL="SF/forskrift/2024-11-21-2989/§17" data-name="§17" id="kapittel-3-paragraf-3"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Bruken av servicestøtta</span></h3><article class="legalP" id="kapittel-3-paragraf-3-ledd-1">Servicestøtta kan brukast til utviklings- og driftskostnader, og mindre investeringar som bidreg til å nå målet med ordninga.</article></article><article class="legalArticle" data-lovdata-URL="SF/forskrift/2024-11-21-2989/§18" data-name="§18" id="kapittel-3-paragraf-4"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Utrekningsreglar</span></h3><article class="legalP" id="kapittel-3-paragraf-4-ledd-1">Servicestøtta er på inntil 150&#xa0;000 kroner kvart år.</article></article><article class="legalArticle" data-lovdata-URL="SF/forskrift/2024-11-21-2989/§19" data-name="§19" id="kapittel-3-paragraf-5"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Rapporteringsplikt og søknad om fornya støtte</span></h3><article class="legalP" id="kapittel-3-paragraf-5-ledd-1">Butikken skal før 1. mai året etter tilskotsåret levere ein sluttrapport om kva støtta er brukt til, og korleis servicestøtta har bidrege til å halde butikken og servicefunksjonane oppe. Rapporten skal og innehalde omsetningsrapport (varegruppe og nøkkeltal) frå butikkdatasystemet per 31. desember i tilskotsåret, og ei oversikt over tilleggstenester.</article><article class="legalP" id="kapittel-3-paragraf-5-ledd-2">Er vilkåra for tilskot til butikken framleis oppfylte, kan butikken søkje om nytt, årleg tilskot når sluttrapport blir levert.</article></article><article class="legalArticle" data-lovdata-URL="SF/forskrift/2024-11-21-2989/§20" data-name="§20" id="kapittel-3-paragraf-6"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Utbetaling</span></h3><article class="legalP" id="kapittel-3-paragraf-6-ledd-1">75 prosent av støtta blir betalt ut når søknaden er innvilga, dei resterande 25 prosentane blir betalte ut når rapporten for bruken av midlane er sendt inn og godkjend.</article><article class="legalP" id="kapittel-3-paragraf-6-ledd-2">Ei tildeling må vere betalt ut seinast 31. desember året etter at tilskotet blei gitt.</article><article class="legalP" id="kapittel-3-paragraf-6-ledd-3">Servicetilskotet er skattepliktig.</article></article></section><section class="section" data-name="kap4" id="kapittel-4" data-lovdata-URL="SF/forskrift/2024-11-21-2989/KAPITTEL_4"><h2>Kapittel 4 – Investeringstilskot til drivstoffanlegg i tilknyting til daglegvarebutikkar</h2><article class="legalArticle" data-lovdata-URL="SF/forskrift/2024-11-21-2989/§21" data-name="§21" id="kapittel-4-paragraf-1"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Føremål</span></h3><article class="legalP" id="kapittel-4-paragraf-1-ledd-1">Investeringsstøtta til drivstoffanlegg skal tryggje drivstofftilgangen i distrikta.</article></article><article class="legalArticle" data-lovdata-URL="SF/forskrift/2024-11-21-2989/§22" data-name="§22" id="kapittel-4-paragraf-2"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Kven som kan få tilskot</span></h3><article class="legalP" id="kapittel-4-paragraf-2-ledd-1">Ordninga gjeld i hovudsak drivstoffanlegg ved Merkur-butikkar. Andre verksemder som driv eller eig drivstoffanlegg, kan i heilt særskilde høve òg bli omfatta av ordninga.</article><article class="legalP" id="kapittel-4-paragraf-2-ledd-2">Ladestasjon for elbil inngår også i ordninga.</article><article class="legalP" id="kapittel-4-paragraf-2-ledd-3">Anlegg som er eigde av oljeselskap, er ikkje omfatta av støtteordninga.</article><article class="legalP" id="kapittel-4-paragraf-2-ledd-4">Anlegg som i hovudsak forsyner eigne køyretøy, fartøy og landbruksmaskiner, er heller ikkje omfatta av ordninga.</article></article><article class="legalArticle" data-lovdata-URL="SF/forskrift/2024-11-21-2989/§23" data-name="§23" id="kapittel-4-paragraf-3"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Reglar for tildeling og utrekning</span></h3><article class="legalP" id="kapittel-4-paragraf-3-ledd-1">Desse kriteria skal vere oppfylte:<ol class="defaultList" type="a"><li data-name="a." value="1"><article class="listArticle" id="kapittel-4-paragraf-3-ledd-1-punkt-1"><article class="legalP" id="kapittel-4-paragraf-3-ledd-1-punkt-1-ledd-1">Anlegget skal vere avgjerande for å sikre lokalbefolkninga tilgang på drivstoff.</article></article></li><li data-name="b." value="2"><article class="listArticle" id="kapittel-4-paragraf-3-ledd-1-punkt-2"><article class="legalP" id="kapittel-4-paragraf-3-ledd-1-punkt-2-ledd-1">Salsvolumet kan ikkje overstige 500&#xa0;000 liter drivstoff kvart år. Anlegg som omset under 300&#xa0;000 liter blir prioritert.</article></article></li></ol></article><article class="legalP" id="kapittel-4-paragraf-3-ledd-2">Drivstoffanlegg som ikkje er knytte til ein Merkur-butikk, skal i tillegg<ol class="defaultList" type="a"><li data-name="a." value="1"><article class="listArticle" id="kapittel-4-paragraf-3-ledd-2-punkt-1"><article class="legalP" id="kapittel-4-paragraf-3-ledd-2-punkt-1-ledd-1">ha ein avstand på minimum 20 kilometer til næraste drivstoffanlegg eller vere lokalisert til stader utan einaste drivstoffanlegg på ei øy.</article></article></li></ol></article><article class="legalP" id="kapittel-4-paragraf-3-ledd-3">Maksimalt støttebeløp er 600&#xa0;000 kroner eksklusiv meirverdiavgift kvart år. Investeringsstøtta til drivstoffanlegg kan dekkje inntil 50 prosent av investeringsbehovet.</article><article class="legalP" id="kapittel-4-paragraf-3-ledd-4">Investeringsstøtta til drivstoffanlegg skal gå til opprusting av eksisterande anlegg. Ordninga kan òg yte støtte til etablering av nye drivstoffanlegg i tilknyting til daglegvarebutikkar. Anlegg som ligg på stadar der avstandane til næraste drivstofftilbod er lange, skal prioriterast. Ein kan søkje om støtte til investeringar i både stasjonære og mobile drivstoffanlegg.</article></article><article class="legalArticle" data-lovdata-URL="SF/forskrift/2024-11-21-2989/§24" data-name="§24" id="kapittel-4-paragraf-4"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Rapportering</span></h3><article class="legalP" id="kapittel-4-paragraf-4-ledd-1">For tilsegn under 100&#xa0;000 kroner krevst ei eigenerklæring frå dagleg leiar eller styreleiar. For tilsegn over 100&#xa0;000 kroner må prosjektrekneskapet bli stadfesta av autorisert rekneskapsførar som er habil.</article></article><article class="legalArticle" data-lovdata-URL="SF/forskrift/2024-11-21-2989/§25" data-name="§25" id="kapittel-4-paragraf-5"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Utbetaling</span></h3><article class="legalP" id="kapittel-4-paragraf-5-ledd-1">Støtta blir vanlegvis betalt ut etter at prosjektet er ferdig, rapportering er gjennomført og oppmoding om utbetaling er sendt inn.</article><article class="legalP" id="kapittel-4-paragraf-5-ledd-2">Er utbetaling av tilskotet avgjerande for at prosjektet blir gjennomført, og kostnadene blir dokumenterte undervegs, kan delar av tilskotet bli betalt ut tidlegare. Krav til dokumentasjon er faktura, betalingskvittering og naudsynt attestasjon.</article><article class="legalP" id="kapittel-4-paragraf-5-ledd-3">Ved delutbetalingar blir dei siste 25 prosentane først betalte ut etter at prosjektet er gjennomført.</article><article class="legalP" id="kapittel-4-paragraf-5-ledd-4">Investeringstilskotet er skattefritt for butikkar som ligg innanfor verkeområdet for distriktsretta investeringsstøtte.</article></article></section><section class="section" data-name="kap5" id="kapittel-5" data-lovdata-URL="SF/forskrift/2024-11-21-2989/KAPITTEL_5"><h2>Kapittel 5 – Utviklingstilskot til bokhandlar</h2><article class="legalArticle" data-lovdata-URL="SF/forskrift/2024-11-21-2989/§26" data-name="§26" id="kapittel-5-paragraf-1"><h3 class="legalArticleHeader"><span class="legalArticleValue">§ 26</span>. <span class="legalArticleTitle">Mål</span></h3><article class="legalP" id="kapittel-5-paragraf-1-ledd-1">Utviklingstilskotet skal bidra til å styrkje grunnlaget for lønnsam bokhandeldrift i distrikta.</article></article><article class="legalArticle" data-lovdata-URL="SF/forskrift/2024-11-21-2989/§27" data-name="§27" id="kapittel-5-paragraf-2"><h3 class="legalArticleHeader"><span class="legalArticleValue">§ 27</span>. <span class="legalArticleTitle">Tildelingsreglar</span></h3><article class="legalP" id="kapittel-5-paragraf-2-ledd-1">Det kan gis tilskot til bokhandlar som<ol class="defaultList" type="a"><li data-name="a." value="1"><article class="listArticle" id="kapittel-5-paragraf-2-ledd-1-punkt-1"><article class="legalP" id="kapittel-5-paragraf-2-ledd-1-punkt-1-ledd-1">er lokaliserte i ein tettstad i distrikta</article></article></li><li data-name="b." value="2"><article class="listArticle" id="kapittel-5-paragraf-2-ledd-1-punkt-2"><article class="legalP" id="kapittel-5-paragraf-2-ledd-1-punkt-2-ledd-1">er den einaste bokhandelen i tettstaden eller handelsområdet</article></article></li><li data-name="c." value="3"><article class="listArticle" id="kapittel-5-paragraf-2-ledd-1-punkt-3"><article class="legalP" id="kapittel-5-paragraf-2-ledd-1-punkt-3-ledd-1">har ei total omsetning på mindre enn 7 millionar kroner eksklusiv meirverdiavgift.</article></article></li></ol></article><article class="legalP" id="kapittel-5-paragraf-2-ledd-2">Distriktssenteret vil prioritere dei søknadane som best støttar opp om måla for ordninga.</article></article><article class="legalArticle" data-lovdata-URL="SF/forskrift/2024-11-21-2989/§28" data-name="§28" id="kapittel-5-paragraf-3"><h3 class="legalArticleHeader"><span class="legalArticleValue">§ 28</span>. <span class="legalArticleTitle">Bruken av utviklingsstøtta</span></h3><article class="legalP" id="kapittel-5-paragraf-3-ledd-1">Utviklingstilskotet skal nyttast til tidsavgrensa tiltak som skal utvikle bokhandelen som kulturarena og møteplass i lokalsamfunnet. Utviklingsstøtta skal brukast til tiltak for å styrkje og utvikle drifta av butikken, mellom anna til tilrettelegging for tilleggsfunksjonar.</article><article class="legalP" id="kapittel-5-paragraf-3-ledd-2">Dette kan omfatte mindre nye investeringar, marknadsføring av ulike samarbeidsprosjekt og gjennomføring av arrangement i bokhandelen.</article><article class="legalP" id="kapittel-5-paragraf-3-ledd-3">Generelle kostnader til marknadsføring som er ein del av den ordinære drifta, kjem ikkje inn under denne ordninga.</article></article><article class="legalArticle" data-lovdata-URL="SF/forskrift/2024-11-21-2989/§29" data-name="§29" id="kapittel-5-paragraf-4"><h3 class="legalArticleHeader"><span class="legalArticleValue">§ 29</span>. <span class="legalArticleTitle">Utrekningsreglar</span></h3><article class="legalP" id="kapittel-5-paragraf-4-ledd-1">Kvar butikk kan søkje om inntil 100&#xa0;000 kroner kvart år.</article></article><article class="legalArticle" data-lovdata-URL="SF/forskrift/2024-11-21-2989/§30" data-name="§30" id="kapittel-5-paragraf-5"><h3 class="legalArticleHeader"><span class="legalArticleValue">§ 30</span>. <span class="legalArticleTitle">Rapportering</span></h3><article class="legalP" id="kapittel-5-paragraf-5-ledd-1">Mottakar skal sende inn prosjektrekneskap i samsvar med budsjett, signert av styreleiar eller dagleg leiar, som viser kva tilskotet er brukt til. Rekneskapen skal settast opp slik at budsjetterte utgifter kan samanliknast med utgiftene i prosjektet.</article></article><article class="legalArticle" data-lovdata-URL="SF/forskrift/2024-11-21-2989/§31" data-name="§31" id="kapittel-5-paragraf-6"><h3 class="legalArticleHeader"><span class="legalArticleValue">§ 31</span>. <span class="legalArticleTitle">Utbetaling</span></h3><article class="legalP" id="kapittel-5-paragraf-6-ledd-1">Støtta blir betalt ut etter at prosjektet er ferdig, og etter at kostnadene til dei innvilga utviklingstiltaka eller aktivitetane er dokumenterte og stadfesta av Merkur-konsulenten.</article><article class="legalP" id="kapittel-5-paragraf-6-ledd-2">Utviklingsstøtta er skattepliktig.</article></article></section><section class="section" data-name="kap6" id="kapittel-6" data-lovdata-URL="SF/forskrift/2024-11-21-2989/KAPITTEL_6"><h2>Kapittel 6 – Avsluttande reglar</h2><article class="legalArticle" data-lovdata-URL="SF/forskrift/2024-11-21-2989/§32" data-name="§32" id="kapittel-6-paragraf-1"><h3 class="legalArticleHeader"><span class="legalArticleValue">§ 32</span>. <span class="legalArticleTitle">Kontroll og evaluering</span></h3><article class="legalP" id="kapittel-6-paragraf-1-ledd-1">Riksrevisjonen, departementet og forvaltar kan kontrollere at vilkåra for å motteke tilskot, er oppfylt av tilskotsmottakaren. Tilskotsmottakar plikter å gi dei opplysningane og den dokumentasjonen som er naudsynt for å gjennomføre kontrollen.</article><article class="legalP" id="kapittel-6-paragraf-1-ledd-2">Tilskotsmottakar plikter også å medverke til at den som skal evaluere det enkelte prosjektet får tilgang til dei opplysninga og dokumenta som er naudsynte for å gjere ein forsvarleg evaluering.</article><article class="legalP" id="kapittel-6-paragraf-1-ledd-3">Distriktssenteret fører tilsyn og kontroll med at krava i forskrift og brev om tilskot er oppfylte.</article></article><article class="legalArticle" data-lovdata-URL="SF/forskrift/2024-11-21-2989/§33" data-name="§33" id="kapittel-6-paragraf-2"><h3 class="legalArticleHeader"><span class="legalArticleValue">§ 33</span>. <span class="legalArticleTitle">Dispensasjon</span></h3><article class="legalP" id="kapittel-6-paragraf-2-ledd-1">Departementet kan i særlege høve dispensere frå denne forskrifta.</article></article><article class="legalArticle" data-lovdata-URL="SF/forskrift/2024-11-21-2989/§34" data-name="§34" id="kapittel-6-paragraf-3"><h3 class="legalArticleHeader"><span class="legalArticleValue">§ 34</span>. <span class="legalArticleTitle">Ikraftsetjing</span></h3><article class="legalP" id="kapittel-6-paragraf-3-ledd-1">Forskrifta blir sett i kraft 1. januar 2025. Frå same tid vert <a href="forskrift/2018-05-23-748">forskrift 23. mai 2018 nr. 748 om om tilskot frå Merkur-programmet (Merkur-forskrifta)</a> oppheva.</article></article></section></main></body></html>