<!DOCTYPE html><html lang="no"><head><title>Forskrift om avlsfremmende tiltak på bier</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-04-18-426</dd><dt class="dokid">DokumentID</dt><dd class="dokid">SF/forskrift/2001-04-18-426</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="subunit">Etat</dt><dd class="subunit"><ul><li>Avd. for matpolitikk</li></ul></dd><dt class="publishedIn">Publisert i</dt><dd class="publishedIn">I 2001 hefte 6 (Vedlegg)</dd><dt class="dateInForce">I kraft fra</dt><dd class="dateInForce">2001-04-18</dd><dt class="lastChangeInForce">Ikrafttredelse av siste endring</dt><dd class="lastChangeInForce">2025-03-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2025-01-16-47">forskrift/2025-01-16-47</a> fra 2025-03-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1992-12-04-130/§2">lov/1992-12-04-130/§2</a></li><li><a href="lov/1992-12-04-130/§3">lov/1992-12-04-130/§3</a></li><li><a href="lov/1992-12-04-130/§4">lov/1992-12-04-130/§4</a></li></ul></dd><dt class="dateOfPublication">Kunngjort</dt><dd class="dateOfPublication">2001-05-04</dd><dt class="titleShort">Korttittel</dt><dd class="titleShort">Forskrift om avlsfremmende tiltak på bier</dd><dt class="title">Tittel</dt><dd class="title">Forskrift om avlsfremmende tiltak på bier</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Landbruksdepartementet (nå Landbruks- og matdepartementet) 18. april 2001 med hjemmel i <a href="lov/1992-12-04-130">lov 4. desember 1992 nr. 130</a> om husdyravl <a href="lov/1992-12-04-130/§2">§ 2</a>, <a href="lov/1992-12-04-130/§3">§ 3</a> og <a href="lov/1992-12-04-130/§4">§ 4</a>. <br /><strong>Endret</strong> ved <a href="forskrift/2001-06-08-629">forskrifter 8 juni 2001 nr. 629</a>, <a href="forskrift/2002-04-18-672">18 april 2002 nr. 672</a>, <a href="forskrift/2005-12-06-1496">6 des 2005 nr. 1496</a>, <a href="forskrift/2006-04-28-473">28 april 2006 nr. 473</a>, <a href="forskrift/2013-07-01-849">1 juli 2013 nr. 849</a>, <a href="forskrift/2017-09-22-1451">22 sep 2017 nr. 1451</a>, <a href="forskrift/2018-04-30-668">30 april 2018 nr. 668</a>, <a href="forskrift/2020-06-29-1509">29 juni 2020 nr. 1509</a> (bl.a. hjemmel), <a href="forskrift/2023-04-11-498">11 april 2023 nr. 498</a>, <a href="forskrift/2025-01-16-47">16 jan 2025 nr. 47</a> (i kraft 1 mars 2025).</dd><dt class="refid">RefID</dt><dd class="refid">forskrift/2001-04-18-426</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om avlsfremmende tiltak på bier</a><ul class="tocSubUl"><li><a href="#paragraf-1">§ 1. Formål</a></li><li><a href="#paragraf-2">§ 2. Definisjoner</a></li><li><a href="#paragraf-3">§ 3. Parestasjoner</a></li><li><a href="#paragraf-4">§ 4. Reinavlsområde</a></li><li><a href="#paragraf-5">§ 5. Vandring</a></li><li><a href="#paragraf-6">§ 6. Dispensasjon</a></li><li><a href="#paragraf-7">§ 7. Straffeansvar</a></li><li><a href="#paragraf-8">§ 8. Ikrafttreden</a></li><li><a href="#kapittel-1">Vedlegg I. Godkjente parestasjoner for bier i Norge</a></li><li><a href="#kapittel-2">Vedlegg II. Godkjente reinavlsområder for bier i Norge</a></li></ul></li></ul></dd></dl></header><main class="documentBody" data-lovdata-URL="SF/forskrift/2001-04-18-426" id="dokument"><h1>Forskrift om avlsfremmende tiltak på bier</h1><article class="legalArticle" data-lovdata-URL="SF/forskrift/2001-04-18-426/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Denne forskrift har som formål å legge til rette for kontrollert avl på honningbier (Apis mellifera).</article></article><article class="legalArticle" data-lovdata-URL="SF/forskrift/2001-04-18-426/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="defaultP"><i>Parestasjon:</i> en geografisk lokalitet som omfattes av spesielle regler for bihold som gjør kontrollert naturlig paring av bidronninger mulig.</article><article class="defaultP"><i>Reinavlsområde:</i> et geografisk avgrenset område hvor alle birøkterne opprinnelig er blitt enige om å holde en bestemt rase/populasjon av bier og drive avlsarbeid på denne.</article><article class="defaultP"><i>Vandring:</i> sesongvis flytting av bikuber fra et geografisk område til et annet med sikte på utnytting av trekkområder.</article></article><article class="legalArticle" data-lovdata-URL="SF/forskrift/2001-04-18-426/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Parestasjoner</span></h2><article class="legalP" id="paragraf-3-ledd-1">Landbruks- og matdepartementet kan etter søknad fra Norges Birøkterlag godkjenne opprettelse av parestasjon og sette vilkår for tillatelsen.</article><article class="legalP" id="paragraf-3-ledd-2">Parestasjonene skal fortrinnsvis legges til bifrie områder. Der dette ikke er mulig, kan Landbruks- og matdepartementet pålegge birøktere, som hadde stasjonære bigårder innenfor området før opprettelse av parestasjon ble godkjent, å holde dronninger av bestemt avlsmateriale. Landbruks- og matdepartementet kan til godkjenningen knytte vilkår om levering av bidronninger av nærmere bestemt rase til disse.</article><article class="legalP" id="paragraf-3-ledd-3">Med mindre det skjer under kontroll av Norges Birøkterlag, skal bier ikke føres til parestasjon som er opprettet i henhold til første ledd. Det er også forbudt å opprette stasjonær bigård eller å føre bier til vandreplass nærmere slik parestasjon enn 20 km målt i luftlinje. Norges Birøkterlag kan dispensere fra forbudene og sette vilkår for dispensasjonen.</article><article class="legalP" id="paragraf-3-ledd-4">Godkjente parestasjoner er listet opp i vedlegg I.</article><article class="changesToParent">Endret ved <a href="forskrift/2020-06-29-1509">forskrift 29 juni 2020 nr. 1509</a>.</article></article><article class="legalArticle" data-lovdata-URL="SF/forskrift/2001-04-18-426/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Reinavlsområde</span></h2><article class="legalP" id="paragraf-4-ledd-1">Landbruks- og matdepartementet kan etter søknad fra Norges Birøkterlag godkjenne at nærmere avgrensede geografiske områder gis status som reinavlsområder for en tidsavgrenset periode. Norges Birøkterlag fastsetter bestemmelser for biholdet innenfor reinavlsområder og kontrollerer at bestemmelsene er oppfylt. Bestemmelsene skal godkjennes av Landbruks- og matdepartementet.</article><article class="legalP" id="paragraf-4-ledd-2">Godkjente reinavlsområder er listet opp i vedlegg II.</article><article class="changesToParent">Endret ved <a href="forskrift/2020-06-29-1509">forskrift 29 juni 2020 nr. 1509</a>.</article></article><article class="legalArticle" data-lovdata-URL="SF/forskrift/2001-04-18-426/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Vandring</span></h2><article class="legalP" id="paragraf-5-ledd-1">Vandring ut og inn av områder rundt parestasjoner eller innføring av avlsmateriale i form av embryo og sæd til samme områder, må ikke skje uten skriftlig tillatelse fra Norges Birøkterlag. Slik tillatelse skal gis under forutsetning av at det ikke er fare for skade på pågående avlsarbeid, og at bestemmelser om forebygging av sjukdom er oppfylt. Avslag på søknad om vandring kan påklages til Landbruks- og matdepartementet.</article><article class="changesToParent">Endret ved <a href="forskrift/2020-06-29-1509">forskrift 29 juni 2020 nr. 1509</a>.</article></article><article class="legalArticle" data-lovdata-URL="SF/forskrift/2001-04-18-426/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Dispensasjon</span></h2><article class="legalP" id="paragraf-6-ledd-1">Landbruks- og matdepartementet kan dispensere fra bestemmelsene i denne forskriften og sette vilkår for dispensasjonen.</article><article class="changesToParent">Endret ved <a href="forskrift/2020-06-29-1509">forskrift 29 juni 2020 nr. 1509</a>.</article></article><article class="legalArticle" data-lovdata-URL="SF/forskrift/2001-04-18-426/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Straffeansvar</span></h2><article class="legalP" id="paragraf-7-ledd-1">Den som forsettlig overtrer eller medvirker til overtredelse av bestemmelser gitt i denne forskrift straffes med bøter eller med fengsel i inntil 3 måneder (jf. <a href="lov/1992-12-04-130">lov av 4. desember 1992 nr. 130</a> om hudyravl).</article></article><article class="legalArticle" data-lovdata-URL="SF/forskrift/2001-04-18-426/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttreden</span></h2><article class="legalP" id="paragraf-8-ledd-1">Denne forskrift trer i kraft straks.</article></article><section class="section" data-name="vedleggI" id="kapittel-1" data-lovdata-URL="SF/forskrift/2001-04-18-426/KAPITTEL_1"><h2>Vedlegg I. Godkjente parestasjoner for bier i Norge</h2><article class="legalP" id="kapittel-1-ledd-1">Nesbyen, Viken – Restriksjonsbelagt område er 20 km radius rundt Nesbyen sentrum (Nesbyen stasjon).</article><article class="legalP" id="kapittel-1-ledd-2">Helle i Vaksdal, Vestland – Restriksjonsbelagt område er fra Vaksdal NØ til Bergsbukken, fra Bergsbukken NNØ til Bolstadstrand, fra Bolstadstrand VNV til Stamnes, fra Stamnes SV til Vare, fra Vare SSØ til Olsnes, fra Olsnes Ø til Vaksdal.</article><article class="legalP" id="kapittel-1-ledd-3">Rødberg, Viken – Restriksjonsbelagt område er 20 km radius rundt parestasjonen.</article><article class="legalP" id="kapittel-1-ledd-4">Jomfruland, Vestfold og Telemark – Restriksjonsbelagt område i Kragerø kommune er Jomfruland, Arøy, Buholmen og Oterøy, med unntak av et område som strekker seg 1 km fra øyas vestligste punkt. I tillegg er det i Kragerø kommune en buffersone hvor det kun er lov å holde brune bier. Denne sonen omfatter Langøy, Gumøy, Bærøy, Skåtøy, Ærøy og Stråholmen samt den vestlige del av Oterøy som ikke inngår i restriksjonsbelagt sone.</article><article class="legalP" id="kapittel-1-ledd-5">Øksendal, Møre og Romsdal – Restriksjonsbelagt område i Sunndal kommune er området som faller innenfor en linje trukket mellom Krokshamna, Vettahaugen, Ballsneset, Nonshaugen, Erstadbotnen, Slotet, Skrondalsnebba, Krokshamna.</article><article class="legalP" id="kapittel-1-ledd-6">Korsneset, Bergen, Vestland. Hele halvøya avgrenset av en rett linje mellom Hovdavika og Nordvika mot nord-øst. Det settes ikke krav til sikkerhetssone på 20 kilometer omkring parestasjonen på grunn av naturlig avgrensning av vann og fjell. <img alt="Et kart av en rett linje mellom Hovdavika og Nordvika mot nord-øst." height="1065" src="static/SF/sf-20010418-0426-v1-01-01.png" width="1609" /></article><article class="changesToParent">Endret ved <a href="forskrift/2002-04-18-672">forskrifter 18 april 2002 nr. 672</a>, <a href="forskrift/2006-04-28-473">28 april 2006 nr. 473</a>, <a href="forskrift/2017-09-22-1451">22 sep 2017 nr. 1451</a>, <a href="forskrift/2020-06-29-1509">29 juni 2020 nr. 1509</a>, <a href="forskrift/2025-01-16-47">16 jan 2025 nr. 47</a> (i kraft 1 mars 2025).</article></section><section class="section" data-name="vedleggII" id="kapittel-2" data-lovdata-URL="SF/forskrift/2001-04-18-426/KAPITTEL_2"><h2>Vedlegg II. Godkjente reinavlsområder for bier i Norge</h2><article class="legalP" id="kapittel-2-ledd-1">Reinavlsområdet for krainerbier (<i>A.m. carnica</i>) i Viken omfatter Hurdal kommune. Godkjenningen gjelder fram til 31. desember 2027.</article><article class="legalP" id="kapittel-2-ledd-2">Reinavlsområde for krainerbier (<i>A.m.carnica</i>) i Innlandet er avgrenset til kommunene Sel, Vågå, Lom, Skjåk, Dovre, Lesja, Nord-Fron, Sør-Fron, Ringebu, Øyer, Lillehammer, Gausdal, Gjøvik, Nordre Land, Søndre Land, Sør-Aurdal, Etnedal, Østre Toten, Vestre Toten og Gran, samt deler av kommunene Jevnaker og Lunner i Viken. Grensen mot vest går ved Randsfjorden til Jevnaker stasjon i sør, derfra i en rett linje til Stryken stasjon og følger videre kommunegrensen mot Nannestad. Godkjenningen gjelder fram til 31. desember 2027.</article><article class="legalP" id="kapittel-2-ledd-3">Reinavlsområdet for krainerbier (<i>A.m. carnica</i>) i Viken omfatter Flesberg kommune. Godkjenningen gjelder fram til 31. desember 2027.</article><article class="legalP" id="kapittel-2-ledd-4">Reinavlsområdet for krainerbier (<i>A.m. carnica</i>) i Vestfold og Telemark omfatter kommunene Notodden, Hjartdal, Tinn, Seljord med unntak av Vefall/Brekke grunnkrets, og Åsgrend grunnkrets i Kviteseid kommune. Godkjenningen gjelder fram til 31. desember 2027.</article><article class="legalP" id="kapittel-2-ledd-5">Reinavlsområdet for brune bier (<i>A.m. mellifera</i>) i Agder og Rogaland omfatter kommunene Flekkefjord, Lund, Sokndal og Sirdal. Godkjenningen gjelder inntil annet blir bestemt.</article><article class="legalP" id="kapittel-2-ledd-6">Reinavlsområdet for brune bier (<i>A.m. mellifera</i>) i Vestland omfatter kommunene Bømlo, Fitjar og Stord. Godkjenningen gjelder fram til 31. desember 2027.</article><article class="legalP" id="kapittel-2-ledd-7">Reinavlsområdet for brune bier (<i>A.m. mellifera</i>) i Oslo og Viken omfatter kommunene Ål og Hol. Godkjenningen gjelder fram til 31. desember 2027.</article><article class="legalP" id="kapittel-2-ledd-8">Reinavlsområdet for krainerbier (<i>A.m. carnica</i>) i Nordland omfatter kommunene Bodø, Fauske, Saltdal og Sørfold. Godkjenningen gjelder fram til 31. desember 2027.</article><article class="changesToParent">Endret ved <a href="forskrift/2001-06-08-629">forskrifter 8 juni 2001 nr. 629</a>, <a href="forskrift/2002-04-18-672">18 april 2002 nr. 672</a>, <a href="forskrift/2005-12-06-1496">6 des 2005 nr. 1496</a>, <a href="forskrift/2006-04-28-473">28 april 2006 nr. 473</a>, <a href="forskrift/2013-07-01-849">1 juli 2013 nr. 849</a>, <a href="forskrift/2018-04-30-668">30 april 2018 nr. 668</a>, <a href="forskrift/2020-06-29-1509">29 juni 2020 nr. 1509</a>, <a href="forskrift/2023-04-11-498">11 april 2023 nr. 498</a>.</article></section></main></body></html>