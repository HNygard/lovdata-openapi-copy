<!DOCTYPE html><html lang="nb"><head><title>Forskrift om avfallshåndtering og avfalls- og avløpsgebyrer i Longyearbyen planområde</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2023-03-01-435</dd><dt class="dokid">DokumentID</dt><dd class="dokid">SF/forskrift/2023-03-01-435</dd><dt class="ministry">Departement</dt><dd class="ministry"><ul><li>Klima- og miljødepartementet</li></ul></dd><dt class="subunit">Etat</dt><dd class="subunit"><ul><li>Longyearbyen lokalstyre</li></ul></dd><dt class="dateInForce">I kraft fra</dt><dd class="dateInForce">2023-04-01</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/2009-09-11-1188">forskrift/2009-09-11-1188</a></li></ul></dd><dt class="basedOn">Hjemmel</dt><dd class="basedOn"><ul><li><a href="forskrift/2020-07-03-1517/§7-1">forskrift/2020-07-03-1517/§7-1</a></li><li><a href="forskrift/2020-07-03-1517/§7-4">forskrift/2020-07-03-1517/§7-4</a></li><li><a href="forskrift/2020-07-03-1517/§7-5">forskrift/2020-07-03-1517/§7-5</a></li><li><a href="forskrift/2020-07-03-1517/§10-1">forskrift/2020-07-03-1517/§10-1</a></li><li><a href="forskrift/2020-07-03-1517/§10-2">forskrift/2020-07-03-1517/§10-2</a></li><li><a href="lov/2001-06-15-79/§71">lov/2001-06-15-79/§71</a></li><li><a href="lov/2001-06-15-79/§72">lov/2001-06-15-79/§72</a></li><li><a href="forskrift/2020-12-22-3401">forskrift/2020-12-22-3401</a></li></ul></dd><dt class="dateOfPublication">Kunngjort</dt><dd class="dateOfPublication">2023-03-30 15:45</dd><dt class="title">Tittel</dt><dd class="title">Forskrift om avfallshåndtering og avfalls- og avløpsgebyrer i Longyearbyen planområde</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Longyearbyen lokalstyre 1. mars 2023 med hjemmel i <a href="forskrift/2020-07-03-1517/§7-1">forskrift 3. juli 2020 nr. 1517 om forurensning og avfall på Svalbard § 7-1</a> tredje ledd, <a href="forskrift/2020-07-03-1517/§7-4">§ 7-4</a> andre ledd, <a href="forskrift/2020-07-03-1517/§7-5">§ 7-5</a> tredje ledd, <a href="forskrift/2020-07-03-1517/§10-1">§ 10-1</a> første ledd og <a href="forskrift/2020-07-03-1517/§10-2">§ 10-2</a> tredje ledd, jf. <a href="lov/2001-06-15-79/§71">lov 15. juni 2001 nr. 79 om miljøvern på Svalbard (svalbardmiljøloven) § 71</a> og <a href="lov/2001-06-15-79/§72">§ 72</a>, jf. <a href="forskrift/2020-12-22-3401">delegeringsvedtak 22. desember 2020 nr. 3401</a>.</dd><dt class="refid">RefID</dt><dd class="refid">forskrift/2023-03-01-435</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om avfallshåndtering og avfalls- og avløpsgebyrer i Longyearbyen planområde</a><ul class="tocSubUl"><li><a href="#kapittel-1" data-child-interval="§§ 1 – 2">Kapittel 1. Alminnelige bestemmelser</a><ul class="tocSubUl"><li><a href="#kapittel-1-paragraf-1">§ 1. Geografisk virkeområde</a></li><li><a href="#kapittel-1-paragraf-2">§ 2. Definisjoner</a></li></ul></li><li><a href="#kapittel-2" data-child-interval="§§ 3 – 4">Kapittel 2. Krav til håndtering av husholdningsavfall og matavfall</a><ul class="tocSubUl"><li><a href="#kapittel-2-paragraf-1">§ 3. Plikt til å levere sortert husholdningsavfall</a></li><li><a href="#kapittel-2-paragraf-2">§ 4. Krav om installasjon og bruk av matavfallskvern</a></li></ul></li><li><a href="#kapittel-3" data-child-interval="§§ 5 – 7">Kapittel 3. Byggavfall</a><ul class="tocSubUl"><li><a href="#kapittel-3-paragraf-1">§ 5. Opplysninger om planlagt håndtering av byggavfall (avfallsplan)</a></li><li><a href="#kapittel-3-paragraf-2">§ 6. Kartlegging av farlig avfall og miljøsaneringsbeskrivelse</a></li><li><a href="#kapittel-3-paragraf-3">§ 7. Opplysninger om faktisk håndtering av byggavfall (sluttrapport)</a></li></ul></li><li><a href="#kapittel-4" data-child-interval="§§ 8 – 11">Kapittel 4. Avfallsgebyr</a><ul class="tocSubUl"><li><a href="#kapittel-4-paragraf-1">§ 8. Plikt til å betale avfallsgebyr</a></li><li><a href="#kapittel-4-paragraf-2">§ 9. Beregning av avfallsgebyret for boenheter</a></li><li><a href="#kapittel-4-paragraf-3">§ 10. Beregning av avfallsgebyret for deltagelse i innsamlingsordning for næringsavfall som i art og mengde ligner på husholdningsavfall</a></li><li><a href="#kapittel-4-paragraf-4">§ 11. Innkreving.</a></li></ul></li><li><a href="#kapittel-5" data-child-interval="§§ 12 – 14">Kapittel 5. Avløpsgebyr</a><ul class="tocSubUl"><li><a href="#kapittel-5-paragraf-1">§ 12. Plikt til å betale avløpsgebyr</a></li><li><a href="#kapittel-5-paragraf-2">§ 13. Beregning av avløpsgebyr</a></li><li><a href="#kapittel-5-paragraf-3">§ 14. Innkreving.</a></li></ul></li><li><a href="#kapittel-6" data-child-interval="§§ 15 – 20">Kapittel 6. Avsluttende bestemmelser</a><ul class="tocSubUl"><li><a href="#kapittel-6-paragraf-1">§ 15. Unntak</a></li><li><a href="#kapittel-6-paragraf-2">§ 16. Tilsyn</a></li><li><a href="#kapittel-6-paragraf-3">§ 17. Tvangsmulkt</a></li><li><a href="#kapittel-6-paragraf-4">§ 18. Klage</a></li><li><a href="#kapittel-6-paragraf-5">§ 19. Straff</a></li><li><a href="#kapittel-6-paragraf-6">§ 20. Ikrafttredelse</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/2023-03-01-435" id="dokument"><h1>Forskrift om avfallshåndtering og avfalls- og avløpsgebyrer i Longyearbyen planområde</h1><section class="section" data-name="kap1" id="kapittel-1" data-lovdata-URL="SF/forskrift/2023-03-01-435/KAPITTEL_1"><h2>Kapittel 1. Alminnelige bestemmelser</h2><article class="legalArticle" data-lovdata-URL="SF/forskrift/2023-03-01-435/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Geografisk virkeområde</span></h3><article class="legalP" id="kapittel-1-paragraf-1-ledd-1">Denne forskriften gjelder for Longyearbyen planområde.</article></article><article class="legalArticle" data-lovdata-URL="SF/forskrift/2023-03-01-435/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-2-ledd-1">I denne forskrift menes det med:<ol class="defaultList" type="a"><li data-name="a." value="1"><article class="listArticle" id="kapittel-1-paragraf-2-ledd-1-punkt-1"><article class="legalP" id="kapittel-1-paragraf-2-ledd-1-punkt-1-ledd-1"><i>avfall:</i> det som er definert som avfall i <a href="lov/2001-06-15-79/§3">svalbardmiljøloven § 3</a> første ledd bokstav b.</article></article></li><li data-name="b." value="2"><article class="listArticle" id="kapittel-1-paragraf-2-ledd-1-punkt-2"><article class="legalP" id="kapittel-1-paragraf-2-ledd-1-punkt-2-ledd-1"><i>husholdningsavfall:</i> avfall fra private husholdninger og hytter, herunder større gjenstander som inventar og liknende.</article></article></li><li data-name="c." value="3"><article class="listArticle" id="kapittel-1-paragraf-2-ledd-1-punkt-3"><article class="legalP" id="kapittel-1-paragraf-2-ledd-1-punkt-3-ledd-1"><i>næringsavfall:</i> avfall fra offentlige og private virksomheter og institusjoner.</article></article></li><li data-name="d." value="4"><article class="listArticle" id="kapittel-1-paragraf-2-ledd-1-punkt-4"><article class="legalP" id="kapittel-1-paragraf-2-ledd-1-punkt-4-ledd-1"><i>farlig avfall:</i> det som er definert som farlig avfall i <a href="forskrift/2004-06-01-930/§11-2">§ 11-2 i forskrift 1. juni 2004 nr. 930 om gjenvinning og behandling av avfall</a>.</article></article></li><li data-name="e." value="5"><article class="listArticle" id="kapittel-1-paragraf-2-ledd-1-punkt-5"><article class="legalP" id="kapittel-1-paragraf-2-ledd-1-punkt-5-ledd-1"><i>boenhet:</i> Bolig, hytte eller hybel med ett eller flere rom og med separat inngang (inngang kan være utendørs eller innendørs), samt tilgang på bad/wc og kjøkkendel. Ved tvilstilfeller avgjør Longyearbyen lokalstyre hva som regnes som en boenhet.</article></article></li><li data-name="f." value="6"><article class="listArticle" id="kapittel-1-paragraf-2-ledd-1-punkt-6"><article class="legalP" id="kapittel-1-paragraf-2-ledd-1-punkt-6-ledd-1"><i>hybel:</i> En hybel er en del av en bolig, der beboerne deler kjøkken og/eller bad. Ved tvilstilfeller avgjør Longyearbyen lokalstyre hva som regnes som en hybel.</article></article></li></ol></article></article></section><section class="section" data-name="kap2" id="kapittel-2" data-lovdata-URL="SF/forskrift/2023-03-01-435/KAPITTEL_2"><h2>Kapittel 2. Krav til håndtering av husholdningsavfall og matavfall</h2><article class="legalArticle" data-lovdata-URL="SF/forskrift/2023-03-01-435/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Plikt til å levere sortert husholdningsavfall</span></h3><article class="legalP" id="kapittel-2-paragraf-1-ledd-1">Bruker av boenheter skal levere husholdningsavfall i de lokalt etablerte oppsamlingsenhetene og sortert for den enkelte avfallstype etter nærmere anvisning fra Longyearbyen lokalstyre. Eventuelle luker i oppsamlingsenheten skal lukkes slik at hygieniske ulemper ikke oppstår.</article><article class="legalP" id="kapittel-2-paragraf-1-ledd-2">Husholdningsavfall som ikke er egnet for levering i oppsamlingsenhetene skal leveres direkte til Longyearbyen lokalstyres avfallsmottak. Dette gjelder blant annet farlig avfall, EE-avfall og større gjenstander.</article></article><article class="legalArticle" data-lovdata-URL="SF/forskrift/2023-03-01-435/§4" data-name="§4" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Krav om installasjon og bruk av matavfallskvern</span></h3><article class="legalP" id="kapittel-2-paragraf-2-ledd-1">Alle bygningseiere plikter å sørge for installasjon, drift og vedlikehold av avfallskvern for matavfall i alle kjøkken med tilknytning til avløp. Alt egnet matavfall skal destrueres gjennom avfallskvernen.</article><article class="legalP" id="kapittel-2-paragraf-2-ledd-2">Annet avfall skal leveres til Longyearbyen lokalstyres innsamlingsordninger eller til lovlig avfallsanlegg, jf. <a href="forskrift/2020-07-03-1517/§7-3">forskrift 3. juli 2020 nr. 1517 om forurensning og avfall på Svalbard § 7-3</a> og <a href="forskrift/2020-07-03-1517/§7-4">§ 7-4</a>.</article></article></section><section class="section" data-name="kap3" id="kapittel-3" data-lovdata-URL="SF/forskrift/2023-03-01-435/KAPITTEL_3"><h2>Kapittel 3. Byggavfall</h2><article class="legalArticle" data-lovdata-URL="SF/forskrift/2023-03-01-435/§5" data-name="§5" id="kapittel-3-paragraf-1"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Opplysninger om planlagt håndtering av byggavfall (avfallsplan)</span></h3><article class="legalP" id="kapittel-3-paragraf-1-ledd-1">Ved bygge-, rehabiliterings- og rivingstiltak som er søknadspliktige etter <a href="forskrift/2016-11-15-1329">byggeforskrift for Longyearbyen av 15. november 2016 nr. 1329</a> skal tiltakshaver sørge for at det utarbeides en oversikt over byggavfall som forventes å oppstå i forbindelse med tiltaket. Avfallsplanen (oversikten) skal vise planlagt håndtering og disponering av byggavfallet fordelt på ulike avfallstyper.</article><article class="legalP" id="kapittel-3-paragraf-1-ledd-2">Tiltakshaver skal sende inn avfallsplanen i samsvar med første ledd sammen med søknad om tillatelse til tiltaket jf. <a href="forskrift/2016-11-15-1329">byggeforskriften</a>.</article><article class="legalP" id="kapittel-3-paragraf-1-ledd-3">For riving og rehabilitering som ikke er søknadspliktige etter <a href="forskrift/2016-11-15-1329">byggeforskriften</a> gjelder i kravene i <a href="forskrift/2020-07-03-1517/§7-5">forskrift 3. juli 2020 nr. 1517 om forurensning og avfall på Svalbard § 7-5</a> i stedet for kravene i <a href="forskrift/2023-03-01-435/§5">§ 5</a> til <a href="forskrift/2023-03-01-435/§7">§ 7</a>.</article></article><article class="legalArticle" data-lovdata-URL="SF/forskrift/2023-03-01-435/§6" data-name="§6" id="kapittel-3-paragraf-2"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Kartlegging av farlig avfall og miljøsaneringsbeskrivelse</span></h3><article class="legalP" id="kapittel-3-paragraf-2-ledd-1">I forbindelse med rehabilitering og riving skal tiltakshaver sørge for kartlegging av bygningsdeler, byggetekniske installasjoner, inventar og lignende som vil utgjøre farlig avfall. Det skal utarbeides en egen miljøsaneringsbeskrivelse. Kartlegging av farlig avfall og miljøsanering skal utføres av personell med relevant utdanning og praksis.</article><article class="legalP" id="kapittel-3-paragraf-2-ledd-2">Miljøsaneringsbeskrivelsen skal som et minimum inneholde opplysninger om:<ol class="defaultList" type="a"><li data-name="a." value="1"><article class="listArticle" id="kapittel-3-paragraf-2-ledd-2-punkt-1"><article class="legalP" id="kapittel-3-paragraf-2-ledd-2-punkt-1-ledd-1">hvem kartleggingen er utført av</article></article></li><li data-name="b." value="2"><article class="listArticle" id="kapittel-3-paragraf-2-ledd-2-punkt-2"><article class="legalP" id="kapittel-3-paragraf-2-ledd-2-punkt-2-ledd-1">dato for kartleggingen</article></article></li><li data-name="c." value="3"><article class="listArticle" id="kapittel-3-paragraf-2-ledd-2-punkt-3"><article class="legalP" id="kapittel-3-paragraf-2-ledd-2-punkt-3-ledd-1">resultatet av representative materialprøver og analyser</article></article></li><li data-name="d." value="4"><article class="listArticle" id="kapittel-3-paragraf-2-ledd-2-punkt-4"><article class="legalP" id="kapittel-3-paragraf-2-ledd-2-punkt-4-ledd-1">forekomsten og mengden av farlig avfall fordelt på type</article></article></li><li data-name="e." value="5"><article class="listArticle" id="kapittel-3-paragraf-2-ledd-2-punkt-5"><article class="legalP" id="kapittel-3-paragraf-2-ledd-2-punkt-5-ledd-1">plasseringen av farlig avfall i bygget, angitt med bilde eller tegning der det kan være tvil</article></article></li><li data-name="f." value="6"><article class="listArticle" id="kapittel-3-paragraf-2-ledd-2-punkt-6"><article class="legalP" id="kapittel-3-paragraf-2-ledd-2-punkt-6-ledd-1">hvordan farlig avfall gjennom merking, skilting eller andre tiltak er identifisert</article></article></li><li data-name="g." value="7"><article class="listArticle" id="kapittel-3-paragraf-2-ledd-2-punkt-7"><article class="legalP" id="kapittel-3-paragraf-2-ledd-2-punkt-7-ledd-1">hvordan det farlige avfallet er planlagt fjernet</article></article></li><li data-name="h." value="8"><article class="listArticle" id="kapittel-3-paragraf-2-ledd-2-punkt-8"><article class="legalP" id="kapittel-3-paragraf-2-ledd-2-punkt-8-ledd-1">hvor det farlige avfallet er planlagt levert</article></article></li><li data-name="i." value="9"><article class="listArticle" id="kapittel-3-paragraf-2-ledd-2-punkt-9"><article class="legalP" id="kapittel-3-paragraf-2-ledd-2-punkt-9-ledd-1">alle funn av farlig avfall, sammenstilt i en tabell</article></article></li><li data-name="j." value="10"><article class="listArticle" id="kapittel-3-paragraf-2-ledd-2-punkt-10"><article class="legalP" id="kapittel-3-paragraf-2-ledd-2-punkt-10-ledd-1">byggeår og tidligere bruk hvis dette er kjent.</article></article></li></ol></article></article><article class="legalArticle" data-lovdata-URL="SF/forskrift/2023-03-01-435/§7" data-name="§7" id="kapittel-3-paragraf-3"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Opplysninger om faktisk håndtering av byggavfall (sluttrapport)</span></h3><article class="legalP" id="kapittel-3-paragraf-3-ledd-1">Tiltakshaver skal levere sluttrapport til Longyearbyen lokalstyre senest ved anmodning om ferdigattest for tiltaket. Sluttrapporten skal beskrive hvordan byggavfall som har oppstått i forbindelse med tiltaket har blitt disponert. Dokumentasjon på leverte mengder avfall til gjenvinning eller avfallsanlegg skal vedlegges. Dersom avfallsmengder eller disponering avviker vesentlig fra det som er oppgitt i avfallsplanen, jf. <a href="forskrift/2023-03-01-435/§5">§ 5</a>, skal dette grunngis og dokumenteres særskilt.</article></article></section><section class="section" data-name="kap4" id="kapittel-4" data-lovdata-URL="SF/forskrift/2023-03-01-435/KAPITTEL_4"><h2>Kapittel 4. Avfallsgebyr</h2><article class="legalArticle" data-lovdata-URL="SF/forskrift/2023-03-01-435/§8" data-name="§8" id="kapittel-4-paragraf-1"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Plikt til å betale avfallsgebyr</span></h3><article class="legalP" id="kapittel-4-paragraf-1-ledd-1">Eier av boenhet som plikter å delta i Longyearbyen lokalstyres avfallsordning for husholdningsavfall skal betale avfallsgebyr, jf. <a href="forskrift/2020-07-03-1517/§10-2">forskrift 3. juli 2020 nr. 1517 om forurensning og avfall på Svalbard § 10-2</a> andre ledd. Gebyrplikten inntrer fra det tidspunktet boenheten tas i bruk eller når gis midlertidig brukstillatelse eller ferdigattest i tråd med <a href="forskrift/2016-11-15-1329">byggeforskrift for Longyearbyen</a>.</article><article class="legalP" id="kapittel-4-paragraf-1-ledd-2">Eier av næringsbygg som deltar i Longyearbyen lokalstyres innsamlingsordning for næringsavfall skal betale avfallsgebyr, jf. <a href="forskrift/2020-07-03-1517/§10-2">forskrift 3. juli 2020 nr. 1517 om forurensning og avfall på Svalbard § 10-2</a> andre ledd. Betaling for innlevering av øvrig næringsavfall til Longyearbyen lokalstyres avfallsmottak reguleres ikke i denne forskriften.</article></article><article class="legalArticle" data-lovdata-URL="SF/forskrift/2023-03-01-435/§9" data-name="§9" id="kapittel-4-paragraf-2"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Beregning av avfallsgebyret for boenheter</span></h3><article class="legalP" id="kapittel-4-paragraf-2-ledd-1">Avfallsgebyrets størrelse fastsettes av lokalstyret. Gebyret skal fullt ut dekke Longyearbyen lokalstyres kostnader til investering og drift av avfallsordningen. Gebyret for husholdningsavfall skal ikke overstige disse kostnadene.</article><article class="legalP" id="kapittel-4-paragraf-2-ledd-2">Gebyret for deltagelse i innsamlingsordninger for husholdningsavfall skal være et fast beløp.</article><article class="legalP" id="kapittel-4-paragraf-2-ledd-3">Gebyret skal fastsettes på grunnlag av størrelsen på boenheten, med følgende tillegg:<ul class="defaultList"><li><article class="listArticle" id="kapittel-4-paragraf-2-ledd-3-punkt-1"><article class="legalP" id="kapittel-4-paragraf-2-ledd-3-punkt-1-ledd-1">Det kan fastsettes en egen gebyrsats for hytter, samt for eier av hytte i Longyearbyen planområde hvor eieren også betaler gebyr for eiendom som brukes som bolig.</article></article></li><li><article class="listArticle" id="kapittel-4-paragraf-2-ledd-3-punkt-2"><article class="legalP" id="kapittel-4-paragraf-2-ledd-3-punkt-2-ledd-1">Det kan fastsettes egen gebyrsats for hybler.</article></article></li><li><article class="listArticle" id="kapittel-4-paragraf-2-ledd-3-punkt-3"><article class="legalP" id="kapittel-4-paragraf-2-ledd-3-punkt-3-ledd-1">Det kan fastsettes egne gebyrsatser for enkeltabonnenter dersom kostnadene ved å hente og behandle avfallet hos disse er vesentlig høyere enn ellers i planområdet. Dette kan f.eks. være på grunn av lengere kjøreavstand og/eller hvis boenheten ikke er tilknyttet avløp og leverer matavfall og/eller ekskrementer som avfall.</article></article></li></ul></article></article><article class="legalArticle" data-lovdata-URL="SF/forskrift/2023-03-01-435/§10" data-name="§10" id="kapittel-4-paragraf-3"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Beregning av avfallsgebyret for deltagelse i innsamlingsordning for næringsavfall som i art og mengde ligner på husholdningsavfall</span></h3><article class="legalP" id="kapittel-4-paragraf-3-ledd-1">Gebyret for deltagelse i innsamlingsordning for næringsavfall som i art og mengde ligner på husholdningsavfall for annet enn bolig skal beregnes på grunnlag av vekt. Det kan fastsettes ulike satser for avfall som er sortert og avfall som ikke er sortert, og for ulike fraksjoner av avfall. Det kan fastsettes egne gebyrsatser for enkeltabonnenter dersom kostnadene ved å hente og behandle avfallet hos disse er vesentlig høyere enn ellers i planområdet. Dette kan f.eks. være på grunn av lengere kjøreavstand og/eller hvis abonnenten ikke er tilknyttet avløp og leverer matavfall og/eller ekskrementer som avfall.</article></article><article class="legalArticle" data-lovdata-URL="SF/forskrift/2023-03-01-435/§11" data-name="§11" id="kapittel-4-paragraf-4"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Innkreving.</span></h3><article class="legalP" id="kapittel-4-paragraf-4-ledd-1">Avfallsgebyret skal betales til Longyearbyen lokalstyre.</article><article class="legalP" id="kapittel-4-paragraf-4-ledd-2">Gebyr for deltagelse i innsamlingsordninger for avfall kreves inn kvartalsvis.</article></article></section><section class="section" data-name="kap5" id="kapittel-5" data-lovdata-URL="SF/forskrift/2023-03-01-435/KAPITTEL_5"><h2>Kapittel 5. Avløpsgebyr</h2><article class="legalArticle" data-lovdata-URL="SF/forskrift/2023-03-01-435/§12" data-name="§12" id="kapittel-5-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Plikt til å betale avløpsgebyr</span></h3><article class="legalP" id="kapittel-5-paragraf-1-ledd-1">Eier av boenhet eller næringsbygg som er tilknyttet Longyearbyen lokalstyres avløpsanlegg skal betale gebyr for tjenesten. Gebyrplikten inntrer fra det tidspunktet enheten tas i bruk eller når bygningsmyndighetene gir midlertidig brukstillatelse eller ferdigattest.</article></article><article class="legalArticle" data-lovdata-URL="SF/forskrift/2023-03-01-435/§13" data-name="§13" id="kapittel-5-paragraf-2"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Beregning av avløpsgebyr</span></h3><article class="legalP" id="kapittel-5-paragraf-2-ledd-1">Avløpsgebyrets størrelse fastsettes av lokalstyret. Gebyret skal fullt ut dekke Longyearbyen lokalstyres kostnader til investering og drift av avløpsanlegget. Gebyret skal ikke overstige disse kostnadene.</article><article class="legalP" id="kapittel-5-paragraf-2-ledd-2">Gebyret er enten basert på målt vannforbruk eller bygningens areal dersom det er ikke er installert vannmåler. Ved gebyr basert på målt vannforbruk består gebyret av en fast del og en variabel del. Det kan fastsettes et minimumsgebyr for den variable delen av gebyret. Ved gebyr basert på bygningens areal består det kun av pris per m2.</article><article class="legalP" id="kapittel-5-paragraf-2-ledd-3">Det kan fastsettes egne gebyrsatser for avløpsvann som på grunn av innholdet medfører vesentlig høyere kostnader for drift og/eller vedlikehold av avløpsanlegget.</article><article class="legalP" id="kapittel-5-paragraf-2-ledd-4">Det kan fastsettes egne gebyrsatser for abonnenter i områder med vesentlig høyere kostnader knyttet til drift av avløpsanlegget.</article><article class="legalP" id="kapittel-5-paragraf-2-ledd-5">Det kan fastsettes gebyr for avstenging og gjenåpning av tilknytning til avløpsanlegget.</article></article><article class="legalArticle" data-lovdata-URL="SF/forskrift/2023-03-01-435/§14" data-name="§14" id="kapittel-5-paragraf-3"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Innkreving.</span></h3><article class="legalP" id="kapittel-5-paragraf-3-ledd-1">Avløpsgebyret skal betales til Longyearbyen lokalstyre.</article><article class="legalP" id="kapittel-5-paragraf-3-ledd-2">Gebyret kreves inn kvartalsvis.</article></article></section><section class="section" data-name="kap6" id="kapittel-6" data-lovdata-URL="SF/forskrift/2023-03-01-435/KAPITTEL_6"><h2>Kapittel 6. Avsluttende bestemmelser</h2><article class="legalArticle" data-lovdata-URL="SF/forskrift/2023-03-01-435/§15" data-name="§15" id="kapittel-6-paragraf-1"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Unntak</span></h3><article class="legalP" id="kapittel-6-paragraf-1-ledd-1">Longyearbyen lokalstyre kan i særlige tilfeller gjøre unntak fra bestemmelsene i forskriften her.</article></article><article class="legalArticle" data-lovdata-URL="SF/forskrift/2023-03-01-435/§16" data-name="§16" id="kapittel-6-paragraf-2"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Tilsyn</span></h3><article class="legalP" id="kapittel-6-paragraf-2-ledd-1">Sysselmesteren på Svalbard eller den departementet bemyndiger fører tilsyn med at kravene i forskriften blir overholdt.</article></article><article class="legalArticle" data-lovdata-URL="SF/forskrift/2023-03-01-435/§17" data-name="§17" id="kapittel-6-paragraf-3"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Tvangsmulkt</span></h3><article class="legalP" id="kapittel-6-paragraf-3-ledd-1">For å sikre at bestemmelsene i forskriften eller vedtak i medhold av forskriften blir gjennomført, kan Sysselmesteren på Svalbard eller den departementet bemyndiger fastsette tvangsmulkt etter <a href="lov/2001-06-15-79/§96">svalbardmiljøloven § 96</a>.</article></article><article class="legalArticle" data-lovdata-URL="SF/forskrift/2023-03-01-435/§18" data-name="§18" id="kapittel-6-paragraf-4"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Klage</span></h3><article class="legalP" id="kapittel-6-paragraf-4-ledd-1">Enkeltvedtak som er fattet av Longyearbyen lokalstyre etter forskriften her kan påklages til Sysselmesteren på Svalbard.</article></article><article class="legalArticle" data-lovdata-URL="SF/forskrift/2023-03-01-435/§19" data-name="§19" id="kapittel-6-paragraf-5"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Straff</span></h3><article class="legalP" id="kapittel-6-paragraf-5-ledd-1">Overtredelser av denne forskriften eller vedtak i medhold av denne forskriften straffes etter <a href="lov/2001-06-15-79/§99">svalbardmiljøloven § 99</a>.</article></article><article class="legalArticle" data-lovdata-URL="SF/forskrift/2023-03-01-435/§20" data-name="§20" id="kapittel-6-paragraf-6"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Ikrafttredelse</span></h3><article class="legalP" id="kapittel-6-paragraf-6-ledd-1">Denne forskriften trer i kraft 1. april 2023.</article><article class="legalP" id="kapittel-6-paragraf-6-ledd-2">Fra samme tidspunkt oppheves <a href="forskrift/2009-09-11-1188">forskrift 11. september 2009 nr. 1188 om sortering og innsamling av avfall, avfallsgebyrer og byggavfall i Longyearbyen planområde</a>.</article></article></section></main></body></html>