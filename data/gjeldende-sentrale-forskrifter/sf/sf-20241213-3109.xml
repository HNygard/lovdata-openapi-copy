<!DOCTYPE html><html lang="nb"><head><title>Forskrift om avtalefestet pensjon for medlemmer av Statens pensjonskasse født i 1963 eller senere (ny ordning)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2024-12-13-3109</dd><dt class="dokid">DokumentID</dt><dd class="dokid">SF/forskrift/2024-12-13-3109</dd><dt class="ministry">Departement</dt><dd class="ministry"><ul><li>Arbeids- og inkluderingsdepartementet</li></ul></dd><dt class="subunit">Etat</dt><dd class="subunit"><ul><li>Pensjonsavdelingen</li></ul></dd><dt class="dateInForce">I kraft fra</dt><dd class="dateInForce">2024-12-13</dd><dt class="basedOn">Hjemmel</dt><dd class="basedOn"><ul><li><a href="lov/2010-06-25-28/§8">lov/2010-06-25-28/§8</a></li><li><a href="lov/2010-06-25-28/§9">lov/2010-06-25-28/§9</a></li><li><a href="lov/2010-06-25-28/§10">lov/2010-06-25-28/§10</a></li><li><a href="lov/2010-06-25-28/§14">lov/2010-06-25-28/§14</a></li></ul></dd><dt class="dateOfPublication">Kunngjort</dt><dd class="dateOfPublication">2024-12-13 16:05</dd><dt class="title">Tittel</dt><dd class="title">Forskrift om avtalefestet pensjon for medlemmer av Statens pensjonskasse født i 1963 eller senere (ny ordning)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Arbeids- og inkluderingsdepartementet 13. desember 2024 med hjemmel i <a href="lov/2010-06-25-28/§8/ledd/4">lov 25. juni 2010 nr. 28 om avtalefestet pensjon for medlemmer av Statens pensjonskasse § 8 fjerde ledd</a>, <a href="lov/2010-06-25-28/§9/ledd/5">§ 9 femte ledd</a>, <a href="lov/2010-06-25-28/§10/ledd/2">§ 10 andre ledd</a> og <a href="lov/2010-06-25-28/§14">§ 14</a>.</dd><dt class="refid">RefID</dt><dd class="refid">forskrift/2024-12-13-3109</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om avtalefestet pensjon for medlemmer av Statens pensjonskasse født i 1963 eller senere (ny ordning)</a><ul class="tocSubUl"><li><a href="#kapittel-1" data-child-interval="§ 1">Kapittel 1. Hva forskriften gjelder</a><ul class="tocSubUl"><li><a href="#kapittel-1-paragraf-1">§ 1. Hva forskriften gjelder</a></li></ul></li><li><a href="#kapittel-2" data-child-interval="§§ 2 – 9">Kapittel 2. Nærmere om vilkår som må være oppfylt ved fylte 62 år</a><ul class="tocSubUl"><li><a href="#kapittel-2-paragraf-1">§ 2. Krav til ansiennitet og samtidige stillingsandeler</a></li><li><a href="#kapittel-2-paragraf-2">§ 3. Nærmere om kravet til 7 av de siste 9 årene</a></li><li><a href="#kapittel-2-paragraf-3">§ 4. Nærmere om kravet til arbeidsforhold etter AFP-loven § 8</a></li><li><a href="#kapittel-2-paragraf-4">§ 5. Nærmere om kravet til hovedarbeidsforhold etter AFP-loven § 8</a></li><li><a href="#kapittel-2-paragraf-5">§ 6. Permisjon og annet fravær</a></li><li><a href="#kapittel-2-paragraf-6">§ 7. Nærmere om kravet til at annen inntekt ikke skal overstige inntekten fra AFP-virksomhet</a></li><li><a href="#kapittel-2-paragraf-7">§ 8. Ytelser uten motsvarende arbeidsplikt mottatt i perioden fra fylte 59 år til og med dagen før fylte 62 år</a></li><li><a href="#kapittel-2-paragraf-8">§ 9. Nærmere om vilkåret om å ikke ha mottatt uføretrygd etter fylte 62 år</a></li></ul></li><li><a href="#kapittel-3" data-child-interval="§§ 10 – 11">Kapittel 3. Nærmere om vilkår som må være oppfylt på uttakstidspunktet</a><ul class="tocSubUl"><li><a href="#kapittel-3-paragraf-1">§ 10. Krav til arbeidsforhold</a></li><li><a href="#kapittel-3-paragraf-2">§ 11. Permisjon og annet fravær</a></li></ul></li><li><a href="#kapittel-4" data-child-interval="§§ 12 – 17">Kapittel 4. Forskjellige bestemmelser</a><ul class="tocSubUl"><li><a href="#kapittel-4-paragraf-1">§ 12. Beregningsgrunnlag når uttaket skjer ved 62 år</a></li><li><a href="#kapittel-4-paragraf-2">§ 13. Grunnlag for beregning av AFP</a></li><li><a href="#kapittel-4-paragraf-3">§ 14. Saksbehandlingsregler</a></li><li><a href="#kapittel-4-paragraf-4">§ 15. Særskilte tilfeller</a></li><li><a href="#kapittel-4-paragraf-5">§ 16. Overgangsordning</a></li><li><a href="#kapittel-4-paragraf-6">§ 17. Ikrafttredelse</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/2024-12-13-3109" id="dokument"><h1>Forskrift om avtalefestet pensjon for medlemmer av Statens pensjonskasse født i 1963 eller senere (ny ordning)</h1><section class="section" data-name="kap1" id="kapittel-1" data-lovdata-URL="SF/forskrift/2024-12-13-3109/KAPITTEL_1"><h2>Kapittel 1. Hva forskriften gjelder</h2><article class="legalArticle" data-lovdata-URL="SF/forskrift/2024-12-13-3109/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Hva forskriften gjelder</span></h3><article class="legalP" id="kapittel-1-paragraf-1-ledd-1">Forskriften inneholder supplerende regler til kapittel 2 om avtalefestet pensjon for medlemmer født i 1963 eller senere (ny ordning) i <a href="lov/2010-06-25-28">lov 25. juni 2010 nr. 28 om avtalefestet pensjon for medlemmer av Statens pensjonskasse</a>.</article></article></section><section class="section" data-name="kap2" id="kapittel-2" data-lovdata-URL="SF/forskrift/2024-12-13-3109/KAPITTEL_2"><h2>Kapittel 2. Nærmere om vilkår som må være oppfylt ved fylte 62 år</h2><article class="legalArticle" data-lovdata-URL="SF/forskrift/2024-12-13-3109/§2" data-name="§2" id="kapittel-2-paragraf-1"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Krav til ansiennitet og samtidige stillingsandeler</span></h3><article class="legalP" id="kapittel-2-paragraf-1-ledd-1">Vilkårene i <a href="lov/2010-06-25-28/§8/ledd/1/bokstav/a">AFP-loven § 8 første ledd bokstav a</a> og <a href="lov/2010-06-25-28/§8/ledd/1/bokstav/b">b</a> må være oppfylt samtidig for å gi ansiennitet.</article><article class="legalP" id="kapittel-2-paragraf-1-ledd-2">Samtidige stillingsandeler i stillinger i AFP-virksomhet skal legges sammen ved vurderingen av om ansiennitetskravet ved fylte 62 år er oppfylt.</article></article><article class="legalArticle" data-lovdata-URL="SF/forskrift/2024-12-13-3109/§3" data-name="§3" id="kapittel-2-paragraf-2"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Nærmere om kravet til 7 av de siste 9 årene</span></h3><article class="legalP" id="kapittel-2-paragraf-2-ledd-1">Kravet i <a href="lov/2010-06-25-28/§8">AFP-loven § 8</a> om å være arbeidstaker hos en arbeidsgiver med tariffavtale hvor staten er part eller tilsvarende avtale om avtalefestet pensjon (AFP) i minst 7 av de siste 9 årene ved fylte 62 år, skal regnes fra og med dagen arbeidstakeren fyller 53 år og fram til og med dagen før fylte 62 år.</article><article class="legalP" id="kapittel-2-paragraf-2-ledd-2">Et år regnes som 365 dager. Bare de dagene arbeidstakeren oppfyller ansiennitetsvilkårene, skal medregnes i ansiennitetsperioden.</article></article><article class="legalArticle" data-lovdata-URL="SF/forskrift/2024-12-13-3109/§4" data-name="§4" id="kapittel-2-paragraf-3"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Nærmere om kravet til arbeidsforhold etter AFP-loven § 8</span></h3><article class="legalP" id="kapittel-2-paragraf-3-ledd-1">Stillingsandelen i en AFP-virksomhet må i gjennomsnitt utgjøre minst 20 prosent av full stilling. Gjennomsnittlig stillingsandel i kalenderåret må minst utgjøre 20 prosent av full stilling dersom arbeidstakeren arbeider alle månedene i kalenderåret. Arbeider ikke arbeidstakeren i alle årets måneder, kreves minst 20 prosent stilling av full stilling hver arbeidsmåned.</article><article class="legalP" id="kapittel-2-paragraf-3-ledd-2">Kravet om stillingsandel på 20 prosent av full stilling, kan for sesongarbeidere oppfylles dersom de utfører sesongarbeid i en AFP-virksomhet som på årsbasis minst tilsvarer 20 prosent av en full stilling.</article><article class="legalP" id="kapittel-2-paragraf-3-ledd-3">Ved vurderingen av arbeidsforholdet skal faktisk arbeidet tid legges til grunn. Dersom arbeidstaker i perioder er forhindret fra å utføre arbeidet på grunn av sykdom eller skade, kan det formelle arbeidsforholdet legges til grunn.</article></article><article class="legalArticle" data-lovdata-URL="SF/forskrift/2024-12-13-3109/§5" data-name="§5" id="kapittel-2-paragraf-4"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Nærmere om kravet til hovedarbeidsforhold etter AFP-loven § 8</span></h3><article class="legalP" id="kapittel-2-paragraf-4-ledd-1">Ved samtidige stillinger der én stilling er tilknyttet en AFP-virksomhet og en annen stilling ikke, regnes stillingen med høyest faktisk arbeidet tid som hovedarbeidsforhold. Dersom faktisk arbeidet tid i stillingene er den samme, skal stillingen med høyest pensjonsgivende inntekt etter <a href="lov/1997-02-28-19/§3-15">folketrygdloven § 3-15</a> regnes som hovedarbeidsforholdet.</article></article><article class="legalArticle" data-lovdata-URL="SF/forskrift/2024-12-13-3109/§6" data-name="§6" id="kapittel-2-paragraf-5"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Permisjon og annet fravær</span></h3><article class="legalP" id="kapittel-2-paragraf-5-ledd-1">En arbeidstaker som er fraværende fra stillingen på grunn av permisjon etter lov eller tariffavtale, opptjener ansiennitet i permisjonsperioden. Permisjon som gir pensjonsopptjening i Statens pensjonskasse etter avtale om medregning av permisjon uten lønn og annet midlertidig fravær som pensjonsgivende tjenestetid i Statens pensjonskasse (permisjonsavtalen), gir også opptjening av ansiennitet.</article><article class="legalP" id="kapittel-2-paragraf-5-ledd-2">En arbeidstaker tjener også opp ansiennitet ved fravær på grunn av streik eller lockout. Det samme gjelder fravær på grunn av permittering i fritaksperioden som følger av <a href="lov/1988-05-06-22">permitteringslønnsloven</a>.</article><article class="legalP" id="kapittel-2-paragraf-5-ledd-3">Det er et vilkår for å opptjene ansiennitet etter denne bestemmelsen at arbeidstakeren hadde oppfylt øvrige ansiennitetsvilkår dersom fraværet ikke skjedde.</article></article><article class="legalArticle" data-lovdata-URL="SF/forskrift/2024-12-13-3109/§7" data-name="§7" id="kapittel-2-paragraf-6"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Nærmere om kravet til at annen inntekt ikke skal overstige inntekten fra AFP-virksomhet</span></h3><article class="legalP" id="kapittel-2-paragraf-6-ledd-1">Som pensjonsgivende inntekt etter <a href="lov/2010-06-25-28/§8/ledd/1/bokstav/b">AFP-loven § 8 første ledd bokstav b</a> fra virksomhet omfattet av AFP regnes pensjonsgivende inntekt etter <a href="lov/1997-02-28-19/§3-15">folketrygdloven § 3-15</a>.</article><article class="legalP" id="kapittel-2-paragraf-6-ledd-2">Som annen inntekt etter <a href="lov/2010-06-25-28/§8/ledd/1/bokstav/b">AFP-loven § 8 første ledd bokstav b</a> regnes:<ol class="defaultList" type="a"><li data-name="a." value="1"><article class="listArticle" id="kapittel-2-paragraf-6-ledd-2-punkt-1"><article class="legalP" id="kapittel-2-paragraf-6-ledd-2-punkt-1-ledd-1">pensjonsgivende inntekt etter <a href="lov/1997-02-28-19/§3-15">folketrygdloven § 3-15</a> fra virksomhet som ikke er omfattet av AFP,</article></article></li><li data-name="b." value="2"><article class="listArticle" id="kapittel-2-paragraf-6-ledd-2-punkt-2"><article class="legalP" id="kapittel-2-paragraf-6-ledd-2-punkt-2-ledd-1">sykepenger knyttet til arbeidsforhold i virksomhet som ikke er omfattet av AFP,</article></article></li><li data-name="c." value="3"><article class="listArticle" id="kapittel-2-paragraf-6-ledd-2-punkt-3"><article class="legalP" id="kapittel-2-paragraf-6-ledd-2-punkt-3-ledd-1">dagpenger ved permittering mottatt på grunn av bortfall av arbeidsinntekt i en virksomhet som ikke er omfattet av AFP,</article></article></li><li data-name="d." value="4"><article class="listArticle" id="kapittel-2-paragraf-6-ledd-2-punkt-4"><article class="legalP" id="kapittel-2-paragraf-6-ledd-2-punkt-4-ledd-1">alderspensjon eller tidligpensjon mottatt fra virksomhet, forsikringsselskap, pensjonskasse eller annen pensjonsleverandør,</article></article></li><li data-name="e." value="5"><article class="listArticle" id="kapittel-2-paragraf-6-ledd-2-punkt-5"><article class="legalP" id="kapittel-2-paragraf-6-ledd-2-punkt-5-ledd-1">kollektiv livrente,</article></article></li><li data-name="f." value="6"><article class="listArticle" id="kapittel-2-paragraf-6-ledd-2-punkt-6"><article class="legalP" id="kapittel-2-paragraf-6-ledd-2-punkt-6-ledd-1">individuell livrente når premien helt eller delvis er betalt av nåværende eller tidligere arbeidsgiver,</article></article></li><li data-name="g." value="7"><article class="listArticle" id="kapittel-2-paragraf-6-ledd-2-punkt-7"><article class="legalP" id="kapittel-2-paragraf-6-ledd-2-punkt-7-ledd-1">utbytte og andel av overskudd fra foretak arbeidstakeren har en betydelig eierandel i. Som betydelig eierandel regnes en eierandel som utgjør 20 prosent eller mer og som er eiet direkte eller indirekte av arbeidstakeren, herunder gjennom et foretak som arbeidstakeren har bestemmende innflytelse over. Likt med eierandel som utgjør 20 prosent eller mer, anses eierandel som gir rett til et utbytte på 20 prosent eller mer, eller som gir rett til å stemme for 20 prosent eller mer,</article></article></li><li data-name="h." value="8"><article class="listArticle" id="kapittel-2-paragraf-6-ledd-2-punkt-8"><article class="legalP" id="kapittel-2-paragraf-6-ledd-2-punkt-8-ledd-1">inntekt, utbytte, konsernbidrag eller overskudd som er betalt til eller på annen måte tilordnet et foretak arbeidstakeren direkte eller indirekte har bestemmende innflytelse over. Som bestemmende innflytelse regnes innflytelse som arbeidstakeren har når han eller hun direkte eller indirekte eier mer enn 50 prosent av aksjene eller andelene i et foretak, har flertallet av stemmene i et foretak, eller har rett til å velge eller avsette et flertall av styrets medlemmer,</article></article></li><li data-name="i." value="9"><article class="listArticle" id="kapittel-2-paragraf-6-ledd-2-punkt-9"><article class="legalP" id="kapittel-2-paragraf-6-ledd-2-punkt-9-ledd-1">inntekter som nevnt under bokstav a–h fra utlandet.</article></article></li></ol></article></article><article class="legalArticle" data-lovdata-URL="SF/forskrift/2024-12-13-3109/§8" data-name="§8" id="kapittel-2-paragraf-7"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Ytelser uten motsvarende arbeidsplikt mottatt i perioden fra fylte 59 år til og med dagen før fylte 62 år</span></h3><article class="legalP" id="kapittel-2-paragraf-7-ledd-1">Som ytelse uten motsvarende arbeidsplikt som nevnt i <a href="lov/2010-06-25-28/§8/ledd/1/bokstav/c">AFP-loven § 8 første ledd bokstav c</a> regnes blant annet:<ol class="defaultList" type="a"><li data-name="a." value="1"><article class="listArticle" id="kapittel-2-paragraf-7-ledd-1-punkt-1"><article class="legalP" id="kapittel-2-paragraf-7-ledd-1-punkt-1-ledd-1">alderspensjon fra tjenestepensjonsordning,</article></article></li><li data-name="b." value="2"><article class="listArticle" id="kapittel-2-paragraf-7-ledd-1-punkt-2"><article class="legalP" id="kapittel-2-paragraf-7-ledd-1-punkt-2-ledd-1">fripolise, pensjonskapitalbevis eller pensjonsbevis,</article></article></li><li data-name="c." value="3"><article class="listArticle" id="kapittel-2-paragraf-7-ledd-1-punkt-3"><article class="legalP" id="kapittel-2-paragraf-7-ledd-1-punkt-3-ledd-1">gavepensjon,</article></article></li><li data-name="d." value="4"><article class="listArticle" id="kapittel-2-paragraf-7-ledd-1-punkt-4"><article class="legalP" id="kapittel-2-paragraf-7-ledd-1-punkt-4-ledd-1">sluttvederlag,</article></article></li><li data-name="e." value="5"><article class="listArticle" id="kapittel-2-paragraf-7-ledd-1-punkt-5"><article class="legalP" id="kapittel-2-paragraf-7-ledd-1-punkt-5-ledd-1">fordel som oppstår ved stillingsreduksjon uten tilsvarende reduksjon i pensjonsgivende inntekt med mindre det dreier seg om et generelt seniorpolitisk tiltak.</article></article></li></ol></article><article class="legalP" id="kapittel-2-paragraf-7-ledd-2">Ved beregning av den årlige verdien av ytelsene, legges det til enhver tid gjeldende grunnbeløpet til grunn. Et år regnes fra fødselsdagen til dagen før den påfølgende fødselsdagen.</article><article class="legalP" id="kapittel-2-paragraf-7-ledd-3">Som ytelse uten motsvarende arbeidsplikt som nevnt i <a href="lov/2010-06-25-28/§8/ledd/1/bokstav/c">AFP-loven § 8 første ledd bokstav c</a> regnes blant annet ikke:<ol class="defaultList" type="a"><li data-name="a." value="1"><article class="listArticle" id="kapittel-2-paragraf-7-ledd-3-punkt-1"><article class="legalP" id="kapittel-2-paragraf-7-ledd-3-punkt-1-ledd-1">arbeidsavklaringspenger og uføretrygd fra folketrygden og uførepensjon fra tjenestepensjonsordning,</article></article></li><li data-name="b." value="2"><article class="listArticle" id="kapittel-2-paragraf-7-ledd-3-punkt-2"><article class="legalP" id="kapittel-2-paragraf-7-ledd-3-punkt-2-ledd-1">omstillingsstønad og gjenlevendepensjon fra folketrygden,</article></article></li><li data-name="c." value="3"><article class="listArticle" id="kapittel-2-paragraf-7-ledd-3-punkt-3"><article class="legalP" id="kapittel-2-paragraf-7-ledd-3-punkt-3-ledd-1">utbetalinger fra ektefelles eller samboers tjenestepensjonsordning,</article></article></li><li data-name="d." value="4"><article class="listArticle" id="kapittel-2-paragraf-7-ledd-3-punkt-4"><article class="legalP" id="kapittel-2-paragraf-7-ledd-3-punkt-4-ledd-1">ytelse utbetalt med hjemmel i <a href="lov/1984-06-08-59/§9-3">dekningsloven §§ 9-3</a> eller <a href="lov/1984-06-08-59/§9-6">9-6</a> eller i medhold av <a href="lov/1973-12-14-61">lønnsgarantiloven</a>,</article></article></li><li data-name="e." value="5"><article class="listArticle" id="kapittel-2-paragraf-7-ledd-3-punkt-5"><article class="legalP" id="kapittel-2-paragraf-7-ledd-3-punkt-5-ledd-1">erstatning etter urettmessig oppsigelse eller avskjed ved dom eller bekreftelse fra arbeidsgiver,</article></article></li><li data-name="f." value="6"><article class="listArticle" id="kapittel-2-paragraf-7-ledd-3-punkt-6"><article class="legalP" id="kapittel-2-paragraf-7-ledd-3-punkt-6-ledd-1">lønn og annet vederlag til arbeidstaker etter arbeidsgivers oppsigelse eller avskjed, så lenge kompensasjonen ikke overstiger lønnsnivået for stillingen i dens regulære oppsigelsestid.</article></article></li></ol></article></article><article class="legalArticle" data-lovdata-URL="SF/forskrift/2024-12-13-3109/§9" data-name="§9" id="kapittel-2-paragraf-8"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Nærmere om vilkåret om å ikke ha mottatt uføretrygd etter fylte 62 år</span></h3><article class="legalP" id="kapittel-2-paragraf-8-ledd-1">Tidsrom der uføretrygd ikke er kommet til utbetaling, men vedkommende har hatt rett til å få tilbake uføretrygden etter reglene i <a href="lov/1997-02-28-19/§12-10/ledd/3">folketrygdloven § 12-10 tredje ledd</a>, skal ikke regnes som tidsrom med mottak av uføretrygd etter <a href="lov/2010-06-25-28/§8/ledd/3">AFP-loven § 8 tredje ledd</a>. Utbetaling av uføretrygd etter fylte 62 år som følge av etteroppgjør for tidsrom før fylte 62 år, regnes heller ikke som mottak av uføretrygd ved vurdering av vilkåret.</article><article class="legalP" id="kapittel-2-paragraf-8-ledd-2">En arbeidstaker som har rett til, men som ikke har mottatt uføretrygd etter fylte 62 år, har rett til AFP dersom vedkommende senest ved uttak av pensjonen sier fra seg uføretrygden, med virkning fra og med måneden etter fylte 62 år.</article></article></section><section class="section" data-name="kap3" id="kapittel-3" data-lovdata-URL="SF/forskrift/2024-12-13-3109/KAPITTEL_3"><h2>Kapittel 3. Nærmere om vilkår som må være oppfylt på uttakstidspunktet</h2><article class="legalArticle" data-lovdata-URL="SF/forskrift/2024-12-13-3109/§10" data-name="§10" id="kapittel-3-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Krav til arbeidsforhold</span></h3><article class="legalP" id="kapittel-3-paragraf-1-ledd-1">Stillingsandel som nevnt i <a href="lov/2010-06-25-28/§9/ledd/1/bokstav/a">AFP-loven § 9 første ledd bokstav a</a>, må på årsbasis utgjøre 20 prosent eller mer av en full stilling de siste tre årene før uttak av AFP eller minimum 20 prosent hver måned. Samtidige stillingsandeler skal legges sammen i de samme periodene. Ved vurderingen av stillingsandel legges faktisk arbeidet tid til grunn.</article><article class="legalP" id="kapittel-3-paragraf-1-ledd-2">Ved beregning av uker etter <a href="lov/2010-06-25-28/§9/ledd/2">AFP-loven § 9 andre ledd</a>, regnes en uke som syv dager.</article><article class="legalP" id="kapittel-3-paragraf-1-ledd-3">For sesongarbeidere gjelder <a href="forskrift/2024-12-13-3109/§4/ledd/2">§ 4 andre ledd</a> tilsvarende.</article><article class="legalP" id="kapittel-3-paragraf-1-ledd-4">Er virksomheten konkurs eller arbeidstakeren oppsagt grunnet virksomhetens eller arbeidsgiverens forhold, anses arbeidstakeren likevel som reell arbeidstaker etter <a href="lov/2010-06-25-28/§9/ledd/1/bokstav/a">AFP-loven § 9 første ledd bokstav a</a> i den ordinære oppsigelsestiden forutsatt at vedkommende søker om og oppfyller øvrige vilkår for AFP før utløpet av arbeidsforholdets ordinære oppsigelsestid.</article></article><article class="legalArticle" data-lovdata-URL="SF/forskrift/2024-12-13-3109/§11" data-name="§11" id="kapittel-3-paragraf-2"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Permisjon og annet fravær</span></h3><article class="legalP" id="kapittel-3-paragraf-2-ledd-1"><a href="forskrift/2024-12-13-3109/§6/ledd/1">§ 6 første</a> og <a href="forskrift/2024-12-13-3109/§6/ledd/2">andre ledd</a> gjelder tilsvarende. Det er et vilkår at arbeidstakeren ville fylt vilkårene i <a href="lov/2010-06-25-28/§9">AFP-loven § 9</a> dersom fraværet ikke hadde skjedd.</article></article></section><section class="section" data-name="kap4" id="kapittel-4" data-lovdata-URL="SF/forskrift/2024-12-13-3109/KAPITTEL_4"><h2>Kapittel 4. Forskjellige bestemmelser</h2><article class="legalArticle" data-lovdata-URL="SF/forskrift/2024-12-13-3109/§12" data-name="§12" id="kapittel-4-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Beregningsgrunnlag når uttaket skjer ved 62 år</span></h3><article class="legalP" id="kapittel-4-paragraf-1-ledd-1">Dersom AFP tas ut det kalenderåret arbeidstakeren fyller 62 år, skal pensjonen beregnes etter <a href="lov/2010-06-25-28/§10">AFP-loven § 10</a> på grunnlag av inntekten til og med det kalenderåret vedkommende fylte 60 år.</article><article class="legalP" id="kapittel-4-paragraf-1-ledd-2">Grunnlaget for det kalenderåret vedkommende fylte 61 år, skal gis virkning for pensjonen fra januar året etter at formues- og inntektsskatt er fastsatt. Grunnlaget skal oppjusteres i samsvar med lønnsveksten fra inntektsåret fram til virkningstidspunktet. Årlig pensjon økes deretter med 4,21 prosent av det oppjusterte grunnlaget, dividert med delingstallet etter <a href="lov/1997-02-28-19/§20-13">folketrygdloven § 20-13</a> som gjelder på virkningspunktet for økningen.</article></article><article class="legalArticle" data-lovdata-URL="SF/forskrift/2024-12-13-3109/§13" data-name="§13" id="kapittel-4-paragraf-2"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Grunnlag for beregning av AFP</span></h3><article class="legalP" id="kapittel-4-paragraf-2-ledd-1">Grunnlaget for AFP etter <a href="lov/2010-06-25-28/§10">AFP-loven § 10</a> svarer til den inntekten mv. det beregnes opptjening av etter <a href="lov/1997-02-28-19/kap20">folketrygdloven kapittel 20</a>, likevel begrenset til og med det kalenderåret arbeidstakeren fylte 61 år.</article><article class="legalP" id="kapittel-4-paragraf-2-ledd-2">For år før 2010 fastsettes grunnlaget ut fra den inntekten mv. det beregnes opptjening av etter <a href="lov/1997-02-28-19/§20-21">folketrygdloven § 20-21</a> med tilhørende forskrifter.</article><article class="legalP" id="kapittel-4-paragraf-2-ledd-3">For år fra og med 2010 fastsettes grunnlaget ut fra den inntekten mv. det beregnes opptjening av etter <a href="lov/1997-02-28-19/§20-5">folketrygdloven § 20-5</a>, <a href="lov/1997-02-28-19/§20-6">§ 20-6</a>, <a href="lov/1997-02-28-19/§20-7">§ 20-7</a>, <a href="lov/1997-02-28-19/§20-7a">§ 20-7a</a> og <a href="lov/1997-02-28-19/§20-8">§ 20-8</a> med tilhørende forskrifter.</article></article><article class="legalArticle" data-lovdata-URL="SF/forskrift/2024-12-13-3109/§14" data-name="§14" id="kapittel-4-paragraf-3"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Saksbehandlingsregler</span></h3><article class="legalP" id="kapittel-4-paragraf-3-ledd-1">Statens pensjonskasse har ansvar for administreringen av ordningen med gjensidig medregning av AFP for årskullene 1963 til 1965 som følger av <a href="lov/2010-06-25-28/§7/ledd/2">AFP-lovens § 7 andre ledd</a> og <a href="lov/2010-06-25-28/§9/ledd/4">§ 9 fjerde ledd</a>. Søknader om AFP settes fram for Statens pensjonskasse, som skal fatte vedtak, beregne og utbetale pensjonen.</article></article><article class="legalArticle" data-lovdata-URL="SF/forskrift/2024-12-13-3109/§15" data-name="§15" id="kapittel-4-paragraf-4"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Særskilte tilfeller</span></h3><article class="legalP" id="kapittel-4-paragraf-4-ledd-1">Selv om arbeidstakeren ikke oppfyller vilkår som nevnt i <a href="lov/2010-06-25-28/§8">AFP-loven § 8</a> og <a href="lov/2010-06-25-28/§9">§ 9</a>, kan vedkommende likevel få rett til AFP dersom særlige grunner foreligger. Unntaket gjelder krav som er framsatt til og med 31. desember 2026.</article></article><article class="legalArticle" data-lovdata-URL="SF/forskrift/2024-12-13-3109/§16" data-name="§16" id="kapittel-4-paragraf-5"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Overgangsordning</span></h3><article class="legalP" id="kapittel-4-paragraf-5-ledd-1">Ansatte i virksomhet med offentlig tjenestepensjonsordning der virksomheten har ansatte med særaldersgrense og virksomheten ikke er omfattet av privat AFP-ordning eller AFP som tidligpensjonsordning, kan ved virksomhetens tilslutning til AFP-ordningen få medregnet tidligere tjenestetid i virksomheten i vurderingen av kvalifikasjonskravene.</article><article class="legalP" id="kapittel-4-paragraf-5-ledd-2">Overgangsordningen gjelder i ett år fra 1. januar 2025.</article></article><article class="legalArticle" data-lovdata-URL="SF/forskrift/2024-12-13-3109/§17" data-name="§17" id="kapittel-4-paragraf-6"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Ikrafttredelse</span></h3><article class="legalP" id="kapittel-4-paragraf-6-ledd-1">Forskriften trer i kraft straks.</article></article></section></main></body></html>