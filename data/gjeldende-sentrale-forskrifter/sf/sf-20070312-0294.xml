<!DOCTYPE html><html lang="no"><head><title>Forskrift om løsning av tvister mellom Arbeids- og velferdsetaten og kommunene etter arbeids- og velferdsforvaltningsloven</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2007-03-12-294</dd><dt class="dokid">DokumentID</dt><dd class="dokid">SF/forskrift/2007-03-12-294</dd><dt class="ministry">Departement</dt><dd class="ministry"><ul><li>Arbeids- og inkluderingsdepartementet</li></ul></dd><dt class="subunit">Etat</dt><dd class="subunit"><ul><li>Velferdspolitisk avd.</li></ul></dd><dt class="publishedIn">Publisert i</dt><dd class="publishedIn">I 2007 hefte 3</dd><dt class="dateInForce">I kraft fra</dt><dd class="dateInForce">2007-03-12</dd><dt class="lastChangeInForce">Ikrafttredelse av siste endring</dt><dd class="lastChangeInForce">2021-08-23</dd><dt class="lastChangedBy">Sist endret ved</dt><dd class="lastChangedBy"><a href="forskrift/2021-08-23-2566">forskrift/2021-08-23-2566</a></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/2006-06-16-20/§14">lov/2006-06-16-20/§14</a></li></ul></dd><dt class="dateOfPublication">Kunngjort</dt><dd class="dateOfPublication">2007-03-23</dd><dt class="titleShort">Korttittel</dt><dd class="titleShort">Forskrift om tvisteløsning mellom NAV og kommune</dd><dt class="title">Tittel</dt><dd class="title">Forskrift om løsning av tvister mellom Arbeids- og velferdsetaten og kommunene etter arbeids- og velferdsforvaltningsloven</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Arbeids- og inkluderingsdepartementet 12. mars 2007 med hjemmel i <a href="lov/2006-06-16-20">lov 16. juni 2006 nr. 20</a> om arbeids- og velferdsforvaltningen (arbeids- og velferdsforvaltningsloven) <a href="lov/2006-06-16-20/§14">§ 14</a> fjerde ledd. <br /><strong>Endret</strong> ved <a href="forskrift/2010-01-07-12">forskrifter 7 jan 2010 nr. 12</a>, <a href="forskrift/2014-03-10-259">10 mars 2014 nr. 259</a>, <a href="forskrift/2021-08-23-2566">23 aug 2021 nr. 2566</a>.</dd><dt class="refid">RefID</dt><dd class="refid">forskrift/2007-03-12-294</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om løsning av tvister mellom Arbeids- og velferdsetaten og kommunene etter arbeids- og velferdsforvaltningsloven</a><ul class="tocSubUl"><li><a href="#paragraf-1">§ 1. Virkeområde</a></li><li><a href="#paragraf-2">§ 2. Mekling</a></li><li><a href="#paragraf-3">§ 3. Gjenstand for mekling</a></li><li><a href="#paragraf-4">§ 4. Tvisteløsningsnemnd</a></li><li><a href="#paragraf-5">§ 5. Tvisteløsningsnemndas oppnevning og sammensetning</a></li><li><a href="#paragraf-6">§ 6. Saksbehandling mv.</a></li><li><a href="#paragraf-7">§ 7. Vedtaksførhet</a></li><li><a href="#paragraf-8">§ 8. Forholdet til forvaltningsloven</a></li><li><a href="#paragraf-9">§ 9. Vedtakets virkning</a></li><li><a href="#paragraf-10">§ 10. Sakskostnader</a></li><li><a href="#paragraf-11">§ 11. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2007-03-12-294" id="dokument"><h1>Forskrift om løsning av tvister mellom Arbeids- og velferdsetaten og kommunene etter arbeids- og velferdsforvaltningsloven</h1><article class="legalArticle" data-lovdata-URL="SF/forskrift/2007-03-12-294/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Denne forskriften gjelder for løsning av tvister som hindrer inngåelse og gjennomføring av avtale om felles lokale kontorer mellom Arbeids- og velferdsetaten og kommunene, jf. arbeids- og <a href="lov/2006-06-16-20/§14">velferdsforvaltningsloven § 14</a> siste ledd.</article><article class="legalP" id="paragraf-1-ledd-2">Kontoret skal ivareta oppgaver for etaten og kommunens oppgaver etter <a href="lov/2009-12-18-131">lov 18. desember 2009 nr. 131</a> om sosiale tjenester i arbeids- og velferdsforvaltningen, jf. loven <a href="lov/2009-12-18-131/§13">§ 13</a>.</article><article class="legalP" id="paragraf-1-ledd-3">Det felles lokale kontoret skal opprettes ved avtale mellom Arbeids- og velferdsetaten og kommunen, jf. loven § 14 første ledd.</article><article class="legalP" id="paragraf-1-ledd-4">For å sikre at det opprettes felles lokale kontorer for alle landets kommuner, skal statsforvalteren mekle i tvist mellom Arbeids- og velferdsetaten og kommunen når uenighet mellom partene hindrer at avtale blir inngått. Oppnås ikke enighet ved mekling, fastsettes de avtalevilkårene det tvistes om av en tvisteløsningsnemnd.</article><article class="changesToParent">Endret ved <a href="forskrift/2014-03-10-259">forskrifter 10 mars 2014 nr. 259</a>, <a href="forskrift/2021-08-23-2566">23 aug 2021 nr. 2566</a>.</article></article><article class="legalArticle" data-lovdata-URL="SF/forskrift/2007-03-12-294/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Mekling</span></h2><article class="legalP" id="paragraf-2-ledd-1">Tvistesak fremmes for statsforvalteren av Arbeids- og velferdsetaten eller av kommunen. Et interkommunalt organ eller en vertskommune som har fått delegert myndighet fra annen kommune, vil og kunne fremme tvistesak for statsforvalteren og opptre som part i saken.</article><article class="legalP" id="paragraf-2-ledd-2">Saken fremmes skriftlig og begge parter skal gi sin skriftlige framstilling av saken før mekling.</article><article class="legalP" id="paragraf-2-ledd-3">Statsforvalteren mekler i møte med begge partene til stede. Partene møter på beslutningsdyktig nivå. Når det av statsforvalteren anses hensiktsmessig for å oppnå enighet mellom partene, kan statsforvalteren gi sin vurdering av saken under møtet og fremme forslag til meklingsløsning.</article><article class="changesToParent">Endret ved forskrift <a href="forskrift/2021-08-23-2566">23 aug 2021 nr. 2566</a>.</article></article><article class="legalArticle" data-lovdata-URL="SF/forskrift/2007-03-12-294/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Gjenstand for mekling</span></h2><article class="legalP" id="paragraf-3-ledd-1">Det skal mekles for å oppnå en avtale som bestemmer lokalisering og utforming, organisering og drift av kontoret og hvordan kontoret skal samhandle med representanter for kontorets brukere og med kommunens øvrige tjenestetilbud.</article><article class="legalP" id="paragraf-3-ledd-2">Det kan også mekles for å oppnå avtale om at andre kommunale tjenester enn økonomisk stønad skal inngå i kontoret og hvilke tjenester dette skal være, jf. loven § 13 annet ledd.</article><article class="legalP" id="paragraf-3-ledd-3">Det kan også mekles for at avtalen skal inneholde bestemmelser om å utføre oppgaver på hverandres myndighetsområder, jf. loven § 14 annet ledd.</article><article class="legalP" id="paragraf-3-ledd-4">Oppstår det uenighet mellom partene ved gjennomføring eller praktiseringen av avtalen, kan partene prøve å oppnå enighet ved mekling hos statsforvalteren for å hindre oppsigelse av avtalen.</article><article class="changesToParent">Endret ved forskrift <a href="forskrift/2021-08-23-2566">23 aug 2021 nr. 2566</a>.</article></article><article class="legalArticle" data-lovdata-URL="SF/forskrift/2007-03-12-294/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Tvisteløsningsnemnd</span></h2><article class="legalP" id="paragraf-4-ledd-1">Finner statsforvalteren at mekling ikke fører til enighet, avsluttes meklingen.</article><article class="legalP" id="paragraf-4-ledd-2">Saken sendes senest innen tre uker til tvisteløsningsnemnda for avgjørelse. Dersom statsforvalteren har fremmet forslag til meklingsløsning, skal dette forslaget legges ved saken. Det sendes samtidig kopi av saksdokumentene til KS og Arbeids- og velferdsdirektoratet til orientering.</article><article class="legalP" id="paragraf-4-ledd-3">Nemnda tar stilling til de forhold som partene ikke har inngått avtale om, jf. <a href="forskrift/2007-03-12-294/§3">§ 3</a> første ledd.</article><article class="legalP" id="paragraf-4-ledd-4">Saker etter <a href="forskrift/2007-03-12-294/§3">§ 3</a> annet til fjerde ledd kan ikke behandles av nemnda.</article><article class="changesToParent">Endret ved forskrift <a href="forskrift/2021-08-23-2566">23 aug 2021 nr. 2566</a>.</article></article><article class="legalArticle" data-lovdata-URL="SF/forskrift/2007-03-12-294/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Tvisteløsningsnemndas oppnevning og sammensetning</span></h2><article class="legalP" id="paragraf-5-ledd-1">Tvisteløsningsnemnda skal ha en leder og to faste medlemmer med personlige stedfortredere.</article><article class="legalP" id="paragraf-5-ledd-2">Departementet oppnevner nemndas leder med stedfortreder. KS og Arbeids- og velferdsdirektoratet oppnevner ett medlem hver med stedfortredere. Nemnda oppnevnes for fire år av gangen.</article><article class="legalP" id="paragraf-5-ledd-3">Nemndas leder og stedfortreder må fylle kravene etter <a href="lov/1915-08-13-5/§54">domstolsloven § 54</a> annet ledd.</article><article class="legalP" id="paragraf-5-ledd-4">Godtgjørelse til nemndas leder og medlemmer fastsettes av departementet.</article><article class="changesToParent">Endret ved <a href="forskrift/2010-01-07-12">forskrift 7 jan 2010 nr. 12</a>.</article></article><article class="legalArticle" data-lovdata-URL="SF/forskrift/2007-03-12-294/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Saksbehandling mv.</span></h2><article class="legalP" id="paragraf-6-ledd-1">Tvisteløsningsnemnda behandler tvisten på grunnlag av de skriftlige fremstillinger som partene har gitt. Nemnda kan be partene om ytterligere dokumentasjon dersom det er nødvendig for sakens opplysning.</article><article class="legalP" id="paragraf-6-ledd-2">Nemndas vedtak skal, eventuelt supplert med bestemmelser avtalt mellom partene, oppfylle krav til avtale mellom Arbeids- og velferdsetaten og kommunen etter loven § 14 første ledd.</article><article class="legalP" id="paragraf-6-ledd-3">Nemnda skal årlig avgi rapport til departementet om nemndas virksomhet.</article><article class="changesToParent">Endret ved <a href="forskrift/2010-01-07-12">forskrift 7 jan 2010 nr. 12</a>.</article></article><article class="legalArticle" data-lovdata-URL="SF/forskrift/2007-03-12-294/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Vedtaksførhet</span></h2><article class="legalP" id="paragraf-7-ledd-1">Tvisteløsningsnemnda er vedtaksfør når leder og begge medlemmer eller deres stedfortredere er til stede.</article><article class="legalP" id="paragraf-7-ledd-2">Nemndas vedtak fattes ved alminnelig flertall. Det skal føres protokoll.</article></article><article class="legalArticle" data-lovdata-URL="SF/forskrift/2007-03-12-294/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Forholdet til forvaltningsloven</span></h2><article class="legalP" id="paragraf-8-ledd-1">Forvaltningsloven gjelder for tvisteløsningsnemndas saksbehandling. Nemndas vedtak kan ikke påklages.</article></article><article class="legalArticle" data-lovdata-URL="SF/forskrift/2007-03-12-294/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Vedtakets virkning</span></h2><article class="legalP" id="paragraf-9-ledd-1">Tvisteløsningsnemndas vedtak, eventuelt supplert med bestemmelser avtalt mellom partene, har virkning som en avtale og gjelder inntil partene inngår avtale som erstatter denne.</article></article><article class="legalArticle" data-lovdata-URL="SF/forskrift/2007-03-12-294/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Sakskostnader</span></h2><article class="legalP" id="paragraf-10-ledd-1">Hver av partene dekker egne sakskostnader ved mekling og ved behandling i tvisteløsningsnemnda.</article><article class="legalP" id="paragraf-10-ledd-2">Kostnader til nemndas leder og medlemmer med stedforetredere dekkes av departementet.</article></article><article class="legalArticle" data-lovdata-URL="SF/forskrift/2007-03-12-294/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse</span></h2><article class="legalP" id="paragraf-11-ledd-1">Forskriften trer i kraft straks.</article></article></main></body></html>