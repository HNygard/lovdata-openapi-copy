<!DOCTYPE html><html lang="no"><head><title>Kvalitetsnorm for villrein (<i>Rangifer tarandus</i>)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-06-23-1298</dd><dt class="dokid">DokumentID</dt><dd class="dokid">SF/forskrift/2020-06-23-1298</dd><dt class="ministry">Departement</dt><dd class="ministry"><ul><li>Klima- og miljødepartementet</li></ul></dd><dt class="subunit">Etat</dt><dd class="subunit"><ul><li>Naturforvaltningsavdelingen</li></ul></dd><dt class="dateInForce">I kraft fra</dt><dd class="dateInForce">2020-06-23</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/2009-06-19-100/§13">lov/2009-06-19-100/§13</a></li></ul></dd><dt class="dateOfPublication">Kunngjort</dt><dd class="dateOfPublication">2020-06-24 16:10</dd><dt class="lastupdated">Rettet</dt><dd class="lastupdated">2021-04-14 (tabell b) i vedlegg II)</dd><dt class="titleShort">Korttittel</dt><dd class="titleShort">Kvalitetsnorm for villrein</dd><dt class="title">Tittel</dt><dd class="title">Kvalitetsnorm for villrein (<i>Rangifer tarandus</i>)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 23. juni 2020 med hjemmel i <a href="lov/2009-06-19-100">lov 19. juni 2009 nr. 100</a> om forvaltning av naturens mangfold (naturmangfoldloven) <a href="lov/2009-06-19-100/§13">§ 13</a>. Fremmet av Klima- og miljødepartementet. <br /><strong>Rettelser:</strong> 29.07.2020 (tabelloverskrift i vedlegg I, tabell b) og c) i vedlegg II), 14.04.2021 (tabell b) i vedlegg II).</dd><dt class="refid">RefID</dt><dd class="refid">forskrift/2020-06-23-1298</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Kvalitetsnorm for villrein (Rangifer tarandus)</a><ul class="tocSubUl"><li><a href="#paragraf-1">Artikkel 1. Formål og virkeområde</a></li><li><a href="#paragraf-2">Artikkel 2. Kvalitetsnormens innhold</a></li><li><a href="#paragraf-3">Artikkel 3. Kvalitetsmål</a></li><li><a href="#paragraf-4">Artikkel 4. Klassifisering og påvirkningsanalyser</a></li><li><a href="#paragraf-5">Artikkel 5. Tiltaksplaner</a></li><li><a href="#paragraf-6">Artikkel 6. Endring av kvalitetsnormen</a></li><li><a href="#paragraf-7">Artikkel 7. Ikrafttredelse</a></li><li><a href="#kapittel-1">Vedlegg I til kvalitetsnorm for villrein – Klassifisering av tilstanden for villreinbestander i Norge</a><ul class="tocSubUl"><li><a href="#kapittel-1-kapittel-1">Bestandsforhold</a></li><li><a href="#kapittel-1-kapittel-2">Lavbeiter</a></li><li><a href="#kapittel-1-kapittel-3">Leveområde og menneskelig påvirkning</a></li></ul></li><li><a href="#kapittel-2">Vedlegg II til kvalitetsnorm for villrein – Klassifisering av delnorm bestandsforhold</a><ul class="tocSubUl"><li><a href="#kapittel-2-kapittel-1">a) Kjønns- og alderskorrigert slaktevekt for kalv</a></li><li><a href="#kapittel-2-kapittel-2">b) Antall kalver per 100 simler og ungdyr</a></li><li><a href="#kapittel-2-kapittel-3">c) Andel eldre (≥3 år) bukk per voksen (≥1 år) simle</a></li><li><a href="#kapittel-2-kapittel-4">d) Genetisk variasjon</a></li><li><a href="#kapittel-2-kapittel-5">e) Helsestatus – forekomst av alvorlig meldepliktig sykdom</a></li></ul></li><li><a href="#kapittel-3">Vedlegg III til kvalitetsnorm for villrein – Klassifisering av delnorm lavbeiter</a></li><li><a href="#kapittel-4">Vedlegg IV til kvalitetsnorm for villrein – Klassifisering av delnorm leveområde og menneskelig påvirkning</a><ul class="tocSubUl"><li><a href="#kapittel-4-kapittel-1">a) Funksjonell arealutnyttelse</a></li><li><a href="#kapittel-4-kapittel-2">b) Funksjonelle trekkpassasjer</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/2020-06-23-1298" id="dokument"><h1>Kvalitetsnorm for villrein (<i>Rangifer tarandus</i>)</h1><article class="legalArticle" data-lovdata-URL="SF/forskrift/2020-06-23-1298/a1" data-name="a1" id="paragraf-1"><h2 class="legalArticleHeader"><span class="legalArticleValue">Artikkel 1</span>. <span class="legalArticleTitle">Formål og virkeområde</span></h2><article class="legalP" id="paragraf-1-ledd-1">Formålet med kvalitetsnormen er å bidra til at villrein, og de ulike villreinområdene, forvaltes på en slik måte at internasjonale forpliktelser overholdes, og at nasjonale målsettinger om ivaretakelse av levedyktige bestander innenfor sine naturlige utbredelsesområder nås. Kvalitetsnormen er retningsgivende for myndighetenes forvaltning i alle saker som har betydning for villrein og skal gi myndighetene et best mulig grunnlag for forvaltningen av bestandene og leveområdene, og faktorene som påvirker disse.</article></article><article class="legalArticle" data-lovdata-URL="SF/forskrift/2020-06-23-1298/a2" data-name="a2" id="paragraf-2"><h2 class="legalArticleHeader"><span class="legalArticleValue">Artikkel 2</span>. <span class="legalArticleTitle">Kvalitetsnormens innhold</span></h2><article class="legalP" id="paragraf-2-ledd-1">Kvalitetsnormen fastsetter grenseverdier for god, middels og dårlig kvalitet for villrein i villreinområder, basert på delnormene bestandsforhold, lavbeiter, og leveområde og menneskelig påvirkning, jf. vedlegg I, II, III og IV.</article></article><article class="legalArticle" data-lovdata-URL="SF/forskrift/2020-06-23-1298/a3" data-name="a3" id="paragraf-3"><h2 class="legalArticleHeader"><span class="legalArticleValue">Artikkel 3</span>. <span class="legalArticleTitle">Kvalitetsmål</span></h2><article class="legalP" id="paragraf-3-ledd-1">Målet er at minimum middels kvalitet for det enkelte villreinområdet opprettholdes eller nås snarest mulig. På lengre sikt er det også et mål at de nasjonale villreinområdene skal ha god kvalitet. Klima- og miljødepartementet og andre berørte departementer kan i samråd beslutte at målet fravikes for hele villreinområdet når viktige samfunnsinteresser veier tyngre enn hensynet til villreinen. Hensynet til villrein veier særlig tungt i fastsatte nasjonale villreinområder.</article></article><article class="legalArticle" data-lovdata-URL="SF/forskrift/2020-06-23-1298/a4" data-name="a4" id="paragraf-4"><h2 class="legalArticleHeader"><span class="legalArticleValue">Artikkel 4</span>. <span class="legalArticleTitle">Klassifisering og påvirkningsanalyser</span></h2><article class="legalP" id="paragraf-4-ledd-1">Miljødirektoratet fastsetter hvilke villreinområder som skal klassifiseres etter kvalitetsnormen, og har ansvar for at det blir utarbeidet en påvirkningsanalyse som, så langt mulig og innenfor rimelige økonomiske rammer, klarlegger årsakene til at et villreinområde ikke oppnår middels eller god kvalitet.</article><article class="legalP" id="paragraf-4-ledd-2">Klassifisering og påvirkningsanalyser etter kvalitetsnormen skal utføres av fagmiljø med særskilt kompetanse på villrein og arealbruk og pekes ut av Klima- og miljødepartementet i samråd med berørte departementer. Miljødirektoratet oppnevner, etter forslag fra Villreinrådet i Norge, inntil to lokale representanter som deltar i arbeidet med det enkelte villreinområde.</article><article class="legalP" id="paragraf-4-ledd-3">Miljødirektoratet skal publisere oppdaterte oversikter over kvaliteten for villrein i villreinområder.</article></article><article class="legalArticle" data-lovdata-URL="SF/forskrift/2020-06-23-1298/a5" data-name="a5" id="paragraf-5"><h2 class="legalArticleHeader"><span class="legalArticleValue">Artikkel 5</span>. <span class="legalArticleTitle">Tiltaksplaner</span></h2><article class="legalP" id="paragraf-5-ledd-1">Blir en fastsatt kvalitetsnorm for villrein i et villreinområde ikke nådd, eller er det fare for dette, bør Klima- og miljødepartementet i samråd med andre berørte myndigheter utarbeide en plan for hvordan kvaliteten likevel kan bli nådd. Slike planer skal avveies mot hensynet til igangværende virksomhet av stor samfunnsmessig betydning i området.</article></article><article class="legalArticle" data-lovdata-URL="SF/forskrift/2020-06-23-1298/a6" data-name="a6" id="paragraf-6"><h2 class="legalArticleHeader"><span class="legalArticleValue">Artikkel 6</span>. <span class="legalArticleTitle">Endring av kvalitetsnormen</span></h2><article class="legalP" id="paragraf-6-ledd-1">Artikkel 1 til 6 kan endres av Kongen. Endringer i vedleggene kan foretas av Klima- og miljødepartementet i samråd med berørte departementer.</article></article><article class="legalArticle" data-lovdata-URL="SF/forskrift/2020-06-23-1298/a7" data-name="a7" id="paragraf-7"><h2 class="legalArticleHeader"><span class="legalArticleValue">Artikkel 7</span>. <span class="legalArticleTitle">Ikrafttredelse</span></h2><article class="legalP" id="paragraf-7-ledd-1">Kvalitetsnormen for villrein trer i kraft straks.</article></article><section class="section" data-name="vedleggI" id="kapittel-1" data-lovdata-URL="SF/forskrift/2020-06-23-1298/KAPITTEL_1"><h2>Vedlegg I til kvalitetsnorm for villrein – Klassifisering av tilstanden for villreinbestander i Norge</h2><article class="legalP" id="kapittel-1-ledd-1">Landbruks- og matdepartementet har i tråd med kongelig <a href="forskrift/2018-04-27-638">resolusjon 27. april 2018 nr. 638</a> ansvaret for overvåkingsprogrammer for hjortevilt, Hjorteviltregisteret, Hjorteviltportalen, Jegerregisteret, jegerprøven og jaktstatistikk m.m. Landbruks- og matdepartementet har også ansvaret for bestandsovervåking som grunnlag for høsting, mens Klima- og miljødepartementet har ansvaret for bestandsovervåking som grunnlag for arealforvaltning.</article><article class="legalP" id="kapittel-1-ledd-2">Kvalitetsnormen for villrein består av tre delnormer: <table><tbody><tr><td data-text-align="left" data-vertical-align="top">1)</td><td data-text-align="left" data-vertical-align="top">Bestandsforhold:</td><td data-text-align="left" data-vertical-align="top">Kjønns- og alderskorrigert slaktevekt for kalv</td></tr><tr><td data-text-align="left" data-vertical-align="top" /><td data-text-align="left" data-vertical-align="top" /><td data-text-align="left" data-vertical-align="top">Antall kalver per 100 simle og ungdyr</td></tr><tr><td data-text-align="left" data-vertical-align="top" /><td data-text-align="left" data-vertical-align="top" /><td data-text-align="left" data-vertical-align="top">Andel eldre (≥3 år) bukk per voksen (≥1 år) simle</td></tr><tr><td data-text-align="left" data-vertical-align="top" /><td data-text-align="left" data-vertical-align="top" /><td data-text-align="left" data-vertical-align="top">Genetisk variasjon</td></tr><tr><td data-text-align="left" data-vertical-align="top" /><td data-text-align="left" data-vertical-align="top" /><td data-text-align="left" data-vertical-align="top">Helsestatus – forekomst av alvorlig meldepliktig sykdom</td></tr><tr><td data-text-align="left" data-vertical-align="top">2)</td><td data-text-align="left" data-vertical-align="top">Lavbeiter:</td><td data-text-align="left" data-vertical-align="top">Lavbiomasse</td></tr><tr><td data-text-align="left" data-vertical-align="top">3)</td><td data-text-align="left" data-vertical-align="top">Leveområde og menneskelig påvirkning:</td><td data-text-align="left" data-vertical-align="top">Funksjonell arealutnyttelse</td></tr><tr><td data-text-align="left" data-vertical-align="top" /><td data-text-align="left" data-vertical-align="top" /><td data-text-align="left" data-vertical-align="top">Funksjonelle trekkpassasjer</td></tr></tbody></table></article><article class="legalP" id="kapittel-1-ledd-3">Klassifisering av villreinområdene etter kvalitetsnormen gjøres hvert fjerde år. Hver delnorm gis en helhetsvurdering. I de tilfeller delnormen består av flere måleparametere, vektes disse likt og måleparameteren med den dårligste klassifiseringen bestemmer delnormens endelige tilstandsklassifisering. Det samme prinsippet gjelder når de tre delnormene skal sammenstilles til en helhetsvurdering for det enkelte villreinområdet. I tilfeller hvor manglende data gjør at enkelte delnormer ikke kan klassifiseres, påvirker ikke dette helhetsvurderingen. Dersom kvalitetsnormen i et villreinområde ikke er nådd, er målet at kvalitetsnormen skal være et grunnlag for å iverksette avbøtende tiltak slik at tilstanden i området kan bringes opp på et nivå som tilfredsstiller kravene. I tilfeller der det er manglende kunnskap, grå fargekode, vil dette være et viktig signal om å innhente nødvendig kunnskap fram til neste klassifisering.</article><article class="legalP" id="kapittel-1-ledd-4"><table><caption data-caption-placement="before"><i>Samlet fremstilling av de enkelte delnormenes tilstandsvurdering og samlet helhetsvurdering per villreinområde. Fargekodene grønn, gul og rød angir henholdsvis tilstandskategoriene god, middels og dårlig. Grå fargekode angir manglende datagrunnlag.</i></caption><thead><tr><th data-text-align="left" data-vertical-align="top" /><th data-text-align="left" data-vertical-align="top"><i>Bestandsforhold</i></th><th data-text-align="left" data-vertical-align="top"><i>Lavbeiter</i></th><th data-text-align="left" data-vertical-align="top"><i>Leveområde og menneskelig påvirkning</i></th><th data-text-align="left" data-vertical-align="top" /><th data-text-align="left" data-vertical-align="top"><i>Helhetsvurdering</i></th></tr></thead><tbody><tr><td data-text-align="left" data-vertical-align="top"><i>Villreinområde 1</i></td><td data-text-align="left" data-vertical-align="top" /><td data-text-align="left" data-vertical-align="top" /><td data-text-align="left" data-vertical-align="top" /><td data-text-align="left" data-vertical-align="top" /><td data-text-align="left" data-vertical-align="top" /></tr><tr><td data-text-align="left" data-vertical-align="top"><i>Villreinområde 2</i></td><td data-text-align="left" data-vertical-align="top" /><td data-text-align="left" data-vertical-align="top" /><td data-text-align="left" data-vertical-align="top" /><td data-text-align="left" data-vertical-align="top" /><td data-text-align="left" data-vertical-align="top" /></tr><tr><td data-text-align="left" data-vertical-align="top"><i>Villreinområde 3</i></td><td data-text-align="left" data-vertical-align="top" /><td data-text-align="left" data-vertical-align="top" /><td data-text-align="left" data-vertical-align="top" /><td data-text-align="left" data-vertical-align="top" /><td data-text-align="left" data-vertical-align="top" /></tr><tr><td data-text-align="left" data-vertical-align="top"><i>Villreinområde 4</i></td><td data-text-align="left" data-vertical-align="top" /><td data-text-align="left" data-vertical-align="top" /><td data-text-align="left" data-vertical-align="top" /><td data-text-align="left" data-vertical-align="top" /><td data-text-align="left" data-vertical-align="top" /></tr></tbody></table></article><section class="section" id="kapittel-1-kapittel-1" data-lovdata-URL="SF/forskrift/2020-06-23-1298/KAPITTEL_1-1"><h3>Bestandsforhold</h3><article class="legalP" id="kapittel-1-kapittel-1-ledd-1">En hovedfaktor for en villreinbestands tilstand er tilgang på nok beite av høy kvalitet som et grunnlag for vekst, reproduksjon og overlevelse. Som en tommelfingerregel er veksten og størrelsen på dyrene regulert av mattilgangen på sommerbeitene, mens mattilgangen vinterstid begrenser antallet dyr og kalveproduksjonen. Naturgitte og klimatiske forhold gir stor variasjon i beitetilgangen mellom våre villreinområder. Det er likevel klart at forvaltningen gjennom regulering av bestandens størrelse er en hovedfaktor for å bestemme graden av beitekonkurranse som påvirker bestandenes produksjon og kondisjon.</article><article class="legalP" id="kapittel-1-kapittel-1-ledd-2">De ulike måleparameterne slaktevekt for kalv, antall kalver per 100 simler og ungdyr og andel eldre bukk per simle angis i absolutte verdier. I tillegg skal en statistisk sikker trendutvikling vektlegges. I tilfelle statistisk sikker negativ trend, senkes tilstandsklassifiseringen ett nivå. I tilfelle statistisk sikker positiv trend, heves tilstandsklassifiseringen ett nivå.</article></section><section class="section" id="kapittel-1-kapittel-2" data-lovdata-URL="SF/forskrift/2020-06-23-1298/KAPITTEL_1-2"><h3>Lavbeiter</h3><article class="legalP" id="kapittel-1-kapittel-2-ledd-1">Tidsforsinkelser mellom langsiktige endringer i beitetilstand (overbeiting) og kondisjon (vekter) gjør at beitene også bør overvåkes direkte. Dette gjelder i særlig grad lavbeiter som vokser sakte og kan bruke tiår på å hente seg inn om de overbeites. Mengden av mat som er tilgjengelig vinterstid antas å være bestemmende for mengden rein et område kan bære. Villreinen har en unik evne til å fordøye og utnytte lav som vedlikeholdsfôr om vinteren, og arealene av lavrike vegetasjonstyper innenfor villreinområdene har derfor stor betydning. Lav vokser på lettdrenerte, tørre rabber, ofte beliggende på sure og fattige bergarter, og trives best på mer eller mindre snøfri mark.</article></section><section class="section" id="kapittel-1-kapittel-3" data-lovdata-URL="SF/forskrift/2020-06-23-1298/KAPITTEL_1-3"><h3>Leveområde og menneskelig påvirkning</h3><article class="legalP" id="kapittel-1-kapittel-3-ledd-1">Forstyrrelser og inngrep representerer viktige utfordringer knyttet til ivaretagelse av villreinen og dens leveområder. Redusert arealutnyttelse på grunn av inngrep og forstyrrelser vil blant annet kunne føre til redusert høstingspotensial og/eller redusert kondisjon. Imidlertid vil ofte bestandsforvaltningen kunne redusere bestandstettheten for å unngå nedgang i kondisjon. Det er derfor viktig å inkludere et mål på arealutnyttelse direkte.</article><article class="legalP" id="kapittel-1-kapittel-3-ledd-2">Infrastruktur og menneskelig aktivitet kan ha betydelige effekter på villreinens arealbruk, men det er ofte svært komplekse sammenhenger mellom ulike typer infrastruktur og ferdsel. Samvariasjon mellom alle disse påvirkningsfaktorene må også settes inn i en sammenheng med naturforhold, ressurstilgang og dynamikken i villreinbestandene. I dag er det begrenset tilgang til data som kartfester ferdsel og menneskelig aktivitet på et detaljeringsnivå som er relevant i forhold til å forstå variasjoner i reinens arealbruk. Veger, stier og skiløyper er i stor grad kartfestet, men en vet lite om mengden og intensiteten av ferdsel i områder der det ikke er gjort spesielle registreringer av dette. Det er også mangel på kunnskap om direkte sammenhenger mellom forekomst av infrastruktur og forstyrrelseseffekt på villrein. Dette gjør det utfordrende å fastsette generelle anbefalinger knyttet til bruk og forvaltning av de aktuelle arealene. Det er derfor tatt utgangspunkt i villreinens arealbruk og ikke menneskelig arealbruk når det er fastsatt måleparametere for denne delen av kvalitetsnormen.</article><article class="legalP" id="kapittel-1-kapittel-3-ledd-3">Metodikk for klassifisering av delnorm 1) bestandsforhold, delnorm 2) lavbeiter og delnorm 3) leveområde og menneskelig påvirkning er vist i henholdsvis vedlegg II, III og IV.</article></section></section><section class="section" data-name="vedleggII" id="kapittel-2" data-lovdata-URL="SF/forskrift/2020-06-23-1298/KAPITTEL_2"><h2>Vedlegg II til kvalitetsnorm for villrein – Klassifisering av delnorm bestandsforhold</h2><section class="section" id="kapittel-2-kapittel-1" data-lovdata-URL="SF/forskrift/2020-06-23-1298/KAPITTEL_2-1"><h3>a) Kjønns- og alderskorrigert slaktevekt for kalv</h3><article class="defaultP">er en sensitiv parameter og gir et godt mål på beitenes kvalitet og bestandens tilstand. Dette beror på at kalvene er de som i størst grad påvirkes av variasjon i miljøforhold, og at vektene på kalvene også reflekterer mattilgangen og vektene på simlene. Høy kalvevekt om høsten øker overlevelse gjennom den første vinteren og øker sjansen for at simlene får sin første kalv som toåring. Slaktevekter samles allerede rutinemessig for en del av områdene, og bør inngå som standard datainnsamling i alle villreinområdene. Ettersom kalvene vokser utover i jakttida, og bukkekalver er tyngre enn simlekalver, brukes 4. september som standardiseringsdato (median fellingsdato) og simlekalver som standard kjønn. Det er fastsatt følgende tilstandskategorier:</article> <article class="defaultP" margin-top="true"><table><thead><tr><th data-text-align="center" data-vertical-align="top"> Dårlig</th><th data-text-align="center" data-vertical-align="top"> Middels</th><th data-text-align="center" data-vertical-align="top"> God</th></tr></thead><tbody><tr><td data-text-align="center" data-vertical-align="top">&lt;15 kg</td><td data-text-align="center" data-vertical-align="top">15–18 kg</td><td data-text-align="center" data-vertical-align="top">&gt;18 kg</td></tr></tbody></table></article></section><section class="section" id="kapittel-2-kapittel-2" data-lovdata-URL="SF/forskrift/2020-06-23-1298/KAPITTEL_2-2"><h3>b) Antall kalver per 100 simler og ungdyr</h3><article class="defaultP">kan påvirkes av både ressursbegrensning, predasjon og sykdom. Forventet kalveproduksjon neste vår reflekteres i stor grad av kalvevektene om høsten, og eventuelle avvik fra forventet kalveproduksjon på en gitt vekt vil belyse tap på grunn av andre forhold enn ressursbegrensning. Kalvetellinger gjennomføres normalt ved hjelp av bilder tatt fra fly eller helikopter om sommeren. Et problem med kalvetellinger på villrein, er at dataene er kalv per simle og ungdyr fordi det ikke er mulig å skille ut ungbukker fra simler på bildene tatt fra lufta. Andelen unge bukker (1–2 år) og andelen unge simler som ikke reproduserer vil derfor påvirke beregningene. Variasjon i andelen unge simler som ikke reproduserer er et av forholdene som vi ønsker skal gjenspeiles i «andelen simler med kalv», mens det ideelt sett bør kunne korrigeres for andelen ungbukker som går sammen med simlene og kalvene om sommeren. Det er utviklet modeller som i noen grad kan kontrollere for dette. Det er fastsatt følgende tilstandskategorier for kalv per 100 simle og ungdyr (SU):</article> <article class="defaultP" margin-top="true"><table><thead><tr><th data-text-align="center" data-vertical-align="top"> Dårlig</th><th data-text-align="center" data-vertical-align="top"> Middels</th><th data-text-align="center" data-vertical-align="top"> God</th></tr></thead><tbody><tr><td data-text-align="center" data-vertical-align="top">&lt;35</td><td data-text-align="center" data-vertical-align="top">35–50</td><td data-text-align="center" data-vertical-align="top">&gt;50</td></tr></tbody></table></article></section><section class="section" id="kapittel-2-kapittel-3" data-lovdata-URL="SF/forskrift/2020-06-23-1298/KAPITTEL_2-3"><h3>c) Andel eldre (≥3 år) bukk per voksen (≥1 år) simle</h3><article class="legalP" id="kapittel-2-kapittel-3-ledd-1">Forholdet mellom antall simler og bukker har direkte betydning for vekstpotensialet i en bestand. Jo større andel simler, dess større tilvekst i form av fødte kalver. Den enkelte voksne bukk har kapasitet til å bedekke mange simler. Kjønnsforholdet skal derfor være veldig skjevt før dyra ikke blir bedekket hos en så polygyn art som reinsdyr, men fravær av store bukker kan forsinke brunsten og påfølgende kalving. En for skjev kjønnsratio er heller ikke ønskelig sett i et bevaringsperspektiv for å sikre at den seksuelle seleksjonen ivaretas. Andelen bukker som reproduserer påvirker også effektiv bestandsstørrelse. Effektene av disse prosessene kan være små og til dels svakt dokumentert, så høy bukkeandel innebærer et føre-var-prinsipp. Det er vurdert forvaltningsmessig positivt med høy bukkeandel siden bukkene har en mer ekstensiv arealbruk og fører til en bredere utnyttelse av leveområdene. Registreringene gjennomføres normalt som strukturtellinger fra bakken med teleskop i brunstperioden om høsten, da alle kjønns- og aldersgrupper er til stede i flokkene. Det er fastsatt følgende tilstandskategorier for eldre bukk (≥3 år) per voksen simle ≥1 år:</article> <article class="defaultP" margin-top="true"><table><thead><tr><th data-text-align="center" data-vertical-align="top"> Dårlig</th><th data-text-align="center" data-vertical-align="top"> Middels</th><th data-text-align="center" data-vertical-align="top"> God</th></tr></thead><tbody><tr><td data-text-align="center" data-vertical-align="top">&lt;0,20</td><td data-text-align="center" data-vertical-align="top">0,20–0,35</td><td data-text-align="center" data-vertical-align="top">&gt;0,35</td></tr></tbody></table></article></section><section class="section" id="kapittel-2-kapittel-4" data-lovdata-URL="SF/forskrift/2020-06-23-1298/KAPITTEL_2-4"><h3>d) Genetisk variasjon</h3><article class="legalP" id="kapittel-2-kapittel-4-ledd-1">Reinen i de norske villreinområdene har ulik opprinnelse, og varierer både når det gjelder innblanding av tamrein, effektiv bestandsstørrelse og genetisk variasjon. Genetisk variasjon er viktig for å opprettholde levedyktige villreinbestander med tilstrekkelig evne til å tilpasse seg varierende miljøbetingelser på lengre sikt. Effektive analyseverktøy kan gi informasjon om både genetisk strukturering av bestander, begynnende bestandsfragmentering og genetisk variasjon generelt. Den effektive bestandsstørrelsen utgjøres av de dyrene som parrer seg og er opphav til nye avkom. Dette er ofte bare en tiendedel av den totale bestanden, avhengig av kjønns- og alderssammensetning. Utveksling av individer mellom nabobestander vil øke den effektive bestandsstørrelsen, mens fragmentering innen bestander vil gi en mindre effektiv bestandsstørrelse enn det områdets bestandstall skulle tilsi. Dette er forhold som rene bestandstall ikke fanger opp og som gjør overvåking av genetisk variasjon nødvendig. Endringer i den genetiske variasjonen skjer langsomt og det er ikke behov for årlige analyser for å følge en utviklingstrend. Bruk av den genetiske variasjonen som et mål vil også bidra til å ivareta den genetiske integriteten til våre stedegne villreinbestander. Det er fastsatt følgende tilstandskategorier for tap av genetisk variasjon i løpet av en fireårsperiode:</article> <article class="defaultP" margin-top="true"><table><thead><tr><th data-text-align="center" data-vertical-align="top"> Dårlig</th><th data-text-align="center" data-vertical-align="top"> Middels</th><th data-text-align="center" data-vertical-align="top"> God</th></tr></thead><tbody><tr><td data-text-align="center" data-vertical-align="top">&gt;3&#xa0;%</td><td data-text-align="center" data-vertical-align="top">3 &lt;&gt; 0&#xa0;%</td><td data-text-align="center" data-vertical-align="top">0&#xa0;%</td></tr></tbody></table></article></section><section class="section" id="kapittel-2-kapittel-5" data-lovdata-URL="SF/forskrift/2020-06-23-1298/KAPITTEL_2-5"><h3>e) Helsestatus – forekomst av alvorlig meldepliktig sykdom</h3><article class="legalP" id="kapittel-2-kapittel-5-ledd-1">Tilstedeværelse av en alvorlig meldepliktig sykdom kan ha store konsekvenser for arten selv, eller gi alvorlig sykdom hos andre arter eller mennesker. Det kan også medføre at folkehelse- eller dyrehelsemyndighetene griper inn med føringer eller pålegg som overstyrer den vanlige forvaltningen av bestandene. Utbruddet av skrantesyke i Nordfjella viser hvordan et slikt sykdomsutbrudd kan snu opp-ned på alle andre faktorer i villreinforvaltningen. Imidlertid er det ikke alvorlige smittsomme sykdommer som vanligvis påvirker villreinens helse og velferd mest, men snarere summen av og samvirket mellom ulike faktorer som påvirker helsen. Infeksjoner, parasitter og feil mineralbalanse kan ha betydelige effekter når de virker sammen med andre viktige miljøfaktorer. Sykdommer kan også øke effekten av endringer i miljøet eller stokastiske hendelser. Vi har i dag for lite kunnskap til å lage en parameter som gir et godt og tolkbart utrykk for dette samspillet mellom helsestatus, andre faktorer og effekter på de ulike bestandenes tilstand, slik at dette kan inkluderes i kvalitetsnormen. Derimot bør tilstedeværelse av alvorlige meldepliktige sykdommer inngå som en måleparameter. Det er fastsatt kun følgende to tilstandskategorier for alvorlige meldepliktige sykdommer:</article> <article class="defaultP" margin-top="true"><table><thead><tr><th data-text-align="center" data-vertical-align="top"> Dårlig</th><th data-text-align="center" data-vertical-align="top"> Middels</th><th data-text-align="center" data-vertical-align="top"> God</th></tr></thead><tbody><tr><td data-text-align="center" data-vertical-align="top">Påvist</td><td data-text-align="center" data-vertical-align="top">[benyttes ikke]</td><td data-text-align="center" data-vertical-align="top">Ikke påvist</td></tr></tbody></table></article></section></section><section class="section" data-name="vedleggIII" id="kapittel-3" data-lovdata-URL="SF/forskrift/2020-06-23-1298/KAPITTEL_3"><h2>Vedlegg III til kvalitetsnorm for villrein – Klassifisering av delnorm lavbeiter</h2><article class="legalP" id="kapittel-3-ledd-1">Det er store forskjeller mellom de ulike villreinområdene når det gjelder reinens tilgang til lavdominerte vegetasjonstyper. Tilstanden til lavbeitene representerer en viktig begrensning for vinterbeitegrunnlaget i et område. Å sikre at disse beiteressursene opprettholder god produksjon og unngår unødig beiteslitasje, er viktig for å ivareta villreinområdenes bestandsgrunnlag. Naturlige forskjeller i slitasje på vinterbeitene vil oppstå som følge av mellomårsvariasjon i reinens bruk av vinterbeiteområder, og klimatiske forhold som påvirker tilgang til beitene (snødybde, nedising m.m.). I tillegg vil naturlige eller menneskerelaterte barrierer bidra til at det stedegne beitetrykket vil variere mye innen et område. Eksempelvis er beitetrykket større og dermed lavbiomassen gjennomgående langt mindre i de sentrale og mest brukte delene av et villreinområde. Det anbefales derfor at klassifiseringen baseres på tilstanden i 60&#xa0;% av vinterbeitearealet.</article><article class="legalP" id="kapittel-3-ledd-2">Klassifiseringen av lavbeiter vil bli gjennomført ved en kombinasjon av satellittovervåking og feltbaserte undersøkelser i noen villreinområder med ulik forekomst av beitelav. For kalibrering av fjernmålingen legges det opp til å samle inn data om tilstanden i lavbeitene hvor man måler lavdekning, lavhøyde og lavvolum i faste felter innenfor noen villreinområder. I tillegg legges det opp til at årlige sammenstillinger av satellittbaserte vegetasjonsindekser og lavbiomasseindeksen som er utviklet for Hardangervidda (LVE) gjennomføres for alle villreinområdene. Biomassemålingen basert på satellittdataene er i utgangspunktet gitt som volum (l/m<sup>2</sup>), men regnes om og presenteres som g/m<sup>2</sup> siden reinens fødebehov vanligvis framstilles med basis i tørrvektmål. Overgangen fra volum til vekt er gitt av sammenhengen: (g/m<sup>2</sup> = 22 x l/m<sup>2</sup>). Kategorien dårlig tildeles dersom minst 60&#xa0;% av det totale vinterbeitearealet har mindre enn 132 g/m<sup>2</sup>. Kategorien middels tildeles dersom minst 60&#xa0;% av arealene har fra 132–220 g/m<sup>2</sup>. Kategorien god tildeles dersom mer enn 60&#xa0;% av arealene har mer enn 220 g/m<sup>2</sup>.</article> <article class="defaultP" margin-top="true"><table><thead><tr><th data-text-align="center" data-vertical-align="top"> Dårlig</th><th data-text-align="center" data-vertical-align="top"> Middels</th><th data-text-align="center" data-vertical-align="top"> God</th></tr></thead><tbody><tr><td data-text-align="center" data-vertical-align="top">&lt;132g/m<sup>2</sup></td><td data-text-align="center" data-vertical-align="top">132–220 g/m<sup>2</sup></td><td data-text-align="center" data-vertical-align="top">&gt;220 g/m<sup>2</sup></td></tr></tbody></table></article></section><section class="section" data-name="vedleggIV" id="kapittel-4" data-lovdata-URL="SF/forskrift/2020-06-23-1298/KAPITTEL_4"><h2>Vedlegg IV til kvalitetsnorm for villrein – Klassifisering av delnorm leveområde og menneskelig påvirkning</h2><article class="legalP" id="kapittel-4-ledd-1">Det er en forutsetning at kvalitetsnormen skal være så enkel som mulig, men likevel kunne fange opp kritiske endringer i villreinens arealbruk. Klassifikasjon av hvert enkelt villreinområde bygger på en samlet vurdering av funksjonell arealutnyttelse og funksjonelle trekkpassasjer. Et område med god økologisk funksjonalitet har både gode trekkpassasjer og god tilgang til funksjonsområder.</article><article class="legalP" id="kapittel-4-ledd-2">I begrepet funksjonell arealutnyttelse legger vi at arealene som villreinen bruker gjennom året fyller ulike økologiske funksjoner og at reinen har tilgang til disse. De viktigste funksjonsområdene er sommerbeite, vinterbeite og kalvingsområder. Trekkpassasjer er også viktige funksjonsområder, og er på grunn av sin særskilte betydning tatt ut som en egen måleparameter; funksjonelle trekkpassasjer. Naturlige hindringer som topografi og vassdrag gir flaskehalser som er spesielt sårbare for forstyrrelser, og fysiske naturinngrep eller menneskelig aktivitet kan føre til at trekket blir helt sperret.</article><article class="legalP" id="kapittel-4-ledd-3">Klassifiseringen forutsetter at man har god kunnskap om villreinens arealbruk og trekk. I tilfeller der det er for lite kunnskap vil delnorm 3 måtte klassifiseres som «grå» og ikke telle med i helhetsvurderingen av området etter kvalitetsnormens standard klassifiseringssystem (se vedlegg I).</article><article class="legalP" id="kapittel-4-ledd-4">Det er under utvikling en mal for hvordan kartleggingsarbeidet skal gjennomføres med erfaringer fra kartlegging i de nasjonale villreinområdene. Malen inkluderer identifisering, avgrensning og forankring av såkalte <i>fokusområder</i>, som er et veletablert begrep i villreinforvaltningen. Fokusområder omfatter områder hvor det er identifisert utfordringer knyttet til arealinngrep og menneskelig aktivitet, og der det ofte er behov for avbøtende tiltak for å bedre situasjonen. Avgrensningen av fokusområder bygger på en helhetlig vurdering av landskapsformer/topografi, området sin opprinnelige funksjon for villreinen og de påvirkningsfaktorene en finner i området.</article><section class="section" id="kapittel-4-kapittel-1" data-lovdata-URL="SF/forskrift/2020-06-23-1298/KAPITTEL_4-1"><h3>a) Funksjonell arealutnyttelse</h3><article class="legalP" id="kapittel-4-kapittel-1-ledd-1">Måleparameteren beskriver i hvor stor grad villreinen har tilgang til viktige funksjonsområder gjennom året. To forhold blir vurdert; 1) grad av arealunnvikelse og 2) samlet omfang av arealunnvikelse.<ol class="defaultList" type="1"><li data-name="1." value="1"><article class="listArticle" id="kapittel-4-kapittel-1-ledd-1-punkt-1"><article class="legalP" id="kapittel-4-kapittel-1-ledd-1-punkt-1-ledd-1">Grad av arealunnvikelse er arealunnvikelse siste 10 år sammenlignet med forventningen basert på siste 50 år. Først klassifiseres det enkelte fokusområde på bakgrunn av grad av arealunnvikelse: dårlig (mer enn 90&#xa0;% unnvikelse), middels (50–90&#xa0;% unnvikelse) og god (mindre enn 50&#xa0;% unnvikelse). Deretter registreres det enkelte fokusområdets areal (km<sup>2</sup>) i tabellen under, men kun i kolonnen for aktuell grad av arealunnvikelse.</article></article></li></ol></article> <article class="defaultP" margin-top="true"><table><thead><tr><th data-text-align="left" data-vertical-align="top"><i>Aktuelle fokusområder</i></th><th colspan="3" data-text-align="center" data-vertical-align="top"><i>Grad av arealunnvikelse i fokusområder</i></th></tr><tr><th data-text-align="left" data-vertical-align="top" /><th data-text-align="center" data-vertical-align="top"> Dårlig</th><th data-text-align="center" data-vertical-align="top"> Middels</th><th data-text-align="center" data-vertical-align="top"> God</th></tr></thead><tbody><tr><td data-text-align="left" data-vertical-align="top">Område 1</td><td data-text-align="center" data-vertical-align="top">km<sup>2</sup></td><td data-text-align="center" data-vertical-align="top">km<sup>2</sup></td><td data-text-align="center" data-vertical-align="top">km<sup>2</sup></td></tr><tr><td data-text-align="left" data-vertical-align="top">Område 2</td><td data-text-align="center" data-vertical-align="top">km<sup>2</sup></td><td data-text-align="center" data-vertical-align="top">km<sup>2</sup></td><td data-text-align="center" data-vertical-align="top">km<sup>2</sup></td></tr><tr><td data-text-align="left" data-vertical-align="top">Osv.</td><td data-text-align="center" data-vertical-align="top">km<sup>2</sup></td><td data-text-align="center" data-vertical-align="top">km<sup>2</sup></td><td data-text-align="center" data-vertical-align="top">km<sup>2</sup></td></tr><tr><td data-text-align="left" data-vertical-align="top"><i>Sum areal</i></td><td data-text-align="center" data-vertical-align="top">km<sup>2</sup></td><td data-text-align="center" data-vertical-align="top">km<sup>2</sup></td><td data-text-align="center" data-vertical-align="top" /></tr></tbody></table><ol class="defaultList" type="1"><li data-name="2." value="2"><article class="listArticle" id="kapittel-4-kapittel-1-ledd-1-punkt-2"><article class="legalP" id="kapittel-4-kapittel-1-ledd-1-punkt-2-ledd-1">For de fokusområdene som er klassifisert til en vesentlig grad av arealunnvikelse (dårlig eller middels i tabellen over) vurderes deretter om disse arealene utgjør et lite (inntil 10&#xa0;%), middels (10–20&#xa0;%) eller stort (mer enn 20&#xa0;%) omfang sammenlignet med det totale arealet av funksjonsområder for sommerbeite, vinterbeite og kalving innen villreinområdet.</article></article></li></ol></article><article class="legalP" id="kapittel-4-kapittel-1-ledd-2">Tabellen nedenfor brukes deretter til å fastsette endelig tilstandsklassifisering. Dersom tilstandsklassifiseringen for områder med sommerbeite, vinterbeite og kalving eksempelvis er vurdert til henholdsvis god, middels og dårlig, vil det være kalvingsområdenes dårlige klassifisering som bestemmer den endelige helhetsvurderingen.</article> <article class="defaultP" margin-top="true"><table><thead><tr><th data-text-align="left" data-vertical-align="top" /><th colspan="3" data-text-align="center" data-vertical-align="top"><i>Grad av arealunnvikelse i fokusområdene</i></th></tr></thead><tbody><tr><td data-text-align="left" data-vertical-align="top" /><td data-text-align="left" data-vertical-align="top" /><td data-text-align="center" data-vertical-align="top">Middels</td><td data-text-align="center" data-vertical-align="top">Dårlig</td></tr><tr><td data-text-align="left" data-vertical-align="top"><i>Samlet omfang av arealunnvikelsen</i></td><td data-text-align="left" data-vertical-align="top">Lite</td><td data-text-align="center" data-vertical-align="top" /><td data-text-align="center" data-vertical-align="top" /></tr><tr><td data-text-align="left" data-vertical-align="top" /><td data-text-align="left" data-vertical-align="top">Middels</td><td data-text-align="center" data-vertical-align="top" /><td data-text-align="center" data-vertical-align="top" /></tr><tr><td data-text-align="left" data-vertical-align="top" /><td data-text-align="left" data-vertical-align="top">Stort</td><td data-text-align="center" data-vertical-align="top" /><td data-text-align="center" data-vertical-align="top" /></tr></tbody></table></article></section><section class="section" id="kapittel-4-kapittel-2" data-lovdata-URL="SF/forskrift/2020-06-23-1298/KAPITTEL_4-2"><h3>b) Funksjonelle trekkpassasjer</h3><article class="legalP" id="kapittel-4-kapittel-2-ledd-1">Begrepet funksjonelle trekkpassasjer betyr at villreinen har mulighet til å trekke mellom de ulike funksjonsområdene i leveområdet. Det er de funksjonelt viktigste trekkpassasjene innenfor villreinområdet som vurderes. Klassifiseringen av funksjonelle trekkpassasjer er basert på vurdering av endret bruk (redusert krysningsfrekvens eller økt krysningshastighet) av historisk viktige trekkpassasjer mellom funksjonsområder. To forhold blir vurdert; 1) grad av redusert trekk og 2) endringer i villreinens arealbruk som følge av redusert trekk.<ol class="defaultList" type="1"><li data-name="1." value="1"><article class="listArticle" id="kapittel-4-kapittel-2-ledd-1-punkt-1"><article class="legalP" id="kapittel-4-kapittel-2-ledd-1-punkt-1-ledd-1">Grad av redusert trekk beregnes ved å sammenligne reinens bruk av trekkpassasjer siste 10 år med forventningen basert på siste 50 år. Statusvurderingen av trekkpassasjer er definert som følger: God; inntil 50&#xa0;% redusert bruk, dette vurderes å ligge innenfor normal variasjon i områdebruk. Middels; 50–90&#xa0;% redusert bruk. Dårlig; mer enn 90&#xa0;% redusert bruk.</article></article></li><li data-name="2." value="2"><article class="listArticle" id="kapittel-4-kapittel-2-ledd-1-punkt-2"><article class="legalP" id="kapittel-4-kapittel-2-ledd-1-punkt-2-ledd-1">For de trekkpassasjene som har redusert trekk utover normal variasjon (middels eller dårlig), vurderes deretter om omfanget av endringene er lite (inntil 10&#xa0;%), middels (10–20&#xa0;%) eller stort (mer enn 20&#xa0;%) sammenlignet med det totale arealet av funksjonsområder for sommerbeite, vinterbeite eller kalving innen villreinområdet. Vurderingen må også ta i betraktning om det finnes alternative trekkpassasjer, og om omfanget skal reduseres av den grunn.</article></article></li></ol></article><article class="legalP" id="kapittel-4-kapittel-2-ledd-2">Tabellen nedenfor brukes til å fastsette endelig tilstandsklassifisering for trekkpassasjer, der fargekodene viser til kvalitetsnormens standard klassifiseringssystem.</article> <article class="defaultP" margin-top="true"><table><thead><tr><th data-text-align="left" data-vertical-align="top" /><th colspan="3" data-text-align="center" data-vertical-align="top"><i>Grad av redusert trekk</i></th></tr></thead><tbody><tr><td data-text-align="left" data-vertical-align="top" /><td data-text-align="left" data-vertical-align="top" /><td data-text-align="center" data-vertical-align="top">Middels</td><td data-text-align="center" data-vertical-align="top">Dårlig</td></tr><tr><td data-text-align="left" data-vertical-align="top"><i>Omfang av endringer i villreinens arealbruk som følge av redusert trekk</i></td><td data-text-align="left" data-vertical-align="top">Lite</td><td data-text-align="center" data-vertical-align="top" /><td data-text-align="center" data-vertical-align="top" /></tr><tr><td data-text-align="left" data-vertical-align="top" /><td data-text-align="left" data-vertical-align="top">Middels</td><td data-text-align="center" data-vertical-align="top" /><td data-text-align="center" data-vertical-align="top" /></tr><tr><td data-text-align="left" data-vertical-align="top" /><td data-text-align="left" data-vertical-align="top">Stort</td><td data-text-align="center" data-vertical-align="top" /><td data-text-align="center" data-vertical-align="top" /></tr></tbody></table></article></section></section></main></body></html>