<!DOCTYPE html><html lang="nb"><head><title>Forskrift om tilskudd til vannmiljøtiltak, kalking og anadrom laksefisk</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2024-10-04-2409</dd><dt class="dokid">DokumentID</dt><dd class="dokid">SF/forskrift/2024-10-04-2409</dd><dt class="ministry">Departement</dt><dd class="ministry"><ul><li>Klima- og miljødepartementet</li></ul></dd><dt class="subunit">Etat</dt><dd class="subunit"><ul><li>Naturforvaltningsavdelingen</li></ul></dd><dt class="dateInForce">I kraft fra</dt><dd class="dateInForce">2024-11-01</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/2014-11-25-1533">forskrift/2014-11-25-1533</a></li><li><a href="forskrift/2014-11-25-1534">forskrift/2014-11-25-1534</a></li><li><a href="forskrift/2014-11-25-1539">forskrift/2014-11-25-1539</a></li></ul></dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2024-10-08 14:30</dd><dt class="title">Tittel</dt><dd class="title">Forskrift om tilskudd til vannmiljøtiltak, kalking og anadrom laksefisk</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Klima- og miljødepartement 4. oktober 2024 til gjennomføring av Stortingets årlige budsjettvedtak kap. 1420 post 80.</dd><dt class="refid">RefID</dt><dd class="refid">forskrift/2024-10-04-2409</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om tilskudd til vannmiljøtiltak, kalking og anadrom laksefisk</a><ul class="tocSubUl"><li><a href="#paragraf-1">§ 1. Formål</a></li><li><a href="#paragraf-2">§ 2. Kriterier for vurdering av måloppnåelse</a></li><li><a href="#paragraf-3">§ 3. Hvem som kan søke om tilskudd</a></li><li><a href="#paragraf-4">§ 4. Hva det kan tildeles tilskudd til</a></li><li><a href="#paragraf-5">§ 5. Krav for å kunne tildeles tilskudd</a></li><li><a href="#paragraf-6">§ 6. Prioriteringer for ordningen</a></li><li><a href="#paragraf-7">§ 7. Krav til søknaden</a></li><li><a href="#paragraf-8">§ 8. Tilleggsopplysninger, kontroll og befaring før vedtak</a></li><li><a href="#paragraf-9">§ 9. Søkers opplysningsplikt</a></li><li><a href="#paragraf-10">§ 10. Behandling av søknad om tilskudd</a></li><li><a href="#paragraf-11">§ 11. Tilskuddsmottakere som driver økonomisk aktivitet</a></li><li><a href="#paragraf-12">§ 12. Krav til rapportering</a></li><li><a href="#paragraf-13">§ 13. Oppfølging og kontroll</a></li><li><a href="#paragraf-14">§ 14. Stans og tilbakebetaling av tilskudd</a></li><li><a href="#paragraf-15">§ 15. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2024-10-04-2409" id="dokument"><h1>Forskrift om tilskudd til vannmiljøtiltak, kalking og anadrom laksefisk</h1><article class="legalArticle" data-lovdata-URL="SF/forskrift/2024-10-04-2409/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Tilskuddsordningen skal bidra til å nå miljømålene i <a href="forskrift/2006-12-15-1446">vannforskriften</a>, redusere de negative effektene av sur nedbør på naturmangfoldet i vassdrag og tilrettelegge for bevaring og forvaltning av ville anadrome laksefisk.</article></article><article class="legalArticle" data-lovdata-URL="SF/forskrift/2024-10-04-2409/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Kriterier for vurdering av måloppnåelse</span></h2><article class="legalP" id="paragraf-2-ledd-1">Måloppnåelse blir vurdert ut fra tilskuddets medvirkning til å oppnå god tilstand i vannforekomstene, avbøte de negative effektene av sur nedbør på naturmangfoldet, og oppnå målene for viltlevende anadrome laksefisk.</article></article><article class="legalArticle" data-lovdata-URL="SF/forskrift/2024-10-04-2409/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Hvem som kan søke om tilskudd</span></h2><article class="legalP" id="paragraf-3-ledd-1">Kommuner, interkommunale organ, frivillige organisasjoner, forskningsinstitusjoner, vannområdeutvalg, interkommunale vannprosjekter, private virksomheter og fiskerettshavere kan søke om tilskudd.</article></article><article class="legalArticle" data-lovdata-URL="SF/forskrift/2024-10-04-2409/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Hva det kan tildeles tilskudd til</span></h2><article class="legalP" id="paragraf-4-ledd-1">Det kan gis tilskudd til<ol class="defaultList" type="a"><li data-name="a." value="1"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">miljøforbedrende tiltak</article></article></li><li data-name="b." value="2"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">tilrettelegging og organisering av arbeidet i vannområder og vannregioner</article></article></li><li data-name="c." value="3"><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">informasjon og veiledning om vannforvaltning, kalking, villaks, sjøørret og sjørøye</article></article></li><li data-name="d." value="4"><article class="listArticle" id="paragraf-4-ledd-1-punkt-4"><article class="legalP" id="paragraf-4-ledd-1-punkt-4-ledd-1">utredninger og anvendt FoU-virksomhet</article></article></li><li data-name="e." value="5"><article class="listArticle" id="paragraf-4-ledd-1-punkt-5"><article class="legalP" id="paragraf-4-ledd-1-punkt-5-ledd-1">forvaltningstiltak for villaks, sjøørret og sjørøye</article></article></li><li data-name="f." value="6"><article class="listArticle" id="paragraf-4-ledd-1-punkt-6"><article class="legalP" id="paragraf-4-ledd-1-punkt-6-ledd-1">overvåking som grunnlag for blant annet lokal forvaltning av lakse- og sjøørretbestander</article></article></li><li data-name="g." value="7"><article class="listArticle" id="paragraf-4-ledd-1-punkt-7"><article class="legalP" id="paragraf-4-ledd-1-punkt-7-ledd-1">kjøp, transport og spredning av kalk</article></article></li><li data-name="h." value="8"><article class="listArticle" id="paragraf-4-ledd-1-punkt-8"><article class="legalP" id="paragraf-4-ledd-1-punkt-8-ledd-1">reetablering av opprinnelig naturmangfold i kalkede vassdrag.</article></article></li></ol></article><article class="legalP" id="paragraf-4-ledd-2">Det gis ikke tilskudd til en ansvarlig tiltakshaver som ut fra prinsippet om at forurenser betaler og <a href="lov/2009-06-19-100/§11">naturmangfoldloven § 11</a> selv bør bære kostnadene ved miljøforringelsen.</article><article class="legalP" id="paragraf-4-ledd-3">Det kan bare gis tilskudd til kalkingstiltak i områder der tålegrensen for forsuring er overskredet, og hvor skader på naturmangfoldet skyldes menneskeskapt forsuring. Det gis ikke tilskudd til kalkingstiltak i naturlig sure vassdrag.</article><article class="legalP" id="paragraf-4-ledd-4">Det gis ikke tilskudd til tiltak for anadrom laksefisk med formål om å legge til rette for fiske etter anadrome laksefisk. Slike tilskudd kan gis etter <a href="forskrift/2014-11-25-1530">forskrift 25. november 2014 nr. 1530</a> om tilskudd for å sikre og utvikle bestander av ville anadrome laksefisk og legge til rette for fiske etter anadrome laksefisk.</article></article><article class="legalArticle" data-lovdata-URL="SF/forskrift/2024-10-04-2409/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Krav for å kunne tildeles tilskudd</span></h2><article class="legalP" id="paragraf-5-ledd-1">Det gis bare tilskudd til kalkingstiltak dersom søkeren bidrar med egeninnsats (økonomiske midler eller arbeidsinnsats) og fisket i vassdraget blir åpnet for allmennheten det året søkeren mottar tilskudd.</article></article><article class="legalArticle" data-lovdata-URL="SF/forskrift/2024-10-04-2409/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Prioriteringer for ordningen</span></h2><article class="legalP" id="paragraf-6-ledd-1">Prioriterte formål innenfor målet med tilskuddsordningen gjøres kjent i årlig utlysning av tilskudd.</article></article><article class="legalArticle" data-lovdata-URL="SF/forskrift/2024-10-04-2409/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Krav til søknaden</span></h2><article class="legalP" id="paragraf-7-ledd-1">Søknad om tilskudd skal sendes i Miljødirektoratets elektroniske søknadssenter. Søknadsfristen fastsettes og kunngjøres av Miljødirektoratet.</article><article class="legalP" id="paragraf-7-ledd-2">Søknaden skal inneholde informasjon om:<ol class="defaultList" type="a"><li data-name="a." value="1"><article class="listArticle" id="paragraf-7-ledd-2-punkt-1"><article class="legalP" id="paragraf-7-ledd-2-punkt-1-ledd-1">søkeren/søkerorganisasjonens navn, adresse, fødselsnummer/organisasjonsnummer, kontonummer og kontaktperson</article></article></li><li data-name="b." value="2"><article class="listArticle" id="paragraf-7-ledd-2-punkt-2"><article class="legalP" id="paragraf-7-ledd-2-punkt-2-ledd-1">hva det søkes om tilskudd til, og hvordan tiltaket kan bidra til å oppfylle formålet med tilskuddsordningen</article></article></li><li data-name="c." value="3"><article class="listArticle" id="paragraf-7-ledd-2-punkt-3"><article class="legalP" id="paragraf-7-ledd-2-punkt-3-ledd-1">hvor tiltak skal utføres, hvilke naturverdier som blir berørt og om tiltaket påvirker naturmangfold</article></article></li><li data-name="d." value="4"><article class="listArticle" id="paragraf-7-ledd-2-punkt-4"><article class="legalP" id="paragraf-7-ledd-2-punkt-4-ledd-1">søknadsbeløp</article></article></li><li data-name="e." value="5"><article class="listArticle" id="paragraf-7-ledd-2-punkt-5"><article class="legalP" id="paragraf-7-ledd-2-punkt-5-ledd-1">detaljert budsjett og en komplett finansieringsplan, der også eventuelle andre offentlige tilskudd kommer frem</article></article></li><li data-name="f." value="6"><article class="listArticle" id="paragraf-7-ledd-2-punkt-6"><article class="legalP" id="paragraf-7-ledd-2-punkt-6-ledd-1">egenfinansiering og/eller egen arbeidsinnsats (dugnad)</article></article></li><li data-name="g." value="7"><article class="listArticle" id="paragraf-7-ledd-2-punkt-7"><article class="legalP" id="paragraf-7-ledd-2-punkt-7-ledd-1">opplysning om søker også utøver økonomisk aktivitet, jf. <a href="forskrift/2024-10-04-2409/§11">§ 11</a></article></article></li><li data-name="h." value="8"><article class="listArticle" id="paragraf-7-ledd-2-punkt-8"><article class="legalP" id="paragraf-7-ledd-2-punkt-8-ledd-1">om søker har eller forventer å få refusjon for merverdiavgift for det omsøkte tiltaket.</article></article></li></ol></article><article class="legalP" id="paragraf-7-ledd-3">Alle opplysninger skal kunne dokumenteres, og dokumentasjonen skal oppbevares i fem år regnet fra 1. januar i søknadsåret.</article></article><article class="legalArticle" data-lovdata-URL="SF/forskrift/2024-10-04-2409/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Tilleggsopplysninger, kontroll og befaring før vedtak</span></h2><article class="legalP" id="paragraf-8-ledd-1">Miljødirektoratet eller statsforvalter kan<ol class="defaultList" type="a"><li data-name="a." value="1"><article class="listArticle" id="paragraf-8-ledd-1-punkt-1"><article class="legalP" id="paragraf-8-ledd-1-punkt-1-ledd-1">kreve at søkeren gir andre opplysninger og dokumentasjon som er nødvendig for å vurdere søknaden</article></article></li><li data-name="b." value="2"><article class="listArticle" id="paragraf-8-ledd-1-punkt-2"><article class="legalP" id="paragraf-8-ledd-1-punkt-2-ledd-1">kontrollere søknadsopplysningene mot opplysninger som andre myndigheter kan utlevere</article></article></li><li data-name="c." value="3"><article class="listArticle" id="paragraf-8-ledd-1-punkt-3"><article class="legalP" id="paragraf-8-ledd-1-punkt-3-ledd-1">gå på befaring som er nødvendig for å vurdere søknaden og kreve at søkeren medvirker når det er nødvendig.</article></article></li></ol></article></article><article class="legalArticle" data-lovdata-URL="SF/forskrift/2024-10-04-2409/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Søkers opplysningsplikt</span></h2><article class="legalP" id="paragraf-9-ledd-1">Søker plikter straks å melde fra til Miljødirektoratet eller statsforvalteren dersom<ol class="defaultList" type="a"><li data-name="a." value="1"><article class="listArticle" id="paragraf-9-ledd-1-punkt-1"><article class="legalP" id="paragraf-9-ledd-1-punkt-1-ledd-1">søker blir oppmerksom på at søknaden inneholder ufullstendige eller uriktige opplysninger</article></article></li><li data-name="b." value="2"><article class="listArticle" id="paragraf-9-ledd-1-punkt-2"><article class="legalP" id="paragraf-9-ledd-1-punkt-2-ledd-1">uberettiget tilskudd er utbetalt</article></article></li><li data-name="c." value="3"><article class="listArticle" id="paragraf-9-ledd-1-punkt-3"><article class="legalP" id="paragraf-9-ledd-1-punkt-3-ledd-1">det oppstår vesentlige forsinkelser eller andre endringer som har betydning for økonomi eller resultatoppnåelse. Tilskuddsmottaker skal redegjøre for og begrunne endringer, og eventuelt legge frem oppdatert prosjektbeskrivelse og budsjett. Miljødirektoratet/statsforvalter avgjør om endringene kan godkjennes.</article></article></li></ol></article></article><article class="legalArticle" data-lovdata-URL="SF/forskrift/2024-10-04-2409/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Behandling av søknad om tilskudd</span></h2><article class="legalP" id="paragraf-10-ledd-1">Miljødirektoratet eller statsforvalter gir tilskudd i samsvar med Klima- og miljødepartementets årlige budsjettproposisjon.</article><article class="legalP" id="paragraf-10-ledd-2">Miljødirektoratet eller statsforvalter tildeler tilskudd som ikke er bundet opp i budsjettproposisjonen, etter en skjønnsmessig vurdering av søknadene.</article></article><article class="legalArticle" data-lovdata-URL="SF/forskrift/2024-10-04-2409/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Tilskuddsmottakere som driver økonomisk aktivitet</span></h2><article class="legalP" id="paragraf-11-ledd-1">Tilskudd utbetalt etter denne forskrift skal ikke kryssubsidiere økonomisk aktivitet eller vri eller true med å vri konkurransen eller påvirke samhandelen i EØS-området. Begrepet økonomisk aktivitet skal fortolkes i samsvar med foretaksdefinisjonen etter <a href="lov/1992-11-27-109/eøsl">EØS-avtalens</a> regler om offentlig støtte.</article><article class="legalP" id="paragraf-11-ledd-2">Tilskuddsmottakere som har både økonomisk og ikke-økonomisk aktivitet skal ha adskilte regnskap for disse. Mottakerne må ha interne retningslinjer som sikrer at felleskostnader fordeles på en forholdsmessig måte mellom den økonomiske aktiviteten og den ikke-økonomiske aktiviteten.</article></article><article class="legalArticle" data-lovdata-URL="SF/forskrift/2024-10-04-2409/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Krav til rapportering</span></h2><article class="legalP" id="paragraf-12-ledd-1">Alle mottakere av tilskudd skal rapportere faglig på bruk av tilskuddsmidlene i Miljødirektoratets elektroniske søknadssenter innen fristen fastsatt i tilskuddsvedtaket ved å beskrive oppnådde resultater opp mot formålet i tilskuddsbrevet.</article><article class="legalP" id="paragraf-12-ledd-2">Tilskuddsmottaker skal oversende regnskap for bruken av tilskuddet til Miljødirektoratet innen fristen fastsatt i tilskuddsvedtaket. Regnskapet skal i en første del være satt opp i henhold til omsøkt budsjett, og i annen del vise alle transaksjoner knyttet til tilskuddsmidlene. Regnskapet skal underskrives av ansvarlig søker og i tillegg regnskapsfører i de tilfeller det ikke er samme person.</article><article class="legalP" id="paragraf-12-ledd-3">Når tilskuddet er 400&#xa0;000 kroner eller høyere skal delregnskapet være revidert av statsautorisert revisor. For institusjoner som benytter kommunerevisjon eller annet offentlig revisjonsorgan skal tilskuddet være revidert av statsautorisert revisor når tilskuddet er over 1 million kroner.</article><article class="legalP" id="paragraf-12-ledd-4">For tilskuddsmottakere som leverer revidert årsregnskap for sin virksomhet, der bruken av tilskuddsmidlene er synliggjort i eget delregnskap undertegnet av organisasjonens leder, bortfaller krav om annen spesifikk revisjon av tilskuddsmidlene. For grunntilskudd bortfaller krav om eget transaksjonsregnskap og spesifikk revisjon når det foreligger revidert årsregnskap for virksomheten.</article><article class="legalP" id="paragraf-12-ledd-5">Det kan fastsettes nærmere krav om rapportering, revisorattestasjon og revisorkontroll i kunngjøring eller i tilskuddsvedtaket.</article></article><article class="legalArticle" data-lovdata-URL="SF/forskrift/2024-10-04-2409/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Oppfølging og kontroll</span></h2><article class="legalP" id="paragraf-13-ledd-1">Miljødirektoratet eller statsforvalter kan kontrollere at tilskuddsmottaker oppfyller kravene i forskriften og tilskuddsvedtaket, at opplysningene i søknaden er riktige og at organisasjonen drives i henhold til sine vedtekter.</article><article class="legalP" id="paragraf-13-ledd-2">Miljødirektoratet eller statsforvalter har rett til å innhente ytterligere opplysninger og dokumentasjon om tiltaket/prosjektet, inkludert å gjennomføre befaring.</article><article class="legalP" id="paragraf-13-ledd-3">Tilskuddsmottaker plikter å samarbeide, blant annet ved å innhente og systematisere informasjon som er nødvendig for kontrollen.</article></article><article class="legalArticle" data-lovdata-URL="SF/forskrift/2024-10-04-2409/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Stans og tilbakebetaling av tilskudd</span></h2><article class="legalP" id="paragraf-14-ledd-1">Miljødirektoratet eller statsforvalter kan gjøre vedtak om midlertidig stans i utbetaling av tilskudd til organisasjoner som er under tilsyn for mulig misbruk av denne eller andre statlige tilskuddsordninger.</article><article class="legalP" id="paragraf-14-ledd-2">Er det gitt tilskudd på uriktig eller ufullstendig grunnlag, eller mottakeren ikke anvender tilskuddet i samsvar med kravene i forskriften og tilskuddsvedtaket, kan vedtak om tilskudd omgjøres. Det uriktig utbetalte beløpet kan kreves tilbakebetalt eller trekkes fra et tilskudd som tildeles senere.</article><article class="legalP" id="paragraf-14-ledd-3">Har en tilskuddsmottaker ved feil fått utbetalt for mye tilskudd, kan det som er for mye utbetalt kreves tilbakebetalt eller trekkes fra et tilskudd som tildeles senere.</article><article class="legalP" id="paragraf-14-ledd-4">Ved manglende tilbakebetaling vil tilskuddsmottakeren ikke være søknadsberettiget før tilbakebetaling er foretatt.</article></article><article class="legalArticle" data-lovdata-URL="SF/forskrift/2024-10-04-2409/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Ikrafttredelse</span></h2><article class="legalP" id="paragraf-15-ledd-1">Forskriften trer i kraft 1. november 2024. Samtidig oppheves <a href="forskrift/2014-11-25-1533">forskrift 25. november 2014 nr. 1533 om tilskudd til generell vannforvaltning</a>, <a href="forskrift/2014-11-25-1534">forskrift 25. november 2014 nr. 1534 om tilskudd til kalking som vannmiljøtiltak</a> og <a href="forskrift/2014-11-25-1539">forskrift 25. november 2014 nr. 1539 om tilskudd til vannmiljøtiltak for anadrome laksefisk</a>.</article></article></main></body></html>