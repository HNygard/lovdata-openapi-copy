<!DOCTYPE html><html lang="nb"><head><title>Forskrift om tilskudd til reinbeitedistrikter og reinlag</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2022-12-21-2468</dd><dt class="dokid">DokumentID</dt><dd class="dokid">SF/forskrift/2022-12-21-2468</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="subunit">Etat</dt><dd class="subunit"><ul><li>Landbrukspolitisk avdeling</li></ul></dd><dt class="dateInForce">I kraft fra</dt><dd class="dateInForce">2022-12-21</dd><dt class="lastChangeInForce">Ikrafttredelse av siste endring</dt><dd class="lastChangeInForce">2025-07-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2025-06-24-1287">forskrift/2025-06-24-1287</a> fra 2025-07-01</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/2018-06-26-1031">forskrift/2018-06-26-1031</a></li><li><a href="forskrift/2022-02-04-165">forskrift/2022-02-04-165</a></li></ul></dd><dt class="basedOn">Hjemmel</dt><dd class="basedOn"><ul><li><a href="lov/2007-06-15-40/§82a">lov/2007-06-15-40/§82a</a></li></ul></dd><dt class="dateOfPublication">Kunngjort</dt><dd class="dateOfPublication">2022-12-27 16:40</dd><dt class="title">Tittel</dt><dd class="title">Forskrift om tilskudd til reinbeitedistrikter og reinlag</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Landbruks- og matdepartementet 21. desember 2022 med hjemmel i Reindriftsavtalen. <br /><strong>Tilføyd hjemmel:</strong> <a href="lov/2007-06-15-40/§82a">Lov 15. juni 2007 nr. 40 om reindrift (reindriftsloven) § 82a</a>. <br /><strong>Endret</strong> ved forskrifter <a href="forskrift/2023-06-21-1015">21 juni 2023 nr. 1015</a> (i kraft 1 juli 2023), <a href="forskrift/2024-06-20-1065">20 juni 2024 nr. 1065</a> (i kraft 1 juli 2024),  <a href="forskrift/2025-06-24-1283">24 juni 2025 nr. 1283</a> (i kraft 1 juli 2025),  <a href="forskrift/2025-06-24-1287">24 juni 2025 nr. 1287</a> (i kraft 1 juli 2025).</dd><dt class="refid">RefID</dt><dd class="refid">forskrift/2022-12-21-2468</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om tilskudd til reinbeitedistrikter og reinlag</a><ul class="tocSubUl"><li><a href="#kapittel-1" data-child-interval="§§ 1-1 – 1-9">Kapittel 1. Generelle bestemmelser</a><ul class="tocSubUl"><li><a href="#kapittel-1-paragraf-1">§ 1-1. Formål</a></li><li><a href="#kapittel-1-paragraf-2">§ 1-2. Definisjoner</a></li><li><a href="#kapittel-1-paragraf-3">§ 1-3. Krav til søknad</a></li><li><a href="#kapittel-1-paragraf-4">§ 1-4. Rapportering og kontroll</a></li><li><a href="#kapittel-1-paragraf-5">§ 1-5. Retting av feilutbetalinger</a></li><li><a href="#kapittel-1-paragraf-6">§ 1-6. Avkorting mv.</a></li><li><a href="#kapittel-1-paragraf-7">§ 1-7. Innkreving av tilbakebetalings- eller avkortingsbeløp</a></li><li><a href="#kapittel-1-paragraf-8">§ 1-8. Klageadgang</a></li><li><a href="#kapittel-1-paragraf-9">§ 1-9. Fellesbestemmelser</a></li></ul></li><li><a href="#kapittel-2" data-child-interval="§§ 2-1 – 2-6">Kapittel 2. Distriktstilskudd</a><ul class="tocSubUl"><li><a href="#kapittel-2-paragraf-1">§ 2-1. Vilkår for distriktstilskudd</a></li><li><a href="#kapittel-2-paragraf-2">§ 2-2. Satser for distriktstilskudd</a></li><li><a href="#kapittel-2-paragraf-3">§ 2-3. Bruk av distriktstilskudd</a></li><li><a href="#kapittel-2-paragraf-4">§ 2-4. Særskilt tilskudd for Trollheimen</a></li><li><a href="#kapittel-2-paragraf-5">§ 2-5. Søknadsfrist</a></li><li><a href="#kapittel-2-paragraf-6">§ 2-6. Dekning av kostnader til utarbeidelse av bruksregler</a></li></ul></li><li><a href="#kapittel-3" data-child-interval="§§ 3-1 – 3-4">Kapittel 3. Beredskapsfond</a><ul class="tocSubUl"><li><a href="#kapittel-3-paragraf-1">§ 3-1. Tilskudd til beredskapsfond</a></li><li><a href="#kapittel-3-paragraf-2">§ 3-2. Bruk av beredskapsfond</a></li><li><a href="#kapittel-3-paragraf-3">§ 3-3. Kostnader og satser</a></li><li><a href="#kapittel-3-paragraf-4">§ 3-4. Krav om tilbakeføring ved uberettiget bruk</a></li></ul></li><li><a href="#kapittel-4" data-child-interval="§§ 4-1 – 4-4">Kapittel 4. Ekstraordinært tilskudd til beredskap</a><ul class="tocSubUl"><li><a href="#kapittel-4-paragraf-1">§ 4-1. Vilkår for tilskudd</a></li><li><a href="#kapittel-4-paragraf-2">§ 4-2. Beregning av tilskudd</a></li><li><a href="#kapittel-4-paragraf-3">§ 4-3. Tilskudd til flytting av rein fra vinter- til sommerbeite</a></li><li><a href="#kapittel-4-paragraf-4">§ 4-4. Egenandel ved transport av fôr med helikopter</a></li></ul></li><li><a href="#kapittel-5" data-child-interval="§ 5-1">Kapittel 5. Ikrafttredelse</a><ul class="tocSubUl"><li><a href="#kapittel-5-paragraf-1">§ 5-1. Ikrafttredelse</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/2022-12-21-2468" id="dokument"><h1>Forskrift om tilskudd til reinbeitedistrikter og reinlag</h1><section class="section" data-name="kap1" id="kapittel-1" data-lovdata-URL="SF/forskrift/2022-12-21-2468/KAPITTEL_1"><h2>Kapittel 1. Generelle bestemmelser</h2><article class="legalArticle" data-lovdata-URL="SF/forskrift/2022-12-21-2468/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Distriktstilskudd skal bidra til å gi reinbeitedistrikter og reinlag økt medansvar for utvikling av reindriften i bærekraftig retning, balanse mellom reintall og beiter, sikring av arealer og økt lønnsomhet.</article><article class="legalP" id="kapittel-1-paragraf-1-ledd-2">Avsetning og tilskudd til beredskapfond skal legge til rette for reinbeitedistriktenes og reinlagenes nødvendige tiltak i forbindelse med beitekriser.</article><article class="legalP" id="kapittel-1-paragraf-1-ledd-3">Ekstraordinært tilskudd til beredskap skal bidra til å forhindre omfattende tap av rein eller andre store dyrevelferdsmessige utfordringer ved beitekriser, når reinbeitedistriktets eller reinlagets eget beredskapsfond ikke er tilstrekkelig til gjennomføring av nødvendige tiltak.</article></article><article class="legalArticle" data-lovdata-URL="SF/forskrift/2022-12-21-2468/§1-2" data-name="§1-2" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-2-ledd-1">Med <i>distriktstilskudd</i> menes tilskudd til administrasjon, planlegging og ressursforvaltning til reinbeitedistrikt og reinlag.</article><article class="legalP" id="kapittel-1-paragraf-2-ledd-2">Med <i>beitekrise</i> menes en hendelse som avviker fra det normale og skiller seg markant fra den normale driftsvariasjonen som er mellom år. En beitekrise kan oppstå raskt, eller utvikles over tid, og er avgrenset både i geografi og antall reineiere som blir berørt. Ved en krise er en vesentlig andel av siidaens beiteareal utilgjengelig eller påvirket av andre klimatiske forhold som truer reinens velferd, og det foreligger en betydelig risiko for tap av rein og store økonomiske tap. En krise kan true videre drift hos de reineierne som blir berørt.</article></article><article class="legalArticle" data-lovdata-URL="SF/forskrift/2022-12-21-2468/§1-3" data-name="§1-3" id="kapittel-1-paragraf-3"><h3 class="legalArticleHeader"><span class="legalArticleValue">§ 1-3</span>. <span class="legalArticleTitle">Krav til søknad</span></h3><article class="legalP" id="kapittel-1-paragraf-3-ledd-1">Søknad om tilskudd etter denne forskriften sendes på særskilt skjema fastsatt av Landbruksdirektoratet. Søknaden sendes til statsforvalteren i det fylket reinbeitedistriktet eller reinlaget tilhører. Vedtak om tilskudd fattes av statsforvalteren. Søknader skal behandles etter regelverket som var gjeldende for reindriftsåret det søkes tilskudd for.</article><article class="changesToParent">Endret ved forskrift <a href="forskrift/2023-06-21-1015">21 juni 2023 nr. 1015</a> (i kraft 1 juli 2023).</article></article><article class="legalArticle" data-lovdata-URL="SF/forskrift/2022-12-21-2468/§1-4" data-name="§1-4" id="kapittel-1-paragraf-4"><h3 class="legalArticleHeader"><span class="legalArticleValue">§ 1-4</span>. <span class="legalArticleTitle">Rapportering og kontroll</span></h3><article class="legalP" id="kapittel-1-paragraf-4-ledd-1">Mottakere av tilskudd etter denne forskriften plikter å gi alle opplysninger som reindriftsmyndighetene finner nødvendig for å kunne forvalte tilskuddordningene, eller for å kunne oppfylle reindriftsavtalen.</article><article class="legalP" id="kapittel-1-paragraf-4-ledd-2">Tilskuddsmottaker skal rapportere om bruken av tilskudd for siste driftsår til statsforvalteren innen 15. juli. Manglende rapportering av bruken av tilskudd kan medføre at hele eller deler av utbetalt tilskudd kreves tilbakebetalt.</article><article class="legalP" id="kapittel-1-paragraf-4-ledd-3">Reindriftsmyndighetene fører tilsyn med at utbetalinger av tilskudd er riktige, og har adgang til all bokføring, korrespondanse og opptegnelser som vedkommer tilskuddet. Det kan kreves at opplysningene bekreftes av revisor.</article></article><article class="legalArticle" data-lovdata-URL="SF/forskrift/2022-12-21-2468/§1-5" data-name="§1-5" id="kapittel-1-paragraf-5"><h3 class="legalArticleHeader"><span class="legalArticleValue">§ 1-5</span>. <span class="legalArticleTitle">Retting av feilutbetalinger</span></h3><article class="legalP" id="kapittel-1-paragraf-5-ledd-1">Reindriftsmyndighetene kan rette feil i utbetalt tilskudd, enten ved etterbetaling eller krav om tilbakebetaling av tilskudd fra tilskuddsmottaker.</article></article><article class="legalArticle" data-lovdata-URL="SF/forskrift/2022-12-21-2468/§1-6" data-name="§1-6" id="kapittel-1-paragraf-6"><h3 class="legalArticleHeader"><span class="legalArticleValue">§ 1-6</span>. <span class="legalArticleTitle">Avkorting mv.</span></h3><article class="legalP" id="kapittel-1-paragraf-6-ledd-1">Dersom tilskuddsmottaker uaktsomt eller forsettlig har gitt feil eller mangelfulle opplysninger i søknaden som har eller ville dannet grunnlag for en urettmessig utbetaling av tilskuddet, kan hele eller deler av tilskuddet avkortes.</article><article class="legalP" id="kapittel-1-paragraf-6-ledd-2">Dersom tilskuddsmottaker i henhold til reindriftsmyndighetenes vedtak driver eller har drevet sin virksomhet i strid med lover eller forskrifter for reindriftsnæringen, og det er utvist uaktsomhet eller forsett, kan hele eller deler av tilskuddet holdes tilbake inntil forholdet er rettet. Er det ved overtredelsen av slikt regelverk utvist grov uaktsomhet eller forsett, kan hele eller deler av tilskuddet avkortes.</article><article class="legalP" id="kapittel-1-paragraf-6-ledd-3">Dersom Femund reinbeitedistrikt ikke overholder vilkårene for utøvelse av reindrift innenfor distriktets grenser, skal hele eller deler av tilskuddet avkortes.</article><article class="changesToParent">Endret ved forskrift <a href="forskrift/2024-06-20-1065">20 juni 2024 nr. 1065</a> (i kraft 1 juli 2024).</article></article><article class="legalArticle" data-lovdata-URL="SF/forskrift/2022-12-21-2468/§1-7" data-name="§1-7" id="kapittel-1-paragraf-7"><h3 class="legalArticleHeader"><span class="legalArticleValue">§ 1-7</span>. <span class="legalArticleTitle">Innkreving av tilbakebetalings- eller avkortingsbeløp</span></h3><article class="legalP" id="kapittel-1-paragraf-7-ledd-1">Differansen mellom utbetalt beløp og berettiget tilskudd som følge av vedtak om tilbakebetaling etter <a href="forskrift/2022-12-21-2468/§1-4">§ 1-4</a> eller avkorting etter <a href="forskrift/2022-12-21-2468/§1-6">§ 1-6</a>, kan kreves tilbakebetalt fra tilskuddsmottakeren eller motregnes i senere tilskuddsutbetalinger.</article><article class="legalP" id="kapittel-1-paragraf-7-ledd-2">Krav fra reindriftsmyndighetene kan motregnes i tilskuddsutbetalinger til tilskuddsmottakeren.</article><article class="legalP" id="kapittel-1-paragraf-7-ledd-3">Dersom foretaket/tilskuddsmottakeren ikke var i aktsom god tro om utbetalingen, kan renter kreves fra det tidspunkt tilbakebetalingskravet er kommet fram til foretaket/mottaker. Ved grov uaktsomhet eller forsett kan renter kreves fra tidspunktet for utbetaling av det urettmessige tilskuddet. Rentefoten skal settes lik den rentefot som til enhver tid er fastsatt av Finansdepartementet i medhold av <a href="lov/1976-12-17-100/§3">§ 3 i lov 17. desember 1976 nr. 100 om renter ved forsinket betaling m.m</a>.</article><article class="changesToParent">Endret ved forskrift <a href="forskrift/2024-06-20-1065">20 juni 2024 nr. 1065</a> (i kraft 1 juli 2024).</article></article><article class="legalArticle" data-lovdata-URL="SF/forskrift/2022-12-21-2468/§1-8" data-name="§1-8" id="kapittel-1-paragraf-8"><h3 class="legalArticleHeader"><span class="legalArticleValue">§ 1-8</span>. <span class="legalArticleTitle">Klageadgang</span></h3><article class="legalP" id="kapittel-1-paragraf-8-ledd-1">Statsforvalterens vedtak etter denne forskrift kan påklages til Landbruksdirektoratet etter <a href="lov/1967-02-10">forvaltningslovens</a> regler.</article><article class="legalP" id="kapittel-1-paragraf-8-ledd-2">Landbruksdirektoratets vedtak etter denne forskrift kan påklages til Landbruks- og matdepartementet etter <a href="lov/2025-06-20-81">forvaltningslovens</a> regler.</article><article class="changesToParent">Endret ved forskrift <a href="forskrift/2025-06-24-1287">24 juni 2025 nr. 1287</a> (i kraft 1 juli 2025).</article></article><article class="legalArticle" data-lovdata-URL="SF/forskrift/2022-12-21-2468/§1-9" data-name="§1-9" id="kapittel-1-paragraf-9"><h3 class="legalArticleHeader"><span class="legalArticleValue">§ 1-9</span>. <span class="legalArticleTitle">Fellesbestemmelser</span></h3><article class="legalP" id="kapittel-1-paragraf-9-ledd-1">Bestemmelsene i <a href="forskrift/2022-12-21-2468/kap1">kapittel 1</a> gjelder for alle tilskuddsordninger etter denne forskriften, med mindre annet er særskilt bestemt.</article></article></section><section class="section" data-name="kap2" id="kapittel-2" data-lovdata-URL="SF/forskrift/2022-12-21-2468/KAPITTEL_2"><h2>Kapittel 2. Distriktstilskudd</h2><article class="legalArticle" data-lovdata-URL="SF/forskrift/2022-12-21-2468/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Vilkår for distriktstilskudd</span></h3><article class="legalP" id="kapittel-2-paragraf-1-ledd-1">Tilskudd kan innvilges reinbeitedistrikter og reinlag etter dette kapittelet dersom:<ol class="defaultList" type="a"><li data-name="a." value="1"><article class="listArticle" id="kapittel-2-paragraf-1-ledd-1-punkt-1"><article class="legalP" id="kapittel-2-paragraf-1-ledd-1-punkt-1-ledd-1">reinbeitedistriktet og reinlaget er i drift,</article></article></li><li data-name="b." value="2"><article class="listArticle" id="kapittel-2-paragraf-1-ledd-1-punkt-2"><article class="legalP" id="kapittel-2-paragraf-1-ledd-1-punkt-2-ledd-1">reinbeitedistriktet har vedtatt en distriktsplan, som er oppdatert i løpet av de siste fire årene, og sendt denne til statsforvalteren,</article></article></li><li data-name="c." value="3"><article class="listArticle" id="kapittel-2-paragraf-1-ledd-1-punkt-3"><article class="legalP" id="kapittel-2-paragraf-1-ledd-1-punkt-3-ledd-1">reinlaget har vedtatt en reindriftsplan og sendt denne til statsforvalteren,</article></article></li><li data-name="d." value="4"><article class="listArticle" id="kapittel-2-paragraf-1-ledd-1-punkt-4"><article class="legalP" id="kapittel-2-paragraf-1-ledd-1-punkt-4-ledd-1">reinbeitedistriktet/reinlaget har vedtatt en beredskapsplan,</article></article></li><li data-name="e." value="5"><article class="listArticle" id="kapittel-2-paragraf-1-ledd-1-punkt-5"><article class="legalP" id="kapittel-2-paragraf-1-ledd-1-punkt-5-ledd-1">statsforvalteren har fått oversendt revisorgodkjent regnskap for foregående år,</article></article></li><li data-name="f." value="6"><article class="listArticle" id="kapittel-2-paragraf-1-ledd-1-punkt-6"><article class="legalP" id="kapittel-2-paragraf-1-ledd-1-punkt-6-ledd-1">reinbeitedistriktet og reinlaget, som har mottatt tilskudd etter denne forskriften siste driftsår, har rapportert om avsetning og bruk av midler mv. på særskilt rapporteringsskjema fastsatt av Landbruksdirektoratet.</article></article></li></ol></article><article class="legalP" id="kapittel-2-paragraf-1-ledd-2">I særlige tilfeller kan Landbruksdirektoratet dispensere fra vilkåret i bokstav e.</article><article class="changesToParent">Endret ved forskrifter <a href="forskrift/2023-06-21-1015">21 juni 2023 nr. 1015</a> (i kraft 1 juli 2023), <a href="forskrift/2025-06-24-1287">24 juni 2025 nr. 1287</a> (i kraft 1 juli 2025).</article></article><article class="legalArticle" data-lovdata-URL="SF/forskrift/2022-12-21-2468/§2-2" data-name="§2-2" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Satser for distriktstilskudd</span></h3><article class="legalP" id="kapittel-2-paragraf-2-ledd-1">Tilskudd til reinbeitedistriktene, herunder Trollheimen, ytes med et fast grunnbeløp på inntil 264&#xa0;000 kroner per distrikt. Ved sammenslåing av distrikter mottar distriktet de to første årene grunnbeløp for det antall distrikt som er sammenslått.</article><article class="legalP" id="kapittel-2-paragraf-2-ledd-2">Tilskuddet utgjør<ol class="defaultList" type="a"><li data-name="a." value="1"><article class="listArticle" id="kapittel-2-paragraf-2-ledd-2-punkt-1"><article class="legalP" id="kapittel-2-paragraf-2-ledd-2-punkt-1-ledd-1">inntil 385&#xa0;500 kroner til distrikt 17 i Øst-Finnmark reinbeiteområde,</article></article></li><li data-name="b." value="2"><article class="listArticle" id="kapittel-2-paragraf-2-ledd-2-punkt-2"><article class="legalP" id="kapittel-2-paragraf-2-ledd-2-punkt-2-ledd-1">inntil 457&#xa0;000 kroner til distrikt 16 i Øst-Finnmark reinbeiteområde,</article></article></li><li data-name="c." value="3"><article class="listArticle" id="kapittel-2-paragraf-2-ledd-2-punkt-3"><article class="legalP" id="kapittel-2-paragraf-2-ledd-2-punkt-3-ledd-1">inntil 457&#xa0;000 kroner til hvert av distriktene 30A, 30B og 30C i Vest-Finnmark reinbeiteområde,</article></article></li><li data-name="d." value="4"><article class="listArticle" id="kapittel-2-paragraf-2-ledd-2-punkt-4"><article class="legalP" id="kapittel-2-paragraf-2-ledd-2-punkt-4-ledd-1">inntil 148&#xa0;500 kroner til Femund reinbeitedistrikt i Sør-Trøndelag/Hedmark reinbeiteområde, og</article></article></li><li data-name="e." value="5"><article class="listArticle" id="kapittel-2-paragraf-2-ledd-2-punkt-5"><article class="legalP" id="kapittel-2-paragraf-2-ledd-2-punkt-5-ledd-1">inntil 251&#xa0;000 kroner til hvert av reinlagene.</article></article></li></ol></article><article class="legalP" id="kapittel-2-paragraf-2-ledd-3">I tillegg ytes et beløp per siidaandel på inntil 22&#xa0;500 kroner. For siidaandeler i distrikt 16 i Øst-Finnmark reinbeiteområde utgjør beløpet inntil 34&#xa0;000 kroner. Det variable tilskuddet skal kun ytes for det antall siidaandeler som er innvilget produksjonspremie minst et av de tre foregående driftsårene. Det variable tilskuddet gjelder ikke distriktene 17, 30A, 30B, 30C, og Femund.</article><article class="legalP" id="kapittel-2-paragraf-2-ledd-4">Distrikter som har vedtatt en siidainndeling gjennom årsmøtevedtak kan fordele midlene på de ulike siidaene.</article><article class="changesToParent">Endret ved forskrifter <a href="forskrift/2023-06-21-1015">21 juni 2023 nr. 1015</a> (i kraft 1 juli 2023), <a href="forskrift/2024-06-20-1065">20 juni 2024 nr. 1065</a> (i kraft 1 juli 2024), <a href="forskrift/2025-06-24-1287">24 juni 2025 nr. 1287</a> (i kraft 1 juli 2025).</article></article><article class="legalArticle" data-lovdata-URL="SF/forskrift/2022-12-21-2468/§2-3" data-name="§2-3" id="kapittel-2-paragraf-3"><h3 class="legalArticleHeader"><span class="legalArticleValue">§ 2-3</span>. <span class="legalArticleTitle">Bruk av distriktstilskudd</span></h3><article class="legalP" id="kapittel-2-paragraf-3-ledd-1">Tilskudd etter dette kapittelet gir grunnlag for tiltak som er i samsvar med forskriftens formål i <a href="forskrift/2022-12-21-2468/§1-1">§ 1-1</a> første ledd, herunder:<ol class="defaultList" type="a"><li data-name="a." value="1"><article class="listArticle" id="kapittel-2-paragraf-3-ledd-1-punkt-1"><article class="legalP" id="kapittel-2-paragraf-3-ledd-1-punkt-1-ledd-1">administrasjon og ressursforvaltning,</article></article></li><li data-name="b." value="2"><article class="listArticle" id="kapittel-2-paragraf-3-ledd-1-punkt-2"><article class="legalP" id="kapittel-2-paragraf-3-ledd-1-punkt-2-ledd-1">avsetning til beredskapsfond,</article></article></li><li data-name="c." value="3"><article class="listArticle" id="kapittel-2-paragraf-3-ledd-1-punkt-3"><article class="legalP" id="kapittel-2-paragraf-3-ledd-1-punkt-3-ledd-1">kjøp av utstyr til krisefôring som framgår av distriktets beredskapsplan,</article></article></li><li data-name="d." value="4"><article class="listArticle" id="kapittel-2-paragraf-3-ledd-1-punkt-4"><article class="legalP" id="kapittel-2-paragraf-3-ledd-1-punkt-4-ledd-1">arbeid med helse, miljø og sikkerhet,</article></article></li><li data-name="e." value="5"><article class="listArticle" id="kapittel-2-paragraf-3-ledd-1-punkt-5"><article class="legalP" id="kapittel-2-paragraf-3-ledd-1-punkt-5-ledd-1">avløsning ved sykdom ut over folketrygdens generelle ordninger,</article></article></li><li data-name="f." value="6"><article class="listArticle" id="kapittel-2-paragraf-3-ledd-1-punkt-6"><article class="legalP" id="kapittel-2-paragraf-3-ledd-1-punkt-6-ledd-1">avløsning ved ferie og fritid,</article></article></li><li data-name="g." value="7"><article class="listArticle" id="kapittel-2-paragraf-3-ledd-1-punkt-7"><article class="legalP" id="kapittel-2-paragraf-3-ledd-1-punkt-7-ledd-1">felles investeringer i utstyr som kan bidra til klimatilpasning.</article></article></li></ol></article><article class="changesToParent">Endret ved forskrift <a href="forskrift/2024-06-20-1065">20 juni 2024 nr. 1065</a> (i kraft 1 juli 2024).</article></article><article class="legalArticle" data-lovdata-URL="SF/forskrift/2022-12-21-2468/§2-4" data-name="§2-4" id="kapittel-2-paragraf-4"><h3 class="legalArticleHeader"><span class="legalArticleValue">§ 2-4</span>. <span class="legalArticleTitle">Særskilt tilskudd for Trollheimen</span></h3><article class="legalP" id="kapittel-2-paragraf-4-ledd-1">For Trollheimen ytes det tilskudd til spesielle kostnader med inntil 15&#xa0;000 kroner per siidaandel for det antall enheter som er innvilget produksjonspremie i minst et av de tre foregående driftsårene. Med bakgrunn i gitte rammebetingelser utbetales et ekstraordinært tilskudd på inntil 200&#xa0;000 kroner til hver av de fem siidaandelene i Trollheimen. Ved endring av rammebetingelsene bortfaller tilskuddet.</article><article class="changesToParent">Endret ved forskrift <a href="forskrift/2024-06-20-1065">20 juni 2024 nr. 1065</a> (i kraft 1 juli 2024).</article></article><article class="legalArticle" data-lovdata-URL="SF/forskrift/2022-12-21-2468/§2-5" data-name="§2-5" id="kapittel-2-paragraf-5"><h3 class="legalArticleHeader"><span class="legalArticleValue">§ 2-5</span>. <span class="legalArticleTitle">Søknadsfrist</span></h3><article class="legalP" id="kapittel-2-paragraf-5-ledd-1">Søknad om distriktstilskudd med vedlegg må være levert innen 15. juli.</article><article class="legalP" id="kapittel-2-paragraf-5-ledd-2">I særlige tilfeller kan statsforvalteren dispensere fra søknadsfristen.</article></article><article class="legalArticle" data-lovdata-URL="SF/forskrift/2022-12-21-2468/§2-6" data-name="§2-6" id="kapittel-2-paragraf-6"><h3 class="legalArticleHeader"><span class="legalArticleValue">§ 2-6</span>. <span class="legalArticleTitle">Dekning av kostnader til utarbeidelse av bruksregler</span></h3><article class="legalP" id="kapittel-2-paragraf-6-ledd-1">Dersom distriktet ikke selv utarbeider bruksregler, dekkes statsforvalterens utgifter til utarbeiding av bruksreglene innenfor rammen av distriktstilskudd.</article></article></section><section class="section" data-name="kap3" id="kapittel-3" data-lovdata-URL="SF/forskrift/2022-12-21-2468/KAPITTEL_3"><h2>Kapittel 3. Beredskapsfond</h2><article class="legalArticle" data-lovdata-URL="SF/forskrift/2022-12-21-2468/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Tilskudd til beredskapsfond</span></h3><article class="legalP" id="kapittel-3-paragraf-1-ledd-1">Tilskudd til beredskapsfond kan gis med 45 kroner per rein. Reintallet som legges til grunn er reintallet pr. 31. mars, som er oppgitt i melding om reindrift. Det gis ikke tilskudd for flere rein enn siidaens eller reinlagets fastsatte øvre reintall. Tilskudd kan innvilges inntil distriktets eller reinlagets beredskapsfond er tilstrekkelig til å håndtere en beitekrise i 90 døgn, tilsvarende 3 kroner per rein per døgn.</article><article class="legalP" id="kapittel-3-paragraf-1-ledd-2">Tilskudd til beredskapsfond utbetales ikke til distriktene 17, 30A, 30B, 30C, og Femund.</article><article class="legalP" id="kapittel-3-paragraf-1-ledd-3">Reinbeitedistrikt og reinlag plikter å ha en egen bankkonto for beredskapsfondet. Det skal føres separat regnskap for beredskapsfondet.</article><article class="changesToParent">Endret ved forskrift <a href="forskrift/2025-06-24-1287">24 juni 2025 nr. 1287</a> (i kraft 1 juli 2025).</article></article><article class="legalArticle" data-lovdata-URL="SF/forskrift/2022-12-21-2468/§3-2" data-name="§3-2" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">Bruk av beredskapsfond</span></h3><article class="legalP" id="kapittel-3-paragraf-2-ledd-1">Beredskapsfondet etter <a href="forskrift/2022-12-21-2468/§3-1">§ 3-1</a> skal dekke kostnader etter <a href="forskrift/2022-12-21-2468/§3-3">§ 3-3</a> i tilfeller der beredskapsutvalget har fastslått at det foreligger en beitekrise.</article><article class="legalP" id="kapittel-3-paragraf-2-ledd-2">Reinbeitedistrikt og reinlag kan vedta å ta i bruk eget beredskapsfond, dersom:<ol class="defaultList" type="a"><li data-name="a." value="1"><article class="listArticle" id="kapittel-3-paragraf-2-ledd-2-punkt-1"><article class="legalP" id="kapittel-3-paragraf-2-ledd-2-punkt-1-ledd-1">distriktsstyret eller reinlaget vurderer at det er beitekrise i hele eller deler av distriktet i henhold til definisjonen i <a href="forskrift/2022-12-21-2468/§1-2">§ 1-2</a> annet ledd, og</article></article></li><li data-name="b." value="2"><article class="listArticle" id="kapittel-3-paragraf-2-ledd-2-punkt-2"><article class="legalP" id="kapittel-3-paragraf-2-ledd-2-punkt-2-ledd-1">det er behov for å iverksette tiltak raskt, og</article></article></li><li data-name="c." value="3"><article class="listArticle" id="kapittel-3-paragraf-2-ledd-2-punkt-3"><article class="legalP" id="kapittel-3-paragraf-2-ledd-2-punkt-3-ledd-1">distriktsstyret eller reinlaget har varslet beredskapsutvalget om at det er nødvendig å foreta befaring i distriktet.</article></article></li></ol></article></article><article class="legalArticle" data-lovdata-URL="SF/forskrift/2022-12-21-2468/§3-3" data-name="§3-3" id="kapittel-3-paragraf-3"><h3 class="legalArticleHeader"><span class="legalArticleValue">§ 3-3</span>. <span class="legalArticleTitle">Kostnader og satser</span></h3><article class="legalP" id="kapittel-3-paragraf-3-ledd-1">Som kostnader etter <a href="forskrift/2022-12-21-2468/§3-2">§ 3-2</a> regnes blant annet leie av alternative beiteområder, innkjøp av fôr, innleid arbeidskraft, transport av fôr og personell, samt flytting av rein til alternative beiteområder.</article><article class="legalP" id="kapittel-3-paragraf-3-ledd-2">Vederlag for enkeltpersoners arbeidsinnsats kan maksimalt utgjøre 210 kroner per time.</article><article class="legalP" id="kapittel-3-paragraf-3-ledd-3">For dekning av bruk av enkeltpersoners transportmidler og annet utstyr anvendes statens satser.</article><article class="changesToParent">Endret ved forskrift <a href="forskrift/2023-06-21-1015">21 juni 2023 nr. 1015</a> (i kraft 1 juli 2023).</article></article><article class="legalArticle" data-lovdata-URL="SF/forskrift/2022-12-21-2468/§3-4" data-name="§3-4" id="kapittel-3-paragraf-4"><h3 class="legalArticleHeader"><span class="legalArticleValue">§ 3-4</span>. <span class="legalArticleTitle">Krav om tilbakeføring ved uberettiget bruk</span></h3><article class="legalP" id="kapittel-3-paragraf-4-ledd-1">Statsforvalteren kan kreve hele eller deler av de brukte midlene tilbakeført til beredskapsfondet dersom:<ol class="defaultList" type="a"><li data-name="a." value="1"><article class="listArticle" id="kapittel-3-paragraf-4-ledd-1-punkt-1"><article class="legalP" id="kapittel-3-paragraf-4-ledd-1-punkt-1-ledd-1">fondet brukes i strid med de generelle vilkårene i <a href="forskrift/2022-12-21-2468/§3-2">§ 3-2</a>, eller</article></article></li><li data-name="b." value="2"><article class="listArticle" id="kapittel-3-paragraf-4-ledd-1-punkt-2"><article class="legalP" id="kapittel-3-paragraf-4-ledd-1-punkt-2-ledd-1">statsforvalteren ikke godkjenner rapporteringen ved bruk av fondet etter <a href="forskrift/2022-12-21-2468/§1-4">§ 1-4</a>.</article></article></li></ol></article></article></section><section class="section" data-name="kap4" id="kapittel-4" data-lovdata-URL="SF/forskrift/2022-12-21-2468/KAPITTEL_4"><h2>Kapittel 4. Ekstraordinært tilskudd til beredskap</h2><article class="legalArticle" data-lovdata-URL="SF/forskrift/2022-12-21-2468/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Vilkår for tilskudd</span></h3><article class="legalP" id="kapittel-4-paragraf-1-ledd-1">Ekstraordinært tilskudd til beredskap kan ytes til reinbeitedistrikter og reinlag dersom:<ol class="defaultList" type="a"><li data-name="a." value="1"><article class="listArticle" id="kapittel-4-paragraf-1-ledd-1-punkt-1"><article class="legalP" id="kapittel-4-paragraf-1-ledd-1-punkt-1-ledd-1">beredskapsutvalget har fastslått at det foreligger en beitekrise i det aktuelle reinbeitedistrikt og reinlag, og</article></article></li><li data-name="b." value="2"><article class="listArticle" id="kapittel-4-paragraf-1-ledd-1-punkt-2"><article class="legalP" id="kapittel-4-paragraf-1-ledd-1-punkt-2-ledd-1">det har gått minst 30 døgn siden beredskapsutvalget har fastslått at det foreligger en beitekrise i reinbeitedistriktet eller reinlaget.</article></article></li></ol></article><article class="legalP" id="kapittel-4-paragraf-1-ledd-2">Ekstraordinært tilskudd til beredskap ytes ikke til distriktene 17, 30A, 30B, 30C, og Femund.</article><article class="legalP" id="kapittel-4-paragraf-1-ledd-3">Tilskudd skal utbetales til reinbeitedistriktets og reinlagets beredskapsfond og brukes i henhold til <a href="forskrift/2022-12-21-2468/kap3">kapittel 3</a>.</article><article class="changesToParent">Endret ved forskrift <a href="forskrift/2025-06-24-1287">24 juni 2025 nr. 1287</a> (i kraft 1 juli 2025).</article></article><article class="legalArticle" data-lovdata-URL="SF/forskrift/2022-12-21-2468/§4-2" data-name="§4-2" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">Beregning av tilskudd</span></h3><article class="legalP" id="kapittel-4-paragraf-2-ledd-1">Tilskuddet beregnes med 4,50 kroner per rein per døgn, på grunnlag av det antallet rein som tilhører de siidaene eller reinlagene der beredskapsutvalget har erklært beitekrise.</article><article class="legalP" id="kapittel-4-paragraf-2-ledd-2">Reintallet som legges til grunn er reintallet pr. 31. mars, som er oppgitt i melding om reindrift. Det gis ikke tilskudd for flere rein enn siidaens eller reinlagets fastsatte øvre reintall.</article><article class="legalP" id="kapittel-4-paragraf-2-ledd-3">Det kan søkes om tilskudd for en periode på 15 døgn fra det tidspunktet vilkårene i <a href="forskrift/2022-12-21-2468/§4-1/ledd/1">§ 4‑1 første ledd</a> er oppfylt. Dersom beitekrisen vedvarer, kan det søkes om tilskudd for en ny periode på 15 døgn.</article><article class="changesToParent">Endret ved forskrift <a href="forskrift/2025-06-24-1287">24 juni 2025 nr. 1287</a> (i kraft 1 juli 2025).</article></article><article class="legalArticle" data-lovdata-URL="SF/forskrift/2022-12-21-2468/§4-3" data-name="§4-3" id="kapittel-4-paragraf-3"><h3 class="legalArticleHeader"><span class="legalArticleValue">§ 4-3</span>. <span class="legalArticleTitle">Tilskudd til flytting av rein fra vinter- til sommerbeite</span></h3><article class="legalP" id="kapittel-4-paragraf-3-ledd-1">Reinbeitedistrikt kan søke om tilskudd til flytting av rein fra distriktets vinter- til sommerbeite fra det tidspunktet vilkårene i <a href="forskrift/2022-12-21-2468/§4-1/ledd/1">§ 4-1 første ledd</a> er oppfylt. Det gis kun tilskudd til flytting som er gjennomført innen 10. mai.</article><article class="legalP" id="kapittel-4-paragraf-3-ledd-2">Tilskudd til flytting av rein utgjør 0,18 kroner per rein per kilometer. Det gis ikke tilskudd for flere rein enn siidaens fastsatte øvre reintall.</article><article class="legalP" id="kapittel-4-paragraf-3-ledd-3">Transportør og transportmiddel som benyttes til fraktoppdragene må ha nødvendige offentlige godkjenninger for å kunne transportere levende rein.</article><article class="legalP" id="kapittel-4-paragraf-3-ledd-4">Søknad om tilskudd til flytting sendes til statsforvalteren innen 31. mai. I søknaden må det dokumenteres at flytting er gjennomført, antall rein som er flyttet og antall kilometer. Dokumentasjon på at transportøren har nødvendige godkjenninger for transport av levende rein må vedlegges søknaden.</article><article class="changesToParent">Endret ved forskrift <a href="forskrift/2025-06-24-1287">24 juni 2025 nr. 1287</a> (i kraft 1 juli 2025).</article></article><article class="legalArticle" data-lovdata-URL="SF/forskrift/2022-12-21-2468/§4-4" data-name="§4-4" id="kapittel-4-paragraf-4"><h3 class="legalArticleHeader"><span class="legalArticleValue">§ 4-4</span>. <span class="legalArticleTitle">Egenandel ved transport av fôr med helikopter</span></h3><article class="legalP" id="kapittel-4-paragraf-4-ledd-1">Avtalepartene kan beslutte å benytte beredskapsfondet under Reindriftens utviklingsfond til å dekke kostnader ved bruk av helikopter til beredskapsutvalgenes befaringer og til transport av fôr i en beitekrise.</article><article class="legalP" id="kapittel-4-paragraf-4-ledd-2">I tilfeller der beredskapsfondet brukes til å dekke kostnader ved transport av fôr med helikopter skal det beregnes en egenandel for reinbeitedistriktet på 1&#xa0;600 kroner per fôrsekk.</article><article class="changesToParent">Tilføyd ved forskrift <a href="forskrift/2024-06-20-1065">20 juni 2024 nr. 1065</a> (i kraft 1 juli 2024).</article></article></section><section class="section" data-name="kap5" id="kapittel-5" data-lovdata-URL="SF/forskrift/2022-12-21-2468/KAPITTEL_5"><h2>Kapittel 5. Ikrafttredelse</h2><article class="legalArticle" data-lovdata-URL="SF/forskrift/2022-12-21-2468/§5-1" data-name="§5-1" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">Ikrafttredelse</span></h3><article class="legalP" id="kapittel-5-paragraf-1-ledd-1">Forskriften trer i kraft straks. Fra samme tid oppheves <a href="forskrift/2018-06-26-1031">forskrift 26. juni 2018 nr. 1031 om tilskudd til reinbeitedistrikter og reinlag</a> og <a href="forskrift/2022-02-04-165">forskrift 4. februar 2022 nr. 165 om ekstraordinært tilskudd til kriseberedskap</a>.</article></article></section></main></body></html>