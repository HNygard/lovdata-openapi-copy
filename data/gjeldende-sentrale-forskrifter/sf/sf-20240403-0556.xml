<!DOCTYPE html><html lang="nb"><head><title>Forskrift om tilskuddsordninger til omstilling og utvikling i områder med særlige distriktsutfordringer</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2024-04-03-556</dd><dt class="dokid">DokumentID</dt><dd class="dokid">SF/forskrift/2024-04-03-556</dd><dt class="ministry">Departement</dt><dd class="ministry"><ul><li>Kommunal- og distriktsdepartementet</li></ul></dd><dt class="subunit">Etat</dt><dd class="subunit"><ul><li>Regionalpolitisk avdeling</li></ul></dd><dt class="dateInForce">I kraft fra</dt><dd class="dateInForce">2024-04-03</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2024-04-05 14:40</dd><dt class="title">Tittel</dt><dd class="title">Forskrift om tilskuddsordninger til omstilling og utvikling i områder med særlige distriktsutfordringer</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kommunal- og distriktsdepartementet 3. april 2024 til oppfølging av Stortingets budsjettvedtak kap. 553, post 65.</dd><dt class="refid">RefID</dt><dd class="refid">forskrift/2024-04-03-556</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om tilskuddsordninger til omstilling og utvikling i områder med særlige distriktsutfordringer</a><ul class="tocSubUl"><li><a href="#kapittel-1" data-child-interval="§§ 1 – 1b">Kapittel I. Formål</a><ul class="tocSubUl"><li><a href="#kapittel-1-paragraf-1">§ 1. Formål</a></li><li><a href="#kapittel-1-paragraf-2">§ 1a. Tilskudd til kommuner med langvarig nedgang i befolkning og sysselsetting av særlig omfattende grad</a></li><li><a href="#kapittel-1-paragraf-3">§ 1b. Tilskudd til omstilling i kommuner eller regioner med vesentlig fall i sysselsettingen over relativ kort tid</a></li></ul></li><li><a href="#kapittel-2" data-child-interval="§§ 2 – 3">Kapittel II. Særregler for tilskudd til kommuner med langvarig nedgang i befolkning og sysselsetting av særlig omfattende grad, jf. § 1a</a><ul class="tocSubUl"><li><a href="#kapittel-2-paragraf-1">§ 2. Kriterier for tildeling av tilskudd</a></li><li><a href="#kapittel-2-paragraf-2">§ 3. Kriterier for måloppnåelse som enkelt tiltak skal vurderes opp mot</a></li></ul></li><li><a href="#kapittel-3" data-child-interval="§§ 4 – 6">Kapittel III. Særregler for tilskudd til omstilling i kommuner eller regioner med vesentlig fall i sysselsettingen over relativt kort tid jf. § 1b</a><ul class="tocSubUl"><li><a href="#kapittel-3-paragraf-1">§ 4. Kriterier for tildeling av tilskudd</a></li><li><a href="#kapittel-3-paragraf-2">§ 5. Ekstraordinære statlige omstillingsmidler</a></li><li><a href="#kapittel-3-paragraf-3">§ 6. Kriterier for måloppnåelse som enkelt tiltak skal vurderes opp mot</a></li></ul></li><li><a href="#kapittel-4" data-child-interval="§§ 7 – 14">Kapittel IV. Fellesbestemmelser</a><ul class="tocSubUl"><li><a href="#kapittel-4-paragraf-1">§ 7. Kunngjøring ved utlysning av tilskuddsmidlene</a></li><li><a href="#kapittel-4-paragraf-2">§ 8. Krav til en søknad om tilskudd</a></li><li><a href="#kapittel-4-paragraf-3">§ 9. Søknadsbehandlingen og forholdet til forvaltningsloven</a></li><li><a href="#kapittel-4-paragraf-4">§ 10. Hva det kan og ikke kan tildeles tilskudd til</a></li><li><a href="#kapittel-4-paragraf-5">§ 11. Adgangen til å kontrollere at vilkårene for tilskudd er oppfylt. Evaluering</a></li><li><a href="#kapittel-4-paragraf-6">§ 12. Utbetaling av tilskuddsmidler</a></li><li><a href="#kapittel-4-paragraf-7">§ 13. Krav til tilskuddsmottakers rapportering</a></li><li><a href="#kapittel-4-paragraf-8">§ 14. Redusering og stans i utbetaling av tilskuddsmidler. Krav om tilbakebetaling</a></li></ul></li><li><a href="#kapittel-5" data-child-interval="§§ 15 – 22">Kapittel V. Bestemmelser for forvaltere av tilskuddspostene</a><ul class="tocSubUl"><li><a href="#kapittel-5-paragraf-1">§ 15. Hvem som forvalter tilskuddspostene og deres fullmakter</a></li><li><a href="#kapittel-5-paragraf-2">§ 16. Spesielt om virkemiddelaktørene som forvaltere av tilskuddsmidler</a></li><li><a href="#kapittel-5-paragraf-3">§ 17. Delegering av forvalteransvar</a></li><li><a href="#kapittel-5-paragraf-4">§ 18. Forvalteres etablering av tilskuddsordninger</a></li><li><a href="#kapittel-5-paragraf-5">§ 19. Krav til forvalters tilsyn med tilskuddsmidlene</a></li><li><a href="#kapittel-5-paragraf-6">§ 20. Konsekvenser ved feil forvaltning og feil bruk av tilskuddsmidlene</a></li><li><a href="#kapittel-5-paragraf-7">§ 21. Administrasjons- og gjennomføringskostnader</a></li><li><a href="#kapittel-5-paragraf-8">§ 22. Oppfølging og rapportering for forvaltere</a></li></ul></li><li><a href="#kapittel-6" data-child-interval="§§ 23 – 25">Kapittel VI. Sluttbestemmelser</a><ul class="tocSubUl"><li><a href="#kapittel-6-paragraf-1">§ 23. Dispensasjon</a></li><li><a href="#kapittel-6-paragraf-2">§ 24. Overgangsregler</a></li><li><a href="#kapittel-6-paragraf-3">§ 25. Ikrafttredelse</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/2024-04-03-556" id="dokument"><h1>Forskrift om tilskuddsordninger til omstilling og utvikling i områder med særlige distriktsutfordringer</h1><section class="section" data-name="kapI" id="kapittel-1" data-lovdata-URL="SF/forskrift/2024-04-03-556/KAPITTEL_1"><h2>Kapittel I. Formål</h2><article class="legalArticle" data-lovdata-URL="SF/forskrift/2024-04-03-556/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Formålet er å regulere distrikts- og regionalpolitiske virkemidler fastsatt av Stortinget.</article><article class="legalP" id="kapittel-1-paragraf-1-ledd-2">Tilskuddenes hovedformål er å bidra til næringsutvikling, verdiskaping og attraktive arbeidsmarkeder i regioner og distrikter.</article><article class="legalP" id="kapittel-1-paragraf-1-ledd-3">Tilskuddene har ulike mål som fremgår av <a href="forskrift/2024-04-03-556/§1a">§ 1a</a>–<a href="forskrift/2024-04-03-556/§1b">§ 1b</a>.</article></article><article class="legalArticle" data-lovdata-URL="SF/forskrift/2024-04-03-556/§1a" data-name="§1a" id="kapittel-1-paragraf-2"><h3 class="legalArticleHeader"><span class="legalArticleValue">§ 1a</span>. <span class="legalArticleTitle">Tilskudd til kommuner med langvarig nedgang i befolkning og sysselsetting av særlig omfattende grad</span></h3><article class="legalP" id="kapittel-1-paragraf-2-ledd-1">Tilskuddsmidlene skal styrke kommunene sin kapasitet til å håndtere en situasjon med langvarig nedgang i befolkningen og sysselsetting av særlig omfattende grad. Blant annet gjennom å legge til rette for økt attraktivitet for bosetning og næringsliv.</article></article><article class="legalArticle" data-lovdata-URL="SF/forskrift/2024-04-03-556/§1b" data-name="§1b" id="kapittel-1-paragraf-3"><h3 class="legalArticleHeader"><span class="legalArticleValue">§ 1b</span>. <span class="legalArticleTitle">Tilskudd til omstilling i kommuner eller regioner med vesentlig fall i sysselsettingen over relativ kort tid</span></h3><article class="legalP" id="kapittel-1-paragraf-3-ledd-1">Tilskuddsmidlene skal styrke næringsgrunnlaget og bidra til etablering av nye arbeidsplasser i kommuner eller regioner som opplever vesentlig reduksjon i sysselsettingen over relativ kort tid.</article></article></section><section class="section" data-name="kapII" id="kapittel-2" data-lovdata-URL="SF/forskrift/2024-04-03-556/KAPITTEL_2"><h2>Kapittel II. Særregler for tilskudd til kommuner med langvarig nedgang i befolkning og sysselsetting av særlig omfattende grad, jf. <a href="forskrift/2024-04-03-556/§1a">§ 1a</a></h2><article class="legalArticle" data-lovdata-URL="SF/forskrift/2024-04-03-556/§2" data-name="§2" id="kapittel-2-paragraf-1"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Kriterier for tildeling av tilskudd</span></h3><article class="legalP" id="kapittel-2-paragraf-1-ledd-1">Fylkeskommunen skal ved tildeling legge vekt på om kommunen har hatt langvarig nedgang i befolkning og sysselsetting av særlig omfattende grad.</article><article class="legalP" id="kapittel-2-paragraf-1-ledd-2">Fylkeskommunen kan også legge vekt på i hvilken grad kommunen har utfordringer med forsørgerbyrde, og andel som står utenfor arbeidslivet.</article><article class="legalP" id="kapittel-2-paragraf-1-ledd-3">Fylkeskommunene skal gjennom tilskuddet gi kommunen en forsterket innsats over tid til å snu den negative utviklingen.</article><article class="legalP" id="kapittel-2-paragraf-1-ledd-4">Kommunene kan gi tilskudd til offentlige og private virksomheter som driver tiltak som faller innenfor formålet i <a href="forskrift/2024-04-03-556/§1a">§ 1a</a>. Tilskuddsforvalteren kan fastsette ytterligere tildelingskriterier i relevant omfang når det etableres tilskuddsordninger, jf. <a href="forskrift/2024-04-03-556/kapVI">kapittel VI</a>.</article></article><article class="legalArticle" data-lovdata-URL="SF/forskrift/2024-04-03-556/§3" data-name="§3" id="kapittel-2-paragraf-2"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Kriterier for måloppnåelse som enkelt tiltak skal vurderes opp mot</span></h3><article class="legalP" id="kapittel-2-paragraf-2-ledd-1">Måloppnåelsen vil bli vurdert opp mot<ol class="defaultList" type="a"><li data-name="a." value="1"><article class="listArticle" id="kapittel-2-paragraf-2-ledd-1-punkt-1"><article class="legalP" id="kapittel-2-paragraf-2-ledd-1-punkt-1-ledd-1">Økt utviklingskapasitet og utviklings- og gjennomføringsevne i kommunen,</article></article></li><li data-name="b." value="2"><article class="listArticle" id="kapittel-2-paragraf-2-ledd-1-punkt-2"><article class="legalP" id="kapittel-2-paragraf-2-ledd-1-punkt-2-ledd-1">Økt attraktivitet for bosetting og attraktivitet for næringsliv.</article></article></li></ol></article></article></section><section class="section" data-name="kapIII" id="kapittel-3" data-lovdata-URL="SF/forskrift/2024-04-03-556/KAPITTEL_3"><h2>Kapittel III. Særregler for tilskudd til omstilling i kommuner eller regioner med vesentlig fall i sysselsettingen over relativt kort tid jf. <a href="forskrift/2024-04-03-556/§1b">§ 1b</a></h2><article class="legalArticle" data-lovdata-URL="SF/forskrift/2024-04-03-556/§4" data-name="§4" id="kapittel-3-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Kriterier for tildeling av tilskudd</span></h3><article class="legalP" id="kapittel-3-paragraf-1-ledd-1">Fylkeskommunene skal legge følgende tildelingskriterier til grunn ved tildeling til omstillingskommuner<ol class="defaultList" type="a"><li data-name="a." value="1"><article class="listArticle" id="kapittel-3-paragraf-1-ledd-1-punkt-1"><article class="legalP" id="kapittel-3-paragraf-1-ledd-1-punkt-1-ledd-1">omfanget av reduksjonen i sysselsettingen i kommunene og regionene</article></article></li><li data-name="b." value="2"><article class="listArticle" id="kapittel-3-paragraf-1-ledd-1-punkt-2"><article class="legalP" id="kapittel-3-paragraf-1-ledd-1-punkt-2-ledd-1">muligheten for pendling til andre arbeidsmarkeder</article></article></li><li data-name="c." value="3"><article class="listArticle" id="kapittel-3-paragraf-1-ledd-1-punkt-3"><article class="legalP" id="kapittel-3-paragraf-1-ledd-1-punkt-3-ledd-1">den generelle arbeidsledigheten i kommunene og regionene</article></article></li><li data-name="d." value="4"><article class="listArticle" id="kapittel-3-paragraf-1-ledd-1-punkt-4"><article class="legalP" id="kapittel-3-paragraf-1-ledd-1-punkt-4-ledd-1">eventuelle andre forhold som kan ha betydning.</article></article></li></ol></article><article class="legalP" id="kapittel-3-paragraf-1-ledd-2">Kommunene kan gi tilskudd til offentlige og private virksomheter som driver tiltak som faller innenfor formålet i <a href="forskrift/2024-04-03-556/§1a">§ 1a</a>. Tilskuddsforvalteren kan fastsette ytterligere tildelingskriterier i relevant omfang når det etableres tilskuddsordninger, jf. <a href="forskrift/2024-04-03-556/kapVI">kapittel VI</a>.</article></article><article class="legalArticle" data-lovdata-URL="SF/forskrift/2024-04-03-556/§5" data-name="§5" id="kapittel-3-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Ekstraordinære statlige omstillingsmidler</span></h3><article class="legalP" id="kapittel-3-paragraf-2-ledd-1">I de tilfellene hvor en kommune/fylkeskommune søker om ekstraordinære statlige omstillingsmidler, gjelder følgende kriterier for å kunne få økonomisk støtte:<ol class="defaultList" type="a"><li data-name="a." value="1"><article class="listArticle" id="kapittel-3-paragraf-2-ledd-1-punkt-1"><article class="legalP" id="kapittel-3-paragraf-2-ledd-1-punkt-1-ledd-1">Reduksjonen i den direkte sysselsettingen i kommunen bør være betydelig over en treårsperiode.</article></article></li><li data-name="b." value="2"><article class="listArticle" id="kapittel-3-paragraf-2-ledd-1-punkt-2"><article class="legalP" id="kapittel-3-paragraf-2-ledd-1-punkt-2-ledd-1">Reduksjonen bør som hovedregel utgjøre minst 15 prosent av den totale sysselsettingen.</article></article></li><li data-name="c." value="3"><article class="listArticle" id="kapittel-3-paragraf-2-ledd-1-punkt-3"><article class="legalP" id="kapittel-3-paragraf-2-ledd-1-punkt-3-ledd-1">I absolutte tall bør nedleggelsen som et minimum ligge på 150 personer.</article></article></li><li data-name="d." value="4"><article class="listArticle" id="kapittel-3-paragraf-2-ledd-1-punkt-4"><article class="legalP" id="kapittel-3-paragraf-2-ledd-1-punkt-4-ledd-1">I helt særskilte tilfeller kan det vurderes å gå noe lavere på små og isolerte steder.</article></article></li><li data-name="e." value="5"><article class="listArticle" id="kapittel-3-paragraf-2-ledd-1-punkt-5"><article class="legalP" id="kapittel-3-paragraf-2-ledd-1-punkt-5-ledd-1">I en totalvurdering skal det også legges vekt på reduksjonen i den indirekte sysselsettingen, den generelle arbeidsledigheten og mulighetene for pendling.</article></article></li><li data-name="f." value="6"><article class="listArticle" id="kapittel-3-paragraf-2-ledd-1-punkt-6"><article class="legalP" id="kapittel-3-paragraf-2-ledd-1-punkt-6-ledd-1">I tillegg kan det være aktuelt å ta i betraktning trygdebudsjettets størrelse, andel yrkesaktive i kommunen og kommuneøkonomi.</article></article></li></ol></article></article><article class="legalArticle" data-lovdata-URL="SF/forskrift/2024-04-03-556/§6" data-name="§6" id="kapittel-3-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Kriterier for måloppnåelse som enkelt tiltak skal vurderes opp mot</span></h3><article class="legalP" id="kapittel-3-paragraf-3-ledd-1">Måloppnåelsen vil bli vurdert opp mot<ol class="defaultList" type="a"><li data-name="a." value="1"><article class="listArticle" id="kapittel-3-paragraf-3-ledd-1-punkt-1"><article class="legalP" id="kapittel-3-paragraf-3-ledd-1-punkt-1-ledd-1">styrket utviklingsevne i området i løpet av omstillingsperioden</article></article></li><li data-name="b." value="2"><article class="listArticle" id="kapittel-3-paragraf-3-ledd-1-punkt-2"><article class="legalP" id="kapittel-3-paragraf-3-ledd-1-punkt-2-ledd-1">antall arbeidsplasser som er etablert eller sikret som følge av omstillingsarbeidet.</article></article></li></ol></article></article></section><section class="section" data-name="kapIV" id="kapittel-4" data-lovdata-URL="SF/forskrift/2024-04-03-556/KAPITTEL_4"><h2>Kapittel IV. Fellesbestemmelser</h2><article class="legalArticle" data-lovdata-URL="SF/forskrift/2024-04-03-556/§7" data-name="§7" id="kapittel-4-paragraf-1"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Kunngjøring ved utlysning av tilskuddsmidlene</span></h3><article class="legalP" id="kapittel-4-paragraf-1-ledd-1">Adgang til å søke om tilskuddsmidler skal kunngjøres gjennom Kommunal- og distriktsdepartementets elektroniske forvaltningsportal, regionalforvaltning.no. Dersom dette ikke er tilstrekkelig for å nå hele målgruppen, må forvalter i tillegg bruke andre kanaler.</article><article class="legalP" id="kapittel-4-paragraf-1-ledd-2">Søknadsfrist for det enkelte tilskuddsordning skal gå frem av kunngjøringen.</article></article><article class="legalArticle" data-lovdata-URL="SF/forskrift/2024-04-03-556/§8" data-name="§8" id="kapittel-4-paragraf-2"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Krav til en søknad om tilskudd</span></h3><article class="legalP" id="kapittel-4-paragraf-2-ledd-1">Søknaden skal sendes inn gjennom <a data-link-type="external" href="http://www.regionalforvaltning.no/">regionalforvaltning.no</a>.</article><article class="legalP" id="kapittel-4-paragraf-2-ledd-2">Følgende opplysninger må oppgis eller beskrives i alle søknader:<ul class="defaultList"><li><article class="listArticle" id="kapittel-4-paragraf-2-ledd-2-punkt-1"><article class="legalP" id="kapittel-4-paragraf-2-ledd-2-punkt-1-ledd-1"><i>Opplysninger om søker</i> <ol class="defaultList" type="a"><li data-name="a." value="1"><article class="listArticle" id="kapittel-4-paragraf-2-ledd-2-punkt-1-ledd-1-punkt-1"><article class="legalP" id="kapittel-4-paragraf-2-ledd-2-punkt-1-ledd-1-punkt-1-ledd-1">Den ansvarlige prosjekteierens navn og organisasjonsnummer.</article></article></li><li data-name="b." value="2"><article class="listArticle" id="kapittel-4-paragraf-2-ledd-2-punkt-1-ledd-1-punkt-2"><article class="legalP" id="kapittel-4-paragraf-2-ledd-2-punkt-1-ledd-1-punkt-2-ledd-1">Hvem som er kontaktperson.</article></article></li></ol></article></article></li><li><article class="listArticle" id="kapittel-4-paragraf-2-ledd-2-punkt-2"><article class="legalP" id="kapittel-4-paragraf-2-ledd-2-punkt-2-ledd-1"><i>Økonomi</i> <ol class="defaultList" type="a"><li data-name="c." value="3"><article class="listArticle" id="kapittel-4-paragraf-2-ledd-2-punkt-2-ledd-1-punkt-1"><article class="legalP" id="kapittel-4-paragraf-2-ledd-2-punkt-2-ledd-1-punkt-1-ledd-1">Hvilket tilskuddsbeløp det søkes om.</article></article></li><li data-name="d." value="4"><article class="listArticle" id="kapittel-4-paragraf-2-ledd-2-punkt-2-ledd-1-punkt-2"><article class="legalP" id="kapittel-4-paragraf-2-ledd-2-punkt-2-ledd-1-punkt-2-ledd-1">Budsjett med en finansieringsplan.</article></article></li><li data-name="e." value="5"><article class="listArticle" id="kapittel-4-paragraf-2-ledd-2-punkt-2-ledd-1-punkt-3"><article class="legalP" id="kapittel-4-paragraf-2-ledd-2-punkt-2-ledd-1-punkt-3-ledd-1">Om søker på søknadstidspunktet har mottatt annen offentlig støtte det inneværende år og de to siste regnskapsårene, jf. reglene om offentlig støtte. Bagatellmessig støtte utgjør 200&#xa0;000 euro fordelt over tre sammenhengende regnskapsår.</article></article></li></ol></article></article></li><li><article class="listArticle" id="kapittel-4-paragraf-2-ledd-2-punkt-3"><article class="legalP" id="kapittel-4-paragraf-2-ledd-2-punkt-3-ledd-1"><i>Beskrivelse av tiltaket og forventede resultater</i> <ol class="defaultList" type="a"><li data-name="f." value="6"><article class="listArticle" id="kapittel-4-paragraf-2-ledd-2-punkt-3-ledd-1-punkt-1"><article class="legalP" id="kapittel-4-paragraf-2-ledd-2-punkt-3-ledd-1-punkt-1-ledd-1">Tiltaket det søkes om tilskudd til, herunder mål og målgruppe.</article></article></li><li data-name="g." value="7"><article class="listArticle" id="kapittel-4-paragraf-2-ledd-2-punkt-3-ledd-1-punkt-2"><article class="legalP" id="kapittel-4-paragraf-2-ledd-2-punkt-3-ledd-1-punkt-2-ledd-1">Fremdriftsplanen for aktiviteter.</article></article></li><li data-name="h." value="8"><article class="listArticle" id="kapittel-4-paragraf-2-ledd-2-punkt-3-ledd-1-punkt-3"><article class="legalP" id="kapittel-4-paragraf-2-ledd-2-punkt-3-ledd-1-punkt-3-ledd-1">Organiseringen av tiltaket, herunder eventuelle samarbeidspartnere og hvilke roller de skal ha.</article></article></li><li data-name="i." value="9"><article class="listArticle" id="kapittel-4-paragraf-2-ledd-2-punkt-3-ledd-1-punkt-4"><article class="legalP" id="kapittel-4-paragraf-2-ledd-2-punkt-3-ledd-1-punkt-4-ledd-1">Om tiltaket har forankring i kommunale eller fylkeskommunale planer.</article></article></li><li data-name="j." value="10"><article class="listArticle" id="kapittel-4-paragraf-2-ledd-2-punkt-3-ledd-1-punkt-5"><article class="legalP" id="kapittel-4-paragraf-2-ledd-2-punkt-3-ledd-1-punkt-5-ledd-1">Resultatene søker forventer å oppnå ved avslutningen av tiltaket.</article></article></li><li data-name="k." value="11"><article class="listArticle" id="kapittel-4-paragraf-2-ledd-2-punkt-3-ledd-1-punkt-6"><article class="legalP" id="kapittel-4-paragraf-2-ledd-2-punkt-3-ledd-1-punkt-6-ledd-1">Forventede, langsiktige effekter av tiltaket etter at det er avsluttet. Dette gjelder kun for tilskudd på minimum 500&#xa0;000 kroner.</article></article></li></ol></article></article></li></ul></article><article class="legalP" id="kapittel-4-paragraf-2-ledd-3">I tillegg skal søknaden opplyse om andre forhold som søkeren bør forstå er viktig for vurdering av søknaden.</article></article><article class="legalArticle" data-lovdata-URL="SF/forskrift/2024-04-03-556/§9" data-name="§9" id="kapittel-4-paragraf-3"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Søknadsbehandlingen og forholdet til forvaltningsloven</span></h3><article class="legalP" id="kapittel-4-paragraf-3-ledd-1">Tildeling av tilskudd eller avslag på tilskuddssøknad er enkeltvedtak etter <a href="lov/1967-02-10/§2/ledd/1/bokstav/b">forvaltningsloven § 2 første ledd bokstav b</a>, jf. <a href="lov/1967-02-10/§2/ledd/1/bokstav/a">bokstav a</a>.</article><article class="legalP" id="kapittel-4-paragraf-3-ledd-2">Ellers vises det til <a href="lov/1967-02-10">forvaltningsloven</a> når det gjelder alminnelige saksbehandlingsregler, klagebehandling med mer.</article></article><article class="legalArticle" data-lovdata-URL="SF/forskrift/2024-04-03-556/§10" data-name="§10" id="kapittel-4-paragraf-4"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Hva det kan og ikke kan tildeles tilskudd til</span></h3><article class="legalP" id="kapittel-4-paragraf-4-ledd-1">Tilskuddsmottakere kan få tilskudd til et bestemt tiltak i maksimalt 6 år selv om tiltaket har lengre varighet.</article><article class="legalP" id="kapittel-4-paragraf-4-ledd-2">Tilskuddet skal kun dekke kostnader som er nødvendige for å realisere tiltaket. I vurderingen av hva som er direkte tilknyttet realiseringen, skal forvalter blant annet legge vekt på hva som er nødvendige utgifter for å realisere formålet med tilskuddet. Tilskuddet skal ha effekt utover å opprettholde et tilbud.</article><article class="legalP" id="kapittel-4-paragraf-4-ledd-3">Tilskuddet skal ikke brukes til<ol class="defaultList" type="a"><li data-name="a." value="1"><article class="listArticle" id="kapittel-4-paragraf-4-ledd-3-punkt-1"><article class="legalP" id="kapittel-4-paragraf-4-ledd-3-punkt-1-ledd-1">løpende driftskostnader i næringsvirksomheter eller organisasjoner</article></article></li><li data-name="b." value="2"><article class="listArticle" id="kapittel-4-paragraf-4-ledd-3-punkt-2"><article class="legalP" id="kapittel-4-paragraf-4-ledd-3-punkt-2-ledd-1">kausjon eller annen økonomisk garanti</article></article></li><li data-name="c." value="3"><article class="listArticle" id="kapittel-4-paragraf-4-ledd-3-punkt-3"><article class="legalP" id="kapittel-4-paragraf-4-ledd-3-punkt-3-ledd-1">direkte eller indirekte investeringer i virksomhetens egenkapital</article></article></li><li data-name="d." value="4"><article class="listArticle" id="kapittel-4-paragraf-4-ledd-3-punkt-4"><article class="legalP" id="kapittel-4-paragraf-4-ledd-3-punkt-4-ledd-1">renter og avdrag på lån og refinansiering av gjennomførte prosjekter</article></article></li><li data-name="e." value="5"><article class="listArticle" id="kapittel-4-paragraf-4-ledd-3-punkt-5"><article class="legalP" id="kapittel-4-paragraf-4-ledd-3-punkt-5-ledd-1">drift av eller investeringer i statlige, fylkeskommunale eller kommunale lovpålagte oppgaver som er utført av fylkeskommunen, kommunen eller andre</article></article></li><li data-name="f." value="6"><article class="listArticle" id="kapittel-4-paragraf-4-ledd-3-punkt-6"><article class="legalP" id="kapittel-4-paragraf-4-ledd-3-punkt-6-ledd-1">avsetting av midler til uspesifiserte fond hos tilskuddsmottaker. Dette omfatter ikke delegerte midler til kommuner, regionråd eller andre forvaltere, der bruken av midlene er i tråd med denne forskriften</article></article></li><li data-name="g." value="7"><article class="listArticle" id="kapittel-4-paragraf-4-ledd-3-punkt-7"><article class="legalP" id="kapittel-4-paragraf-4-ledd-3-punkt-7-ledd-1">politikkforberedende aktiviteter internt hos eller i regi av den som tildeler tilskuddene, innbefattet kjøp av tjenester i samband med utforming av nye tiltak og lovpålagte eller egeninitierte plan- og strategiprosesser.</article></article></li></ol></article><article class="legalP" id="kapittel-4-paragraf-4-ledd-4">Bokstavene i tredje ledd a, b og c gjelder ikke Innovasjon Norge.</article></article><article class="legalArticle" data-lovdata-URL="SF/forskrift/2024-04-03-556/§11" data-name="§11" id="kapittel-4-paragraf-5"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Adgangen til å kontrollere at vilkårene for tilskudd er oppfylt. Evaluering</span></h3><article class="legalP" id="kapittel-4-paragraf-5-ledd-1">Riksrevisjonen, departementet og forvalter kan kontrollere at vilkårene for å motta tilskudd, herunder vilkårene fastsatt i tilskuddsvedtaket, er oppfylt av tilskuddsmottakeren. Tilskuddsmottaker plikter å gi de opplysninger og den dokumentasjon som er nødvendig for å gjennomføre kontrollen.</article><article class="legalP" id="kapittel-4-paragraf-5-ledd-2">Tilskuddsmottaker plikter også å medvirke til at den som skal evaluere det enkelte prosjektet får adgang til de opplysninger og dokumenter som er nødvendige for å foreta en forsvarlig evaluering.</article></article><article class="legalArticle" data-lovdata-URL="SF/forskrift/2024-04-03-556/§12" data-name="§12" id="kapittel-4-paragraf-6"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Utbetaling av tilskuddsmidler</span></h3><article class="legalP" id="kapittel-4-paragraf-6-ledd-1">Tilskuddsmidlene utbetales i hovedsak etterskuddsvis.</article><article class="legalP" id="kapittel-4-paragraf-6-ledd-2">Minst 25 prosent av tilskuddsmidlene skal holdes tilbake til tiltaket er avsluttet og forvalteren har mottatt sluttrapport eller et resultatskjema i departementets elektroniske forvaltningsportal, <a data-link-type="external" href="http://www.regionalforvaltning.no/">regionalforvaltning.no</a>.</article><article class="legalP" id="kapittel-4-paragraf-6-ledd-3">For tilskudd over 200&#xa0;000 kroner skal tilskuddsmottaker sende inn revidert prosjektregnskap som er bekreftet av revisor, alternativt godkjent regnskapsfører dersom virksomheten ikke er revisjonspliktig. Der kommunene og fylkeskommunene selv er tilskuddsmottakere trenger de ikke å sende inn et revidert prosjektregnskap.</article></article><article class="legalArticle" data-lovdata-URL="SF/forskrift/2024-04-03-556/§13" data-name="§13" id="kapittel-4-paragraf-7"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Krav til tilskuddsmottakers rapportering</span></h3><article class="legalP" id="kapittel-4-paragraf-7-ledd-1">Tilskuddsmottakere skal rapportere i henhold til rapporteringskrav i departementets elektroniske forvaltningsportal, <a data-link-type="external" href="http://www.regionalforvaltning.no/">regionalforvaltning.no</a>. Forvalteren kan fastsette ytterligere krav til oppfølging og rapporteringer i tilskuddsvedtaket.</article><article class="legalP" id="kapittel-4-paragraf-7-ledd-2">Tilskuddsmottakeren skal rapportere til forvalteren om tiltaket er gjennomført i henhold til vedtaket. Tilskuddmottaker skal sende inn et regnskap for prosjektet, satt opp etter samme oppstilling som budsjettet. Tilskuddsmottakeren skal gi forvalteren melding dersom det inntrer forhold som innebærer endringer i forhold til de forutsetningene som går frem av søknaden eller vedtaket.</article></article><article class="legalArticle" data-lovdata-URL="SF/forskrift/2024-04-03-556/§14" data-name="§14" id="kapittel-4-paragraf-8"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Redusering og stans i utbetaling av tilskuddsmidler. Krav om tilbakebetaling</span></h3><article class="legalP" id="kapittel-4-paragraf-8-ledd-1">Departementet og forvalter kan redusere utbetalingene av tilskudd, stanse utbetalingen av tilskudd eller kreve at tilskuddsmottakeren betaler tilbake hele eller deler av det utbetalte tilskuddet dersom<ol class="defaultList" type="a"><li data-name="a." value="1"><article class="listArticle" id="kapittel-4-paragraf-8-ledd-1-punkt-1"><article class="legalP" id="kapittel-4-paragraf-8-ledd-1-punkt-1-ledd-1">tilskuddsmottakeren har påbegynt arbeidet tilskuddet er ment å dekke, før tilskuddet ble innvilget</article></article></li><li data-name="b." value="2"><article class="listArticle" id="kapittel-4-paragraf-8-ledd-1-punkt-2"><article class="legalP" id="kapittel-4-paragraf-8-ledd-1-punkt-2-ledd-1">tildelingen har bygget på uriktige, misvisende eller mangelfulle opplysninger fra søkeren</article></article></li><li data-name="c." value="3"><article class="listArticle" id="kapittel-4-paragraf-8-ledd-1-punkt-3"><article class="legalP" id="kapittel-4-paragraf-8-ledd-1-punkt-3-ledd-1">tilskuddet ikke er brukt i samsvar med kravene i forskriften og tilskuddsvedtaket, og forvalter ikke har godtatt endringene</article></article></li><li data-name="d." value="4"><article class="listArticle" id="kapittel-4-paragraf-8-ledd-1-punkt-4"><article class="legalP" id="kapittel-4-paragraf-8-ledd-1-punkt-4-ledd-1">tiltaket gjennomføres til en lavere kostnad enn forutsatt ved tildelingen</article></article></li><li data-name="e." value="5"><article class="listArticle" id="kapittel-4-paragraf-8-ledd-1-punkt-5"><article class="legalP" id="kapittel-4-paragraf-8-ledd-1-punkt-5-ledd-1">tilskuddsmottaker unnlater å levere pliktig rapportering.</article></article></li></ol></article></article></section><section class="section" data-name="kapV" id="kapittel-5" data-lovdata-URL="SF/forskrift/2024-04-03-556/KAPITTEL_5"><h2>Kapittel V. Bestemmelser for forvaltere av tilskuddspostene</h2><article class="legalArticle" data-lovdata-URL="SF/forskrift/2024-04-03-556/§15" data-name="§15" id="kapittel-5-paragraf-1"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Hvem som forvalter tilskuddspostene og deres fullmakter</span></h3><article class="legalP" id="kapittel-5-paragraf-1-ledd-1">Departementet tildeler tilskuddsmidler til fylkeskommunen som tilskudd uten krav om tilbakebetaling. Fylkeskommunen kan dermed disponere midlene uavhengig av bevilgningsår, og det fremgår av statsbudsjettet hvorvidt midler tildelt under en ordning kan brukes under andre ordninger.</article><article class="legalP" id="kapittel-5-paragraf-1-ledd-2">Fylkeskommunene har videre fullmakt til å<ol class="defaultList" type="a"><li data-name="a." value="1"><article class="listArticle" id="kapittel-5-paragraf-1-ledd-2-punkt-1"><article class="legalP" id="kapittel-5-paragraf-1-ledd-2-punkt-1-ledd-1">bestemme i hvilket år tilsagnet skal gis</article></article></li><li data-name="b." value="2"><article class="listArticle" id="kapittel-5-paragraf-1-ledd-2-punkt-2"><article class="legalP" id="kapittel-5-paragraf-1-ledd-2-punkt-2-ledd-1">avgjøre hvor lenge tilsagnet er gyldig (maksimalt 5 år)</article></article></li><li data-name="c." value="3"><article class="listArticle" id="kapittel-5-paragraf-1-ledd-2-punkt-3"><article class="legalP" id="kapittel-5-paragraf-1-ledd-2-punkt-3-ledd-1">behandle søknad om forlengelse</article></article></li><li data-name="d." value="4"><article class="listArticle" id="kapittel-5-paragraf-1-ledd-2-punkt-4"><article class="legalP" id="kapittel-5-paragraf-1-ledd-2-punkt-4-ledd-1">bevilge ubenyttede midler til nye tiltak i tråd med de målene som er satt for bevilgningene.</article></article></li></ol></article><article class="legalP" id="kapittel-5-paragraf-1-ledd-3">Fylkeskommunene kan finansiere tiltak og programmer i egen regi, utarbeide egne tilskuddsordninger og medfinansiere nasjonale eller regionale prosjekter og programmer. Fylkeskommunen kan unntaksvis tildele enkelttilskudd ved særskilt å navngi mottakeren i vedtak fattet av fylkestinget. Forvalter skal rapportere på lik linje med øvrige tilskuddsmottakere. Bruken av tilskuddsmidlene skal være forankret i regionale mål og strategier, i forpliktende partnerskap med næringslivet og regionale og lokale aktører.</article><article class="legalP" id="kapittel-5-paragraf-1-ledd-4">Kommuner og regionråd kan gjennom kommunale og regionale næringsfond gi distriktsrettede investeringstilskudd og utviklingstilskudd til enkeltbedrifter og etablerere.</article></article><article class="legalArticle" data-lovdata-URL="SF/forskrift/2024-04-03-556/§16" data-name="§16" id="kapittel-5-paragraf-2"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Spesielt om virkemiddelaktørene som forvaltere av tilskuddsmidler</span></h3><article class="legalP" id="kapittel-5-paragraf-2-ledd-1">Innovasjon Norge er unntatt saksbehandlingsreglene i <a href="lov/1967-02-10">forvaltningsloven</a>, jf. <a href="lov/2003-12-19-130/§4">lov om Innovasjon Norge § 4</a> og <a href="lov/1991-08-30-71/§6/ledd/1">lov om statsforetak § 6 første ledd</a>.</article><article class="legalP" id="kapittel-5-paragraf-2-ledd-2">Tilskuddspostenes mål og ulike kriterier gjelder også for Innovasjon Norge.</article><article class="legalP" id="kapittel-5-paragraf-2-ledd-3">De nasjonale virkemiddelaktørene er Innovasjon Norge, Siva og Norges forskningsråd.</article><article class="legalP" id="kapittel-5-paragraf-2-ledd-4">Innovasjon Norge og Siva er unntatt saksbehandlingsreglene i <a href="lov/1967-02-10">forvaltningsloven</a>, jf. <a href="lov/2003-12-19-130/§4">lov om Innovasjon Norge § 4</a> og <a href="lov/1991-08-30-71/§6/ledd/1">lov om statsforetak § 6 første ledd</a>. <a href="lov/1967-02-10">Forvaltningsloven</a> gjelder ikke for Forskningsrådet. Forskningsrådet har egne klageregler, jf. <a href="forskrift/2016-06-10-658/§9">forskrift om vedtekter for Norges forskningsråd, § 9</a>.</article><article class="legalP" id="kapittel-5-paragraf-2-ledd-5">Tilskuddspostenes mål og ulike kriterier gjelder også for virkemiddelaktørene. De har egne bestemmelser om kunngjøring, krav til søknad og rapporteringer. De skal ikke utarbeide forskrifter, jf. <a href="forskrift/2024-04-03-556/§22">§ 22</a>.</article></article><article class="legalArticle" data-lovdata-URL="SF/forskrift/2024-04-03-556/§17" data-name="§17" id="kapittel-5-paragraf-3"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Delegering av forvalteransvar</span></h3><article class="legalP" id="kapittel-5-paragraf-3-ledd-1">Fylkeskommunen kan delegere hele eller deler av forvaltningen av tilskuddene til virkemiddelaktørene, kommuner og regionråd.</article><article class="legalP" id="kapittel-5-paragraf-3-ledd-2">Det kan unntaksvis delegeres forvaltningsmyndighet til private rettssubjekter der delegeringen av myndighet og dens omfang skal kontraktsfestes.</article><article class="legalP" id="kapittel-5-paragraf-3-ledd-3">Fylkeskommunene er ansvarlig ovenfor Kommunal- og distriktsdepartementet for de midlene som er delegert til andre forvaltere og at forvaltningen skjer i henhold til denne forskriften. Fylkeskommunene skal også fastsette reaksjoner for feil forvaltning og eller feil bruk av midlene av forvalter.</article></article><article class="legalArticle" data-lovdata-URL="SF/forskrift/2024-04-03-556/§18" data-name="§18" id="kapittel-5-paragraf-4"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Forvalteres etablering av tilskuddsordninger</span></h3><article class="legalP" id="kapittel-5-paragraf-4-ledd-1">Forvaltere kan etablere en eller flere tilskuddsordninger innenfor rammen av denne forskriften. En tilskuddsordning består av følgende hovedelementer:<ol class="defaultList" type="a"><li data-name="a." value="1"><article class="listArticle" id="kapittel-5-paragraf-4-ledd-1-punkt-1"><article class="legalP" id="kapittel-5-paragraf-4-ledd-1-punkt-1-ledd-1">Målet med tilskuddsordningen, jf. <a href="forskrift/2024-04-03-556/§1a">§ 1a</a>, <a href="forskrift/2024-04-03-556/§1b">§ 1b</a></article></article></li><li data-name="b." value="2"><article class="listArticle" id="kapittel-5-paragraf-4-ledd-1-punkt-2"><article class="legalP" id="kapittel-5-paragraf-4-ledd-1-punkt-2-ledd-1">Kriterier for måloppnåelse, jf. <a href="forskrift/2024-04-03-556/§3">§ 3</a>, <a href="forskrift/2024-04-03-556/§6">§ 6</a></article></article></li><li data-name="c." value="3"><article class="listArticle" id="kapittel-5-paragraf-4-ledd-1-punkt-3"><article class="legalP" id="kapittel-5-paragraf-4-ledd-1-punkt-3-ledd-1">Tildelingskriterier, herunder beregningsregler, jf. <a href="forskrift/2024-04-03-556/§2">§ 2</a>, <a href="forskrift/2024-04-03-556/§4">§ 4</a>, <a href="forskrift/2024-04-03-556/§10">§ 10</a></article></article></li><li data-name="d." value="4"><article class="listArticle" id="kapittel-5-paragraf-4-ledd-1-punkt-4"><article class="legalP" id="kapittel-5-paragraf-4-ledd-1-punkt-4-ledd-1">Oppfølging og kontroll, jf. <a href="forskrift/2024-04-03-556/§11">§ 11</a></article></article></li><li data-name="e." value="5"><article class="listArticle" id="kapittel-5-paragraf-4-ledd-1-punkt-5"><article class="legalP" id="kapittel-5-paragraf-4-ledd-1-punkt-5-ledd-1">Eventuelt evaluering, jf. <a href="forskrift/2024-04-03-556/§11">§ 11</a>.</article></article></li></ol></article><article class="legalP" id="kapittel-5-paragraf-4-ledd-2">Forvaltere skal selv vurdere hvorvidt det er nødvendig å<ol class="defaultList" type="a"><li data-name="a." value="1"><article class="listArticle" id="kapittel-5-paragraf-4-ledd-2-punkt-1"><article class="legalP" id="kapittel-5-paragraf-4-ledd-2-punkt-1-ledd-1">ytterligere presisere hovedelementene for hver enkelt tilskuddsordning innenfor de som fremgår av denne forskriften</article></article></li><li data-name="b." value="2"><article class="listArticle" id="kapittel-5-paragraf-4-ledd-2-punkt-2"><article class="legalP" id="kapittel-5-paragraf-4-ledd-2-punkt-2-ledd-1">vurdere om en slik presisering av hovedelementene har karakter av rettigheter og plikter og derfor skal fastsettes i forskrifts form.</article></article></li></ol></article><article class="legalP" id="kapittel-5-paragraf-4-ledd-3">Private rettssubjekt skal ikke lage forskrifter, smnl. denne bestemmelsen annet ledd, bokstav b.</article></article><article class="legalArticle" data-lovdata-URL="SF/forskrift/2024-04-03-556/§19" data-name="§19" id="kapittel-5-paragraf-5"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Krav til forvalters tilsyn med tilskuddsmidlene</span></h3><article class="legalP" id="kapittel-5-paragraf-5-ledd-1">Forvaltere skal<ol class="defaultList" type="a"><li data-name="a." value="1"><article class="listArticle" id="kapittel-5-paragraf-5-ledd-1-punkt-1"><article class="legalP" id="kapittel-5-paragraf-5-ledd-1-punkt-1-ledd-1">etablere rutiner for å sikre god internkontroll, slik at de selv og departementet kan kontrollere at betingelsene for tilskuddet og vilkårene i tildelingen er oppfylt</article></article></li><li data-name="b." value="2"><article class="listArticle" id="kapittel-5-paragraf-5-ledd-1-punkt-2"><article class="legalP" id="kapittel-5-paragraf-5-ledd-1-punkt-2-ledd-1">føre tilsyn med at kravene i forskriften og i tilskuddsvedtaket blir fulgt opp.</article></article></li></ol></article></article><article class="legalArticle" data-lovdata-URL="SF/forskrift/2024-04-03-556/§20" data-name="§20" id="kapittel-5-paragraf-6"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Konsekvenser ved feil forvaltning og feil bruk av tilskuddsmidlene</span></h3><article class="legalP" id="kapittel-5-paragraf-6-ledd-1">Dersom tilskuddsmidlene ikke forvaltes i henhold til det som fremgår av statsbudsjettet, forskriften eller de årlige oppdragsbrevene, eller at midlene ikke brukes i tråd med de nevnte dokumentene, vil departementet be om en skriftlig redegjørelse.</article><article class="legalP" id="kapittel-5-paragraf-6-ledd-2">Gjentatt feil kan medføre krav fra departementet om tilbakebetaling ved en reduksjon av bevilgningen på tilsvarende beløp det påfølgende budsjettår.</article></article><article class="legalArticle" data-lovdata-URL="SF/forskrift/2024-04-03-556/§21" data-name="§21" id="kapittel-5-paragraf-7"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Administrasjons- og gjennomføringskostnader</span></h3><article class="legalP" id="kapittel-5-paragraf-7-ledd-1">Forvalter kan bruke inntil 5 prosent av tilskuddsmidlene til å dekke egne administrasjons- og gjennomføringskostnader som kan knyttes direkte til forvaltningen av midlene.</article></article><article class="legalArticle" data-lovdata-URL="SF/forskrift/2024-04-03-556/§22" data-name="§22" id="kapittel-5-paragraf-8"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Oppfølging og rapportering for forvaltere</span></h3><article class="legalP" id="kapittel-5-paragraf-8-ledd-1">De ansvarlige forvalterne skal rapportere i henhold til rapporteringskrav i departementets elektroniske forvaltningsportal, <a data-link-type="external" href="http://www.regionalforvaltning.no/">regionalforvaltning.no</a>.</article></article></section><section class="section" data-name="kapVI" id="kapittel-6" data-lovdata-URL="SF/forskrift/2024-04-03-556/KAPITTEL_6"><h2>Kapittel VI. Sluttbestemmelser</h2><article class="legalArticle" data-lovdata-URL="SF/forskrift/2024-04-03-556/§23" data-name="§23" id="kapittel-6-paragraf-1"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Dispensasjon</span></h3><article class="legalP" id="kapittel-6-paragraf-1-ledd-1">Departementet kan i særlige tilfeller dispensere fra denne forskriften.</article></article><article class="legalArticle" data-lovdata-URL="SF/forskrift/2024-04-03-556/§24" data-name="§24" id="kapittel-6-paragraf-2"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Overgangsregler</span></h3><article class="legalP" id="kapittel-6-paragraf-2-ledd-1">For de tilskudd som er tildelt før denne forskriften trådte i kraft, gjelder den tidligere <a href="forskrift/2018-05-23-747">forskrift 23. mai 2018 nr. 747 om Kommunal- og moderniseringsdepartementets distrikts- og regionalpolitiske tilskuddsposter forvaltet av fylkeskommunene (Forskrift for distrikts- og regionalpolitiske virkemidler)</a>.</article></article><article class="legalArticle" data-lovdata-URL="SF/forskrift/2024-04-03-556/§25" data-name="§25" id="kapittel-6-paragraf-3"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Ikrafttredelse</span></h3><article class="legalP" id="kapittel-6-paragraf-3-ledd-1">Forskriften trer i kraft 3. april 2024.</article></article></section></main></body></html>