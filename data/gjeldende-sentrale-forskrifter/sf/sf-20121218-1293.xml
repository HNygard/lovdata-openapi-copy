<!DOCTYPE html><html lang="no"><head><title>Forskrift om sivilbeskyttelseslovens anvendelse på Svalbard og om beredskapsplikt for Longyearbyen lokalstyre</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2012-12-18-1293</dd><dt class="dokid">DokumentID</dt><dd class="dokid">SF/forskrift/2012-12-18-1293</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="subunit">Etat</dt><dd class="subunit"><ul><li>Direktoratet for samfunnssikkerhet og beredskap (DSB)</li></ul></dd><dt class="publishedIn">Publisert i</dt><dd class="publishedIn">I 2012 hefte 14</dd><dt class="dateInForce">I kraft fra</dt><dd class="dateInForce">2012-12-18</dd><dt class="lastChangeInForce">Ikrafttredelse av siste endring</dt><dd class="lastChangeInForce">2022-06-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2022-06-01-955">forskrift/2022-06-01-955</a></dd><dt class="appliesTo">Gjelder for</dt><dd class="appliesTo">Svalbard</dd><dt class="basedOn">Hjemmel</dt><dd class="basedOn"><ul><li><a href="lov/2010-06-25-45/§2">lov/2010-06-25-45/§2</a></li><li><a href="lov/2010-06-25-45/§14">lov/2010-06-25-45/§14</a></li><li><a href="lov/2010-06-25-45/§15">lov/2010-06-25-45/§15</a></li><li><a href="lov/2010-06-25-45/§29">lov/2010-06-25-45/§29</a></li><li><a href="forskrift/2012-12-07-1186">forskrift/2012-12-07-1186</a></li><li><a href="forskrift/2010-06-25-943">forskrift/2010-06-25-943</a></li><li><a href="forskrift/2012-12-13-1262">forskrift/2012-12-13-1262</a></li><li><a href="forskrift/2022-05-20-875">forskrift/2022-05-20-875</a></li><li><a href="forskrift/2022-05-20-876">forskrift/2022-05-20-876</a></li></ul></dd><dt class="dateOfPublication">Kunngjort</dt><dd class="dateOfPublication">2012-12-20 14:50</dd><dt class="titleShort">Korttittel</dt><dd class="titleShort">Forskrift om sivilbeskyttelsesloven på Svalbard</dd><dt class="title">Tittel</dt><dd class="title">Forskrift om sivilbeskyttelseslovens anvendelse på Svalbard og om beredskapsplikt for Longyearbyen lokalstyre</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Direktoratet for samfunnssikkerhet og beredskap 18. desember 2012 med hjemmel i <a href="lov/2010-06-25-45">lov 25. juni 2010 nr. 45</a> om kommunal beredskapsplikt, sivile beskyttelsestiltak og Sivilforsvaret (sivilbeskyttelsesloven) <a href="lov/2010-06-25-45/§2">§ 2</a>, <a href="lov/2010-06-25-45/§14">§ 14</a>, <a href="lov/2010-06-25-45/§15">§ 15</a> og <a href="lov/2010-06-25-45/§29">§ 29</a>, jf. <a href="forskrift/2012-12-07-1186">kgl.res. 7. desember 2012 nr. 1186</a> og <a href="forskrift/2010-06-25-943">delegeringsvedtak 25. juni 2010 nr. 943</a> og <a href="forskrift/2012-12-13-1262">delegeringsvedtak 13. desember 2012 nr. 1262</a>. <br /> <strong>Tilføyd hjemmel:</strong> <a href="forskrift/2022-05-20-875">Delegeringsvedtak 20. mai 2022 nr. 875</a> og <a href="forskrift/2022-05-20-876">delegeringsvedtak 20. mai 2022 nr. 876</a>. <br /><strong>Endret</strong> ved forskrifter <a href="forskrift/2021-07-01-2322">1 juli 2021 nr. 2322</a>, <a href="forskrift/2022-06-01-955">1 juni 2022 nr. 955</a>.</dd><dt class="refid">RefID</dt><dd class="refid">forskrift/2012-12-18-1293</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om sivilbeskyttelseslovens anvendelse på Svalbard og om beredskapsplikt for Longyearbyen lokalstyre</a><ul class="tocSubUl"><li><a href="#paragraf-1">§ 1. Anvendelse av sivilbeskyttelsesloven for Svalbard</a></li><li><a href="#paragraf-2">§ 2. Formål</a></li><li><a href="#paragraf-3">§ 3. Helhetlig risiko- og sårbarhetsanalyse</a></li><li><a href="#paragraf-4">§ 4. Helhetlig og systematisk samfunnssikkerhets- og beredskapsarbeid</a></li><li><a href="#paragraf-5">§ 5. Beredskapsplan</a></li><li><a href="#paragraf-6">§ 6. Oppdatering/revisjon</a></li><li><a href="#paragraf-7">§ 7. Øvelser og opplæring</a></li><li><a href="#paragraf-8">§ 8. Evaluering etter øvelser og uønskede hendelser</a></li><li><a href="#paragraf-9">§ 9. Dokumentasjon</a></li><li><a href="#paragraf-10">§ 10. Tilsyn</a></li><li><a href="#paragraf-11">§ 11. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2012-12-18-1293" id="dokument"><h1>Forskrift om sivilbeskyttelseslovens anvendelse på Svalbard og om beredskapsplikt for Longyearbyen lokalstyre</h1><article class="legalArticle" data-lovdata-URL="SF/forskrift/2012-12-18-1293/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Anvendelse av sivilbeskyttelsesloven for Svalbard</span></h2><article class="legalP" id="paragraf-1-ledd-1"><a href="lov/2010-06-25-45/§14">Lov 25. juni 2010 nr. 45 om kommunal beredskapsplikt, sivile beskyttelsestiltak og Sivilforsvaret § 14</a>, <a href="lov/2010-06-25-45/§15">§ 15</a>, <a href="lov/2010-06-25-45/§15a">§ 15a</a> og <a href="lov/2010-06-25-45/§29">§ 29</a> gjelder for Svalbard. Kommunens plikter etter <a href="lov/2010-06-25-45/§14">§ 14</a> og <a href="lov/2010-06-25-45/§15">§ 15</a> påhviler Longyearbyen lokalstyre. Henvisningen i <a href="lov/2010-06-25-45/§14">§ 14</a> annet ledd til <a href="lov/2008-06-27-71">plan- og bygningsloven</a> skal forstås som henvisning til <a href="lov/2001-06-15-79">svalbardmiljøloven</a> slik dette er fastsatt i forskriften her. Plikten i <a href="lov/2001-06-15-79/§14">§ 14</a> tredje ledd til oppdatering av risiko- og sårbarhetsanalysen i takt med revisjon av kommunedelplaner i henhold til <a href="lov/2008-06-27-71/§11-4">plan- og bygningsloven § 11-4</a> første ledd, gjelder ikke for Longyearbyen lokalstyre.</article><article class="changesToParent">Endret ved forskrift <a href="forskrift/2022-06-01-955">1 juni 2022 nr. 955</a>.</article></article><article class="legalArticle" data-lovdata-URL="SF/forskrift/2012-12-18-1293/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Formål</span></h2><article class="legalP" id="paragraf-2-ledd-1">Forskriften skal sikre at Longyearbyen lokalstyre ivaretar befolkningens sikkerhet og trygghet. Longyearbyen lokalstyre skal jobbe systematisk og helhetlig med samfunnssikkerhetsarbeidet på tvers av sektorer, med sikte på å redusere risiko for tap av liv eller skade på helse, miljø og materielle verdier.</article><article class="legalP" id="paragraf-2-ledd-2">Plikten omfatter Longyearbyen lokalstyre som myndighet innenfor sitt geografiske område, jf. <a href="lov/1925-07-17-11/§33">svalbardloven § 33</a>, som virksomhet og som pådriver overfor andre aktører.</article></article><article class="legalArticle" data-lovdata-URL="SF/forskrift/2012-12-18-1293/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Helhetlig risiko- og sårbarhetsanalyse</span></h2><article class="legalP" id="paragraf-3-ledd-1">Longyearbyen lokalstyre skal gjennomføre en helhetlig risiko- og sårbarhetsanalyse, herunder kartlegge, systematisere og vurdere sannsynligheten for uønskede hendelser som kan inntreffe i Longyearbyen arealplanområde og hvordan disse kan påvirke planområdet og Longyearbyen lokalstyre.</article><article class="legalP" id="paragraf-3-ledd-2">Den helhetlige risiko- og sårbarhetsanalysen skal forankres i lokalstyret.</article><article class="legalP" id="paragraf-3-ledd-3">Analysen skal som et minimum omfatte:<ol class="defaultList" type="a"><li data-name="a." value="1"><article class="listArticle" id="paragraf-3-ledd-3-punkt-1"><article class="legalP" id="paragraf-3-ledd-3-punkt-1-ledd-1">eksisterende og fremtidige risiko- og sårbarhetsfaktorer i Longyearbyen arealplanområde.</article></article></li><li data-name="b." value="2"><article class="listArticle" id="paragraf-3-ledd-3-punkt-2"><article class="legalP" id="paragraf-3-ledd-3-punkt-2-ledd-1">risiko og sårbarhet utenfor Longyearbyen arealplanområde som kan ha betydning for Longyearbyen arealplanområde eller Longyearbyen lokalstyre.</article></article></li><li data-name="c." value="3"><article class="listArticle" id="paragraf-3-ledd-3-punkt-3"><article class="legalP" id="paragraf-3-ledd-3-punkt-3-ledd-1">hvordan ulike risiko- og sårbarhetsfaktorer kan påvirke hverandre.</article></article></li><li data-name="d." value="4"><article class="listArticle" id="paragraf-3-ledd-3-punkt-4"><article class="legalP" id="paragraf-3-ledd-3-punkt-4-ledd-1">særlige utfordringer knyttet til kritiske samfunnsfunksjoner og tap av kritisk infrastruktur.</article></article></li><li data-name="e." value="5"><article class="listArticle" id="paragraf-3-ledd-3-punkt-5"><article class="legalP" id="paragraf-3-ledd-3-punkt-5-ledd-1">Longyearbyen lokalstyres evne til å opprettholde sin virksomhet når den utsettes for en uønsket hendelse og evnen til å gjenoppta sin virksomhet etter at hendelsen har inntruffet.</article></article></li><li data-name="f." value="6"><article class="listArticle" id="paragraf-3-ledd-3-punkt-6"><article class="legalP" id="paragraf-3-ledd-3-punkt-6-ledd-1">behovet for befolkningsvarsling og evakuering.</article></article></li></ol></article><article class="legalP" id="paragraf-3-ledd-4">Longyearbyen lokalstyre skal påse at relevante offentlige og private aktører inviteres med i arbeidet med utarbeidelse av risiko- og sårbarhetsanalysen.</article><article class="legalP" id="paragraf-3-ledd-5">Der det avdekkes behov for videre detaljanalyser, skal Longyearbyen lokalstyre foreta ytterligere analyser eller oppfordre andre relevante aktører til å gjennomføre disse. Longyearbyen lokalstyre skal stimulere relevante aktører til å iverksette forebyggende og skadebegrensende tiltak.</article></article><article class="legalArticle" data-lovdata-URL="SF/forskrift/2012-12-18-1293/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Helhetlig og systematisk samfunnssikkerhets- og beredskapsarbeid</span></h2><article class="legalP" id="paragraf-4-ledd-1">På bakgrunn av den helhetlige risiko- og sårbarhetsanalysen skal Longyearbyen lokalstyre:<ol class="defaultList" type="a"><li data-name="a." value="1"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">utarbeide langsiktige mål, strategier, prioriteringer og plan for oppfølging av samfunnssikkerhets- og beredskapsarbeidet.</article></article></li><li data-name="b." value="2"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">vurdere forhold som bør integreres i arealplaner og prosesser etter <a href="lov/2001-06-15-79/kapvi">svalbardmiljøloven kap. VI</a>.</article></article></li></ol></article></article><article class="legalArticle" data-lovdata-URL="SF/forskrift/2012-12-18-1293/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Beredskapsplan</span></h2><article class="legalP" id="paragraf-5-ledd-1">Longyearbyen lokalstyre skal være forberedt på å håndtere uønskede hendelser, og skal med utgangspunkt i den helhetlige risiko- og sårbarhetsanalysen utarbeide en overordnet beredskapsplan. Longyearbyen lokalstyres overordnede beredskapsplan skal samordne og integrere øvrige beredskapsplaner for planområdet. Den skal også være samordnet med andre relevante offentlige og private krise- og beredskapsplaner.</article><article class="legalP" id="paragraf-5-ledd-2">Beredskapsplanen skal som et minimum inneholde:<ol class="defaultList" type="a"><li data-name="a." value="1"><article class="listArticle" id="paragraf-5-ledd-2-punkt-1"><article class="legalP" id="paragraf-5-ledd-2-punkt-1-ledd-1">en plan for Longyearbyen lokalstyres kriseledelse som gir opplysninger om hvem som utgjør Longyearbyen lokalstyres kriseledelse og deres ansvar, roller og fullmakter, herunder hvem som har fullmakt til å bestemme at kriseledelsen skal samles.</article></article></li><li data-name="b." value="2"><article class="listArticle" id="paragraf-5-ledd-2-punkt-2"><article class="legalP" id="paragraf-5-ledd-2-punkt-2-ledd-1">en varslingsliste over aktører som har en rolle i Longyearbyen lokalstyres krisehåndtering. Longyearbyen lokalstyre skal informere alle som står på varslingslisten om deres rolle i krisehåndteringen.</article></article></li><li data-name="c." value="3"><article class="listArticle" id="paragraf-5-ledd-2-punkt-3"><article class="legalP" id="paragraf-5-ledd-2-punkt-3-ledd-1">en ressursoversikt som skal inneholde opplysninger om hvilke ressurser Longyearbyen lokalstyre har til rådighet selv og hvilke ressurser som er tilgjengelige hos andre aktører ved uønskede hendelser. Longyearbyen lokalstyre bør på forhånd inngå avtaler med relevante aktører om bistand under kriser.</article></article></li><li data-name="d." value="4"><article class="listArticle" id="paragraf-5-ledd-2-punkt-4"><article class="legalP" id="paragraf-5-ledd-2-punkt-4-ledd-1">evakueringsplaner og plan for befolkningsvarsling basert på den helhetlige risiko- og sårbarhetsanalysen.</article></article></li><li data-name="e." value="5"><article class="listArticle" id="paragraf-5-ledd-2-punkt-5"><article class="legalP" id="paragraf-5-ledd-2-punkt-5-ledd-1">plan for krisekommunikasjon med befolkningen, media og egne ansatte.</article></article></li></ol></article></article><article class="legalArticle" data-lovdata-URL="SF/forskrift/2012-12-18-1293/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Oppdatering/revisjon</span></h2><article class="legalP" id="paragraf-6-ledd-1">Longyearbyen lokalstyres helhetlige risiko- og sårbarhetsanalyse skal oppdateres minst hvert fjerde år, og for øvrig ved endringer i risiko- og sårbarhetsbildet.</article><article class="legalP" id="paragraf-6-ledd-2">Longyearbyen lokalstyres beredskapsplan skal til enhver tid være oppdatert, og som et minimum revideres en gang pr. år. Av planen skal det fremgå hvem som har ansvaret for oppdatering av planen og når planen sist er oppdatert.</article></article><article class="legalArticle" data-lovdata-URL="SF/forskrift/2012-12-18-1293/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Øvelser og opplæring</span></h2><article class="legalP" id="paragraf-7-ledd-1">Longyearbyen lokalstyres beredskapsplan skal øves hvert annet år. Scenarioene for øvelsene bør hentes fra Longyearbyen lokalstyres helhetlige risiko- og sårbarhetsanalyse. Longyearbyen lokalstyre skal øve sammen med andre relevante aktører der valgt scenario og øvingsform gjør dette hensiktsmessig.</article><article class="legalP" id="paragraf-7-ledd-2">Longyearbyen lokalstyre skal ha et system for opplæring som sikrer at alle som er tiltenkt en rolle i Longyearbyen lokalstyres krisehåndtering, har tilstrekkelige kvalifikasjoner.</article></article><article class="legalArticle" data-lovdata-URL="SF/forskrift/2012-12-18-1293/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Evaluering etter øvelser og uønskede hendelser</span></h2><article class="legalP" id="paragraf-8-ledd-1">Longyearbyen lokalstyre skal etter øvelser og uønskede hendelser evaluere krisehåndteringen. Der evalueringen gir grunnlag for det skal det foretas nødvendige endringer i risiko- og sårbarhetsanalysen og beredskapsplaner.</article></article><article class="legalArticle" data-lovdata-URL="SF/forskrift/2012-12-18-1293/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Dokumentasjon</span></h2><article class="legalP" id="paragraf-9-ledd-1">Longyearbyen lokalstyre skal kunne dokumentere skriftlig at forskriftens krav er oppfylt.</article></article><article class="legalArticle" data-lovdata-URL="SF/forskrift/2012-12-18-1293/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Tilsyn</span></h2><article class="legalP" id="paragraf-10-ledd-1">Sysselmesteren fører tilsyn med lovligheten av Longyearbyen lokalstyres oppfyllelse av plikter etter denne forskriften. Tilsynet skal følge bestemmelsene i kapittel 10A i <a href="lov/1992-09-25-107">lov 25. september 1992 nr. 107</a> om kommuner og fylkeskommuner (kommuneloven).</article><article class="changesToParent">Endret ved forskrift <a href="forskrift/2021-07-01-2322">1 juli 2021 nr. 2322</a>.</article></article><article class="legalArticle" data-lovdata-URL="SF/forskrift/2012-12-18-1293/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse</span></h2><article class="legalP" id="paragraf-11-ledd-1">Denne forskriften trer i kraft straks.</article></article></main></body></html>