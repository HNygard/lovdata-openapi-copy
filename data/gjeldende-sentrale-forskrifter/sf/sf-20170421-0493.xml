<!DOCTYPE html><html lang="no"><head><title>Forskrift om etablering, drift og bruk av jordstasjon for satellitt på Svalbard</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2017-04-21-493</dd><dt class="dokid">DokumentID</dt><dd class="dokid">SF/forskrift/2017-04-21-493</dd><dt class="ministry">Departement</dt><dd class="ministry"><ul><li>Digitaliserings- og forvaltningsdepartementet</li></ul></dd><dt class="subunit">Etat</dt><dd class="subunit"><ul><li>Avdeling for digitaliseringspolitikk</li></ul></dd><dt class="dateInForce">I kraft fra</dt><dd class="dateInForce">2017-05-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2021-12-03</dd><dt class="lastChangedBy">Sist endret ved</dt><dd class="lastChangedBy"><a href="forskrift/2021-12-03-3395">forskrift/2021-12-03-3395</a></dd><dt class="changesToDocuments">Endrer</dt><dd class="changesToDocuments"><ul><li><a href="forskrift/1999-06-11-664">forskrift/1999-06-11-664</a></li></ul></dd><dt class="appliesTo">Gjelder for</dt><dd class="appliesTo">Norge, Svalbard</dd><dt class="basedOn">Hjemmel</dt><dd class="basedOn"><ul><li><a href="lov/1925-07-17-11/§3">lov/1925-07-17-11/§3</a></li><li><a href="lov/1925-07-17-11/§4">lov/1925-07-17-11/§4</a></li><li><a href="lov/1969-06-13-38/§2">lov/1969-06-13-38/§2</a></li><li><a href="lov/2003-07-04-83/§2-10">lov/2003-07-04-83/§2-10</a></li><li><a href="lov/2003-07-04-83/§6-2">lov/2003-07-04-83/§6-2</a></li><li><a href="lov/2003-07-04-83/§10-1">lov/2003-07-04-83/§10-1</a></li><li><a href="lov/2003-07-04-83/§10-3">lov/2003-07-04-83/§10-3</a></li><li><a href="lov/2003-07-04-83/§10-7">lov/2003-07-04-83/§10-7</a></li><li><a href="lov/2003-07-04-83/§12-1">lov/2003-07-04-83/§12-1</a></li><li><a href="lov/2006-05-19-16/§29">lov/2006-05-19-16/§29</a></li><li><a href="lov/2024-12-13-76/§18-2">lov/2024-12-13-76/§18-2</a></li></ul></dd><dt class="dateOfPublication">Kunngjort</dt><dd class="dateOfPublication">2017-04-25 13:40</dd><dt class="lastupdated">Rettet</dt><dd class="lastupdated">2025-05-20 (hjemmel)</dd><dt class="titleShort">Korttittel</dt><dd class="titleShort">Forskrift om jordstasjon for satellitt på Svalbard</dd><dt class="title">Tittel</dt><dd class="title">Forskrift om etablering, drift og bruk av jordstasjon for satellitt på Svalbard</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 21. april 2017 med hjemmel i <a href="lov/1925-07-17-11">lov 17. juli 1925 nr. 11</a> om Svalbard <a href="lov/1925-07-17-11/§3">§ 3</a> og <a href="lov/1925-07-17-11/§4">§ 4</a>, <a href="lov/1969-06-13-38">lov 13. juni 1969 nr. 38</a> om oppskyting av gjenstander fra norsk territorium m.m. ut i verdensrommet <a href="lov/1969-06-13-38/§2">§ 2</a>, <a href="lov/2003-07-04-83">lov 4. juli 2003 nr. 83</a> om elektronisk kommunikasjon (ekomloven) <a href="lov/2003-07-04-83/§2-10">§ 2-10</a>, <a href="lov/2003-07-04-83/§6-2">§ 6-2</a>, <a href="lov/2003-07-04-83/§10-1">§ 10-1</a>, <a href="lov/2003-07-04-83/§10-3">§ 10-3</a>, <a href="lov/2003-07-04-83/§10-7">§ 10-7</a> og <a href="lov/2003-07-04-83/§12-1">§ 12-1</a> og <a href="lov/2006-05-19-16">lov 19. mai 2006 nr. 16</a> om rett til innsyn i dokument i offentleg verksemd (offentleglova) <a href="lov/2006-05-19-16/§29">§ 29</a> andre ledd. Fremmet av Samferdselsdepartementet. <br /> <strong>Tilføyd hjemmel:</strong> <a href="lov/2024-12-13-76/§18-2">Lov 13. desember 2024 nr. 76 om elektronisk kommunikasjon (ekomloven) § 18-2</a>. <br /><strong>Endret</strong> ved <a href="forskrift/2019-05-03-560">forskrifter 3 mai 2019 nr. 560</a> (departementsendring), <a href="forskrift/2021-12-03-3395">3 des 2021 nr. 3395</a>. <br /><strong>Rettet</strong> 04.01.2024 (departementstilhørighet), 20.05.2025 (hjemmel).</dd><dt class="refid">RefID</dt><dd class="refid">forskrift/2017-04-21-493</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om etablering, drift og bruk av jordstasjon for satellitt på Svalbard</a><ul class="tocSubUl"><li><a href="#paragraf-1">§ 1. Formål</a></li><li><a href="#paragraf-2">§ 2. Virkeområdet</a></li><li><a href="#paragraf-3">§ 3. Definisjoner</a></li><li><a href="#paragraf-4">§ 4. Krav om tillatelse</a></li><li><a href="#paragraf-5">§ 5. Informasjon om eierforholdet og overdragelse</a></li><li><a href="#paragraf-6">§ 6. Krav til drift og sikring av jordstasjoner</a></li><li><a href="#paragraf-7">§ 7. Krav til bruk av jordstasjoner</a></li><li><a href="#paragraf-8">§ 8. Plikt til loggføring og lagring</a></li><li><a href="#paragraf-9">§ 9. Tilsyn mv.</a></li><li><a href="#paragraf-10">§ 10. Medvirkning ved tilsyn</a></li><li><a href="#paragraf-11">§ 11. Besøksadgang</a></li><li><a href="#paragraf-12">§ 12. Pålegg, sanksjoner og straff</a></li><li><a href="#paragraf-13">§ 13. Opphør</a></li><li><a href="#paragraf-14">§ 14. Sektoravgift og gebyr</a></li><li><a href="#paragraf-15">§ 15. Unntak</a></li><li><a href="#paragraf-16">§ 16. Klagemyndighet</a></li><li><a href="#paragraf-17">§ 17. Ikrafttredelse</a></li><li><a href="#paragraf-18">§ 18. Overgangsbestemmelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2017-04-21-493" id="dokument"><h1>Forskrift om etablering, drift og bruk av jordstasjon for satellitt på Svalbard</h1><article class="legalArticle" data-lovdata-URL="SF/forskrift/2017-04-21-493/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Forskriften skal sikre at jordstasjoner på Svalbard etableres, driftes og brukes i samsvar med <a href="lov/2003-07-04-83">lov 4. juli 2003 nr. 83</a> om elektronisk kommunikasjon, <a href="lov/1925-07-17-11">lov 17. juli 1925 nr. 11</a> om Svalbard og innenfor folkerettens rammer.</article></article><article class="legalArticle" data-lovdata-URL="SF/forskrift/2017-04-21-493/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområdet</span></h2><article class="legalP" id="paragraf-2-ledd-1">Forskriften gjelder etablering, drift og bruk av jordstasjoner på Svalbard. Forskriften gjelder også loggføring av virksomheten ved jordstasjoner. Forskriften gjelder ikke for jordstasjoner som bare mottar kringkastingsprogram. Forskriften gjelder heller ikke for jordstasjoner som opererer i frekvensbånd regulert i gjeldende forskrift om generelle tillatelser til bruk av frekvenser (fribruksforskriften), men gjelder likevel for jordstasjoner som kommuniserer med satellitt ved bruk av frekvenser over 3000 GHz.</article><article class="legalP" id="paragraf-2-ledd-2">Nasjonal kommunikasjonsmyndighet avgjør i tvilstilfeller om en jordstasjon reguleres av forskriften.</article></article><article class="legalArticle" data-lovdata-URL="SF/forskrift/2017-04-21-493/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><article class="legalP" id="paragraf-3-ledd-1">I denne forskriften menes med:<ol class="defaultList" type="a"><li data-name="a." value="1"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1"><i>jordstasjon:</i> utstyr for overføring av data til eller mottak av data fra satellitt eller annet rombasert system, utstyr for elektronisk kommunikasjon ment for alminnelig kommersiell bruk er ikke en jordstasjon etter denne forskriften</article></article></li><li data-name="b." value="2"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1"><i>satellitt:</i> ubemannet kunstig objekt som befinner seg minst 100 km over jordoverflaten</article></article></li><li data-name="c." value="3"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1"><i>nyttelast:</i> passive og aktive instrumenter om bord i en satellitt; instrumentering knyttet til styring og kontroll av satellitten inngår ikke i definisjonen</article></article></li><li data-name="d." value="4"><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1"><i>oppskytingsfase:</i> fra og med oppskyting og frem til nyttelast tas i bruk</article></article></li><li data-name="e." value="5"><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1"><i>nødsituasjon:</i> situasjon hvor en satellitt har tekniske problemer og satellittoperatør har behov for å kommunisere gjennom jordstasjon på Svalbard; det foreligger ikke en nødsituasjon dersom det utelukkende foreligger tekniske problemer med nyttelast.</article></article></li></ol></article></article><article class="legalArticle" data-lovdata-URL="SF/forskrift/2017-04-21-493/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Krav om tillatelse</span></h2><article class="legalP" id="paragraf-4-ledd-1">Etablering, drift og bruk av en jordstasjon som sender data til eller mottar data fra en satellitt krever tillatelse fra Nasjonal kommunikasjonsmyndighet. Skal en jordstasjon driftes av en annen enn den som søker om tillatelse, skal det opplyses om hvem som er driftsansvarlig.</article><article class="legalP" id="paragraf-4-ledd-2">Det kreves en særskilt kommunikasjonstillatelse fra Nasjonal kommunikasjonsmyndighet for hver satellitt en jordstasjon sender data til eller mottar data fra.</article><article class="legalP" id="paragraf-4-ledd-3">Innehaver av tillatelse etter første ledd trenger ikke en egen kommunikasjonstillatelse for å assistere en satellitt som skal brukes til sivile formål og som er i oppskytingsfase. Det er ikke tillatt å gi tilsvarende assistanse til en satellitt som skal ivareta funksjoner spesielt for militære formål, jf. <a href="forskrift/2017-04-21-493/§7">§ 7</a>. I en nødsituasjon kan innehaver av tillatelse assistere alle satellitter jf. <a href="forskrift/2017-04-21-493/§7">§ 7</a>.</article><article class="legalP" id="paragraf-4-ledd-4">Nasjonal kommunikasjonsmyndighet kan fastsette vilkår i tillatelse etter første og andre ledd.</article><article class="legalP" id="paragraf-4-ledd-5">Søknad om tillatelse sendes Nasjonal kommunikasjonsmyndighet.</article></article><article class="legalArticle" data-lovdata-URL="SF/forskrift/2017-04-21-493/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Informasjon om eierforholdet og overdragelse</span></h2><article class="legalP" id="paragraf-5-ledd-1">Endringer i jordstasjonens eierforhold eller vesentlige endringer i eierselskapets organisering skal meldes Nasjonal kommunikasjonsmyndighet uten ugrunnet opphold.</article><article class="legalP" id="paragraf-5-ledd-2">Overdragelse eller utleie av en tillatelse krever samtykke fra Nasjonal kommunikasjonsmyndighet. Dette gjelder også indirekte overdragelse.</article></article><article class="legalArticle" data-lovdata-URL="SF/forskrift/2017-04-21-493/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Krav til drift og sikring av jordstasjoner</span></h2><article class="legalP" id="paragraf-6-ledd-1">En jordstasjon skal holdes i slik driftsteknisk stand at alle krav som følger av forskriften og tillatelsen blir oppfylt.</article><article class="legalP" id="paragraf-6-ledd-2">En jordstasjon skal sikres slik at uvedkommende ikke får adgang til stasjonen eller kjennskap til innholdet i data som sendes til eller mottas fra en satellitt.</article></article><article class="legalArticle" data-lovdata-URL="SF/forskrift/2017-04-21-493/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Krav til bruk av jordstasjoner</span></h2><article class="legalP" id="paragraf-7-ledd-1">Det er ikke tillatt å bruke en jordstasjon til å sende data til eller lese data ned fra en satellitt som ivaretar funksjoner spesielt for militære formål, med unntak for assistanse til en satellitt i nødsituasjon som nevnt i <a href="forskrift/2017-04-21-493/§4">§ 4</a> tredje ledd.</article><article class="legalP" id="paragraf-7-ledd-2">Det er ikke tillatt å sende data til eller lese data ned fra en satellitt dersom nedleste data kun gjøres tilgjengelig for militære formål, eller når formålet i all hovedsak er å bruke dataene militært.</article><article class="legalP" id="paragraf-7-ledd-3">Dersom en jordstasjon brukes til å assistere en satellitt i en nødsituasjon, jf. <a href="forskrift/2017-04-21-493/§4">§ 4</a> tredje ledd skal krav i <a href="forskrift/2017-04-21-493/§8">§ 8</a> overholdes og data fra nyttelast skal ikke leses ned.</article><article class="legalP" id="paragraf-7-ledd-4">Brukes en jordstasjon til å assistere en satellitt som er i en nødsituasjon eller i oppskytingsfasen, skal innehaver av tillatelse straks underrette Nasjonal kommunikasjonsmyndighet om assistansen som er gitt.</article></article><article class="legalArticle" data-lovdata-URL="SF/forskrift/2017-04-21-493/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Plikt til loggføring og lagring</span></h2><article class="legalP" id="paragraf-8-ledd-1">Innehaver av tillatelse til å etablere, drifte og bruke en jordstasjon med bevegelig antenne plikter fortløpende å<ol class="defaultList" type="a"><li data-name="a." value="1"><article class="listArticle" id="paragraf-8-ledd-1-punkt-1"><article class="legalP" id="paragraf-8-ledd-1-punkt-1-ledd-1">loggføre alle satellittpasseringer der en jordstasjon sender data til eller leser ned data fra en satellitt og</article></article></li><li data-name="b." value="2"><article class="listArticle" id="paragraf-8-ledd-1-punkt-2"><article class="legalP" id="paragraf-8-ledd-1-punkt-2-ledd-1">lagre alle relevante data om antennestyringsordrene på samme nivå som loggføringen foretas.</article></article></li></ol><p class="leddfortsettelse">Loggen og dataene skal lagres ved jordstasjonen i minimum to år.</p></article><article class="legalP" id="paragraf-8-ledd-2">Nasjonal kommunikasjonsmyndighet kan gi pålegg om annen loggføring og lagring.</article><article class="legalP" id="paragraf-8-ledd-3">Nasjonal kommunikasjonsmyndighet kan kreve at innehaver av tillatelse umiddelbart skal oversende kopi av loggførte og lagrede data til Nasjonal kommunikasjonsmyndighet.</article></article><article class="legalArticle" data-lovdata-URL="SF/forskrift/2017-04-21-493/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Tilsyn mv.</span></h2><article class="legalP" id="paragraf-9-ledd-1">Nasjonal kommunikasjonsmyndighet fører tilsyn med at forskriften og tillatelser etter <a href="forskrift/2017-04-21-493/§4">§ 4</a> blir oppfylt.</article><article class="legalP" id="paragraf-9-ledd-2">Nasjonal kommunikasjonsmyndighet kan uten hinder av lovbestemt taushetsplikt kreve bistand fra Sysselmesteren på Svalbard samt andre myndigheter og forvaltningsorgan ved utstedelse av tillatelse og ved tilsynet.</article><article class="legalP" id="paragraf-9-ledd-3">Innehaver av tillatelse plikter årlig og på forespørsel å dokumentere for Nasjonal kommunikasjonsmyndighet at bruken av jordstasjonen er i samsvar med kravene i <a href="forskrift/2017-04-21-493/§7">§ 7</a> første og andre ledd og vilkår gitt i tillatelsen etter <a href="forskrift/2017-04-21-493/§4">§ 4</a>.</article><article class="legalP" id="paragraf-9-ledd-4">Innehaver av tillatelse skal på forespørsel utlevere logg og lagrede data etter <a href="forskrift/2017-04-21-493/§8">§ 8</a> første og andre ledd og andre opplysninger som er nødvendig for gjennomføring av tilsyn. Opplysningene kan kreves utlevert elektronisk.</article><article class="legalP" id="paragraf-9-ledd-5">Nasjonal kommunikasjonsmyndighet kan bestemme at dokumentasjon skal sendes direkte til den som bistår etter andre ledd. Dersom et organ som bistår Nasjonal kommunikasjonsmyndighet etter andre ledd har mottatt opplysninger som kan unntas offentlighet etter <a href="lov/2006-05-19-16">lov 19. mai 2006 nr. 16</a> om rett til innsyn i dokument i offentleg verksemd (offentleglova) <a href="lov/2006-05-19-16/§14">§ 14</a>, <a href="lov/2006-05-19-16/§15">§ 15</a>, <a href="lov/2006-05-19-16/§20">§ 20</a> til <a href="lov/2006-05-19-16/§24">§ 24</a> eller <a href="lov/2006-05-19-16/§26">§ 26</a>, skal alle krav om innsyn i opplysningene behandles av Nasjonal kommunikasjonsmyndighet.</article><article class="changesToParent">Endret ved forskrift <a href="forskrift/2021-12-03-3395">3 des 2021 nr. 3395</a>.</article></article><article class="legalArticle" data-lovdata-URL="SF/forskrift/2017-04-21-493/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Medvirkning ved tilsyn</span></h2><article class="legalP" id="paragraf-10-ledd-1">Den som er gjenstand for tilsyn har plikt til å sørge for at Nasjonal kommunikasjonsmyndighet og den som bistår ved tilsynet har uhindret adgang til jordstasjonen. Nødvendig dokumentasjon, alle data og loggføringer skal gjøres tilgjengelig for tilsynsmyndigheten. Innehaver av tillatelse eller dennes representant eller den driftsansvarlige kan pålegges å være til stede ved tilsynet.</article><article class="legalP" id="paragraf-10-ledd-2">Tillatelser og dokumentasjon om etableringen, driften og bruken av en jordstasjon skal være tilgjengelige ved jordstasjonen.</article></article><article class="legalArticle" data-lovdata-URL="SF/forskrift/2017-04-21-493/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Besøksadgang</span></h2><article class="legalP" id="paragraf-11-ledd-1">Nasjonal kommunikasjonsmyndighet kan gi representanter for forskningsinstitusjoner som har nødvendige faglige kvalifikasjoner rett til å besøke en jordstasjon.</article><article class="legalP" id="paragraf-11-ledd-2">Innehaver av tillatelse etter <a href="forskrift/2017-04-21-493/§4">§ 4</a> første ledd skal varsles i rimelig tid før besøket.</article><article class="legalP" id="paragraf-11-ledd-3">Den som får rett til å besøke en jordstasjon, skal følges av Nasjonal kommunikasjonsmyndighet eller Sysselmesteren på Svalbard. Sysselmesteren på Svalbard kan følge et besøk uten at Nasjonal kommunikasjonsmyndighet deltar.</article><article class="legalP" id="paragraf-11-ledd-4">Det kan stilles særlige vilkår for gjennomføringen av besøket.</article><article class="legalP" id="paragraf-11-ledd-5">Innehaver av tillatelsen plikter å legge forholdene til rette for at godkjent besøk kan gjennomføres.</article><article class="changesToParent">Endret ved forskrift <a href="forskrift/2021-12-03-3395">3 des 2021 nr. 3395</a>.</article></article><article class="legalArticle" data-lovdata-URL="SF/forskrift/2017-04-21-493/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Pålegg, sanksjoner og straff</span></h2><article class="legalP" id="paragraf-12-ledd-1">Nasjonal kommunikasjonsmyndighet kan gi pålegg om endring eller opphør av ulovlige forhold som er i strid med kravene i denne forskrift eller vilkår i tillatelse etter <a href="forskrift/2017-04-21-493/§4">§ 4</a>, jf. <a href="lov/2003-07-04-83/§10-6">ekomloven § 10-6</a>.</article><article class="legalP" id="paragraf-12-ledd-2">Nasjonal kommunikasjonsmyndighet kan ved brudd på kravene i eller i medhold av forskriften fatte vedtak om tvangsmulkt etter <a href="lov/2003-07-04-83/§10-7">ekomloven § 10-7</a>, tilbakekall etter <a href="lov/2003-07-04-83/§10-8">ekomloven § 10-8</a>, stenging etter <a href="lov/2003-07-04-83/§10-9">ekomloven § 10-9</a>, overtredelsesgebyr etter <a href="lov/2003-07-04-83/§10-13">ekomloven § 10-13</a> første ledd nr. 2 eller inndragning etter <a href="lov/2003-07-04-83/§10-14">ekomloven § 10-14</a>.</article><article class="legalP" id="paragraf-12-ledd-3">Brudd på krav i forskriften <a href="forskrift/2017-04-21-493/§4">§ 4</a> til <a href="forskrift/2017-04-21-493/§6">§ 6</a> og <a href="forskrift/2017-04-21-493/§8">§ 8</a> straffes etter <a href="lov/2003-07-04-83/§12-4">ekomloven § 12-4</a> første ledd nr. 2.</article><article class="legalP" id="paragraf-12-ledd-4">Brudd på <a href="forskrift/2017-04-21-493/§7">§ 7</a> straffes etter <a href="lov/1925-07-17-11/§4">Svalbardloven § 4</a> andre ledd.</article></article><article class="legalArticle" data-lovdata-URL="SF/forskrift/2017-04-21-493/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Opphør</span></h2><article class="legalP" id="paragraf-13-ledd-1">Tillatelse etter <a href="forskrift/2017-04-21-493/§4">§ 4</a> første og andre ledd sies opp skriftlig.</article><article class="legalP" id="paragraf-13-ledd-2">Blir tillatelsen etter <a href="forskrift/2017-04-21-493/§4">§ 4</a> første ledd sagt opp eller trukket tilbake skal jordstasjonen tas ut av drift. Antenne og strømforsyning skal kobles fra der dette er mulig. Det skal gis skriftlig melding til Nasjonal kommunikasjonsmyndighet om at kravene er oppfylt og at jordstasjonen ikke vil bli brukt med mindre det gis en ny tillatelse.</article><article class="legalP" id="paragraf-13-ledd-3">Opphører retten til å bruke en jordstasjon, kan Nasjonal kommunikasjonsmyndighet be Sysselmesteren om å forsegle jordstasjonen. Dette kan gjøres uten at Nasjonal kommunikasjonsmyndighet deltar.</article><article class="changesToParent">Endret ved forskrift <a href="forskrift/2021-12-03-3395">3 des 2021 nr. 3395</a>.</article></article><article class="legalArticle" data-lovdata-URL="SF/forskrift/2017-04-21-493/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Sektoravgift og gebyr</span></h2><article class="legalP" id="paragraf-14-ledd-1">Det skal betales årlig sektoravgift og gebyr til Nasjonal kommunikasjonsmyndighet for tillatelser etter gjeldende forskrift om gebyr mv. til Nasjonal kommunikasjonsmyndighet.</article></article><article class="legalArticle" data-lovdata-URL="SF/forskrift/2017-04-21-493/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Unntak</span></h2><article class="legalP" id="paragraf-15-ledd-1">Nasjonal kommunikasjonsmyndighet kan i særlige tilfeller og innenfor folkerettens rammer gjøre unntak fra bestemmelser i forskriften.</article></article><article class="legalArticle" data-lovdata-URL="SF/forskrift/2017-04-21-493/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Klagemyndighet</span></h2><article class="legalP" id="paragraf-16-ledd-1">Samferdselsdepartementet avgjør klage over enkeltvedtak fattet av Nasjonal kommunikasjonsmyndighet.</article></article><article class="legalArticle" data-lovdata-URL="SF/forskrift/2017-04-21-493/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Ikrafttredelse</span></h2><article class="legalP" id="paragraf-17-ledd-1">Forskriften trer i kraft fra 1. mai 2017.</article><article class="legalP" id="paragraf-17-ledd-2">Fra samme tidspunkt oppheves <a href="forskrift/1999-06-11-664">forskrift 11. juni 1999 nr. 664</a> om etablering, drift og bruk av jordstasjon for satellitt.</article></article><article class="legalArticle" data-lovdata-URL="SF/forskrift/2017-04-21-493/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Overgangsbestemmelse</span></h2><article class="legalP" id="paragraf-18-ledd-1">En tillatelse gitt med hjemmel i <a href="forskrift/1999-06-11-664">forskrift 11. juni 1999 nr. 664</a> om etablering, drift og bruk av jordstasjon for satellitt skal gjelde inntil tillatelsen løper ut eller opphører på annen måte.</article><article class="legalP" id="paragraf-18-ledd-2">Til slike tillatelser kan Nasjonal kommunikasjonsmyndighet stille de tilleggsvilkårene som forskriften her gir adgang til.</article></article></main></body></html>