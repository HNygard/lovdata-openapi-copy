<!DOCTYPE html><html lang="no"><head><title>Forskrift om forbud mot landing av fisk og andre særskilte tiltak mot ulovlig, urapportert og uregulert fiske</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-1993-08-06-802</dd><dt class="dokid">DokumentID</dt><dd class="dokid">SF/forskrift/1993-08-06-802</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="subunit">Etat</dt><dd class="subunit"><ul><li>Havressurs- og kystavd.</li></ul></dd><dt class="publishedIn">Publisert i</dt><dd class="publishedIn">Avd I 1993 909</dd><dt class="dateInForce">I kraft fra</dt><dd class="dateInForce">1993-08-06</dd><dt class="lastChangeInForce">Ikrafttredelse av siste endring</dt><dd class="lastChangeInForce">2014-01-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2013-12-23-1691">forskrift/2013-12-23-1691</a> fra 2014-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/2008-06-06-37/§50">lov/2008-06-06-37/§50</a></li><li><a href="lov/2008-06-06-37/§51">lov/2008-06-06-37/§51</a></li><li><a href="lov/2008-06-06-37/§52">lov/2008-06-06-37/§52</a></li><li><a href="lov/2008-06-06-37/§63">lov/2008-06-06-37/§63</a></li><li><a href="lov/2008-06-06-37/§64">lov/2008-06-06-37/§64</a></li><li><a href="lov/2008-06-06-37/§65">lov/2008-06-06-37/§65</a></li></ul></dd><dt class="titleShort">Korttittel</dt><dd class="titleShort">Forskrift om forbud mot landing av fisk</dd><dt class="title">Tittel</dt><dd class="title">Forskrift om forbud mot landing av fisk og andre særskilte tiltak mot ulovlig, urapportert og uregulert fiske</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Fiskeridepartementet (nå Nærings- og fiskeridepartementet) 6. august 1993 med hjemmel i <a href="lov/2008-06-06-37">lov 6. juni 2008 nr. 37</a> om forvaltning av viltlevande marine ressursar (havressurslova) <a href="lov/2008-06-06-37/§50">§ 50</a>, <a href="lov/2008-06-06-37/§51">§ 51</a>, <a href="lov/2008-06-06-37/§52">§ 52</a>, <a href="lov/2008-06-06-37/§63">§ 63</a>, <a href="lov/2008-06-06-37/§64">§ 64</a> og <a href="lov/2008-06-06-37/§65">§ 65</a>. <br /><strong>Endret</strong> ved <a href="forskrift/1995-05-12-472">forskrifter 12 mai 1995 nr. 472</a>, <a href="forskrift/1995-05-24-506">24 mai 1995 nr. 506</a>, <a href="forskrift/1999-06-29-762">29 juni 1999 nr. 762</a>, <a href="forskrift/2004-06-15-893">15 juni 2004 nr. 893</a>, <a href="forskrift/2007-04-27-449">27 april 2007 nr. 449</a>, <a href="forskrift/2013-12-23-1691">23 des 2013 nr. 1691</a>.</dd><dt class="refid">RefID</dt><dd class="refid">forskrift/1993-08-06-802</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om forbud mot landing av fisk og andre særskilte tiltak mot ulovlig, urapportert og uregulert fiske</a><ul class="tocSubUl"><li><a href="#paragraf-1">§ 1. Virkeområde</a></li><li><a href="#paragraf-2">§ 2. Forbud mot ilandføring av fisk av felles interesse med andre stater i bestemte tilfeller</a></li><li><a href="#paragraf-3">§ 3. Forbud mot ilandføring av fisk tatt i strid med ønsket beskatningsmønster eller ved fare for overfiske</a></li><li><a href="#paragraf-4">§ 4. Forbud mot ilandføring av fisk tatt i strid med bestemmelser i internasjonale avtaler</a></li><li><a href="#paragraf-5">§ 5. Innhenting av bekreftelse fra flaggstat og forbud mot ilandføring</a></li><li><a href="#paragraf-6">§ 6. Forbud mot ilandføring, omlasting og bearbeiding av fisk i norsk havn</a></li><li><a href="#paragraf-7">§ 7. Forbud mot lasting, lossing og havne-, forsynings- og støttetjenester</a></li><li><a href="#paragraf-8">§ 8. Regionale fiskeriforvaltningsorganisasjoners IUU-lister</a></li><li><a href="#paragraf-9">§ 9. Forbud mot omlasting, forsynings- og støttetjenester til og fra annet fartøy med norsk fartøy</a></li><li><a href="#paragraf-10">§ 10. Forholdet til fartøyenes flaggstat</a></li><li><a href="#paragraf-11">§ 11. Offentliggjøring av lister over fartøy som er omfattet av forbud</a></li><li><a href="#paragraf-12">§ 12. Straff og inndragning</a></li><li><a href="#paragraf-13">§ 13.</a></li></ul></li></ul></dd></dl></header><main class="documentBody" data-lovdata-URL="SF/forskrift/1993-08-06-802" id="dokument"><h1>Forskrift om forbud mot landing av fisk og andre særskilte tiltak mot ulovlig, urapportert og uregulert fiske</h1><article class="legalArticle" data-lovdata-URL="SF/forskrift/1993-08-06-802/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forbud mot landing av fisk i denne forskrift gjelder fisk fanget med utenlandsk fartøy i farvann utenfor norsk fiskerijurisdiksjon, med mindre annet følger av den enkelte bestemmelse.</article><article class="changesToParent">Tilføyd ved <a href="forskrift/2004-06-15-893">forskrift 15 juni 2004 nr. 893</a>, endret ved <a href="forskrift/2007-04-27-449">forskrift 27 april 2007 nr. 449</a> (i kraft 1 mai 2007).</article></article><article class="legalArticle" data-lovdata-URL="SF/forskrift/1993-08-06-802/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Forbud mot ilandføring av fisk av felles interesse med andre stater i bestemte tilfeller</span></h2><article class="legalP" id="paragraf-2-ledd-1">Det er forbudt å ilandføre fangst bestående av fisk fra fiskebestand av felles interesse med andre stater som ikke er gjenstand for omforent bestandsregulering, eller som er underlagt norsk regulering.</article><article class="legalP" id="paragraf-2-ledd-2">Det er forbudt å ilandføre fangst som er tatt i områder under norsk fiskerijurisdiksjon dersom fangsten består av fisk fra fiskebestand av felles interesse med andre stater, og fangsten ikke er tatt på grunnlag av fiskeriavtale mellom Norge og flaggstaten.</article><article class="changesToParent">Endret ved <a href="forskrift/1995-05-12-472">forskrifter 12 mai 1995 nr. 472</a>, <a href="forskrift/2004-06-15-893">15 juni 2004 nr. 893</a> (tidligere § 1), <a href="forskrift/2007-04-27-449">27 april 2007 nr. 449</a> (i kraft 1 mai 2007).</article></article><article class="legalArticle" data-lovdata-URL="SF/forskrift/1993-08-06-802/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Forbud mot ilandføring av fisk tatt i strid med ønsket beskatningsmønster eller ved fare for overfiske</span></h2><article class="legalP" id="paragraf-3-ledd-1">Det er forbudt å ilandføre fangst som er tatt i strid med et ønsket beskatningsmønster eller som innebærer at forsvarlige totalkvoter av det aktuelle fiskeslaget vil kunne bli overskredet.</article><article class="legalP" id="paragraf-3-ledd-2">En fangst skal anses for å være i strid med første ledd når den består av fisk fra fiskebestander som er underlagt norske reguleringer, og er tatt uten grunnlag i fiskeriavtale mellom Norge og flaggstaten, eller av fartøy som er registrert i en stat som Norge ikke har inngått fiskeriavtale med.</article><article class="changesToParent">Tilføyd ved <a href="forskrift/1995-05-12-472">forskrift 12 mai 1995 nr. 472</a>. Endret ved <a href="forskrift/1995-05-24-506">forskrifter 24 mai 1995 nr. 506</a>, <a href="forskrift/1999-06-29-762">29 juni 1999 nr. 762</a>, <a href="forskrift/2004-06-15-893">15 juni 2004 nr. 893</a> (tidligere § 2), <a href="forskrift/2007-04-27-449">27 april 2007 nr. 449</a> (i kraft 1 mai 2007).</article></article><article class="legalArticle" data-lovdata-URL="SF/forskrift/1993-08-06-802/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Forbud mot ilandføring av fisk tatt i strid med bestemmelser i internasjonale avtaler</span></h2><article class="legalP" id="paragraf-4-ledd-1">Det er forbudt å ilandføre fangst bestående av fisk som er tatt i strid med bestemmelser fastsatt av regionale eller subregionale fiskeriforvaltningsorganisasjoner eller – arrangementer, herunder slik fangst tatt av borgere fra stater som ikke er medlemmer eller ikke er parter i slike organisasjoner eller arrangementer.</article><article class="legalP" id="paragraf-4-ledd-2">Med fiskeriforvaltningsarrangementer menes i denne sammenheng omforent regulering av bestander innenfor et arrangement mellom andre stater eller sammenslutning av stater og Norge.</article><article class="changesToParent">Endret ved <a href="forskrift/1995-05-12-472">forskrifter 12 mai 1995 nr. 472</a> (tidligere <a href="forskrift/1995-05-12-472/§2">§ 2</a>), <a href="forskrift/1995-05-24-506">24 mai 1995 nr. 506</a>, <a href="forskrift/1999-06-29-762">29 juni 1999 nr. 762</a>, <a href="forskrift/2004-06-15-893">15 juni 2004 nr. 893</a> (tidligere § 3), <a href="forskrift/2007-04-27-449">27 april 2007 nr. 449</a> (i kraft 1 mai 2007).</article></article><article class="legalArticle" data-lovdata-URL="SF/forskrift/1993-08-06-802/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Innhenting av bekreftelse fra flaggstat og forbud mot ilandføring</span></h2><article class="legalP" id="paragraf-5-ledd-1">Fiskeridirektoratet kan anmode om bekreftelse på at fangsten ikke er tatt som ledd i fiskeaktiviteter som er i strid med et ønsket beskatnings- eller fiskemønster, eller som er i strid med regler om fiskeaktiviteter som er avtalt med fremmed stat. Anmodning om bekreftelse sendes flaggstaten til fartøyet som fører fangsten eller flaggstaten til fartøy som fisket den.</article><article class="legalP" id="paragraf-5-ledd-2">Fiskeridirektoratet kan nedlegge forbud mot ilandføring av fangsten inntil tilfredsstillende bekreftelse er mottatt.</article><article class="changesToParent">Endret ved <a href="forskrift/1995-05-24-506">forskrifter 24 mai 1995 nr. 506</a> (tidligere <a href="forskrift/1995-05-24-506/§4">§ 4</a>), <a href="forskrift/1999-06-29-762">29 juni 1999 nr. 762</a>, <a href="forskrift/2007-04-27-449">27 april 2007 nr. 449</a> (i kraft 1 mai 2007).</article></article><article class="legalArticle" data-lovdata-URL="SF/forskrift/1993-08-06-802/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Forbud mot ilandføring, omlasting og bearbeiding av fisk i norsk havn</span></h2><article class="legalP" id="paragraf-6-ledd-1">Fiskeridirektoratet kan nedlegge forbud mot ilandføring fra fangstfeltet, samt omlasting og bearbeiding av fisk i norsk havn, med fartøy som ikke er norsk når fartøyet har tatt del i fiskeaktiviteter som vesentlig er i strid med et ønsket beskatnings- eller fiskemønster, eller som vesentlig er i strid med regler om fiskeaktiviteter som er avtalt med fremmed stat.</article><article class="legalP" id="paragraf-6-ledd-2">Forbud kan også nedlegges når fartøyet eies eller drives av et rettssubjekt som med et annet fartøy har tatt del i fiskeaktiviteter som vesentlig er i strid med et ønsket beskatnings- eller fiskemønster, eller som vesentlig er i strid med regler om fiskeaktiviteter som er avtalt med fremmed stat.</article><article class="changesToParent">Tilføyd ved <a href="forskrift/2007-04-27-449">forskrift 27 april 2007 nr. 449</a> (i kraft 1 mai 2007).</article></article><article class="legalArticle" data-lovdata-URL="SF/forskrift/1993-08-06-802/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Forbud mot lasting, lossing og havne-, forsynings- og støttetjenester</span></h2><article class="legalP" id="paragraf-7-ledd-1">Fiskeridirektoratet kan nedlegge forbud mot lasting, lossing og havne-, forsynings- og støttetjenester i norsk havn, til og fra fartøy som er eller blir underlagt forbud etter <a href="forskrift/1993-08-06-802/§6">§ 6</a>.</article><article class="legalP" id="paragraf-7-ledd-2">Forbud kan også nedlegges mot omlasting, forsynings- og støttetjenester i Norges territorialfarvann og territorialfarvannet ved Jan Mayen, til og fra fartøy som er eller blir underlagt forbud etter <a href="forskrift/1993-08-06-802/§6">§ 6</a>.</article><article class="changesToParent">Tilføyd ved <a href="forskrift/2007-04-27-449">forskrift 27 april 2007 nr. 449</a> (i kraft 1 mai 2007).</article></article><article class="legalArticle" data-lovdata-URL="SF/forskrift/1993-08-06-802/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Regionale fiskeriforvaltningsorganisasjoners IUU-lister</span></h2><article class="legalP" id="paragraf-8-ledd-1">Fiskeridirektoratet kan nedlegge forbud som nevnt i <a href="forskrift/1993-08-06-802/§6">§ 6</a> og <a href="forskrift/1993-08-06-802/§7">§ 7</a> for fartøy som er oppført på regionale fiskeriforvaltningsorganisasjoners lister over fartøy som tar del i illegale, urapporterte eller uregulerte fiskeaktiviteter.</article><article class="changesToParent">Tilføyd ved <a href="forskrift/2007-04-27-449">forskrift 27 april 2007 nr. 449</a> (i kraft 1 mai 2007).</article></article><article class="legalArticle" data-lovdata-URL="SF/forskrift/1993-08-06-802/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Forbud mot omlasting, forsynings- og støttetjenester til og fra annet fartøy med norsk fartøy</span></h2><article class="legalP" id="paragraf-9-ledd-1">Fiskeridirektoratet kan nedlegge forbud mot omlasting, forsynings- og støttetjenester til og fra annet fartøy med norsk fartøy når det er eller blir nedlagt forbud rettet mot førstnevnte fartøy i medhold av <a href="forskrift/1993-08-06-802/§6">§ 6</a>, <a href="forskrift/1993-08-06-802/§7">§ 7</a> og <a href="forskrift/1993-08-06-802/§8">§ 8</a>.</article><article class="changesToParent">Tilføyd ved <a href="forskrift/2007-04-27-449">forskrift 27 april 2007 nr. 449</a> (i kraft 1 mai 2007).</article></article><article class="legalArticle" data-lovdata-URL="SF/forskrift/1993-08-06-802/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Forholdet til fartøyenes flaggstat</span></h2><article class="legalP" id="paragraf-10-ledd-1">Fiskeridirektoratet skal varsle fartøyets flaggstat i rimelig tid før forbud nedlegges dersom det ikke kan oppstå fare for at formålet med forbudene forspilles. Forbud skal ikke nedlegges dersom flaggstaten innen rimelig tid notifiserer at de har ilagt og gjennomført sanksjoner, og Fiskeridirektoratet anser sanksjonene som relevante og tilstrekkelige.</article><article class="legalP" id="paragraf-10-ledd-2">Fiskeridirektoratet skal vurdere om et nedlagt forbud skal opprettholdes dersom flaggstaten i ettertid notifiserer at de har ilagt sanksjoner for samme forhold. Forbud skal ikke opprettholdes dersom ilagte sanksjoner anses som relevante og tilstrekkelige.</article><article class="legalP" id="paragraf-10-ledd-3">Bestemmelsene i første og andre ledd gjelder ikke i forhold til forbud nedlagt med hjemmel i <a href="forskrift/1993-08-06-802/§5">§ 5</a> eller <a href="forskrift/1993-08-06-802/§8">§ 8</a>.</article><article class="changesToParent">Tilføyd ved <a href="forskrift/2007-04-27-449">forskrift 27 april 2007 nr. 449</a> (i kraft 1 mai 2007).</article></article><article class="legalArticle" data-lovdata-URL="SF/forskrift/1993-08-06-802/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Offentliggjøring av lister over fartøy som er omfattet av forbud</span></h2><article class="legalP" id="paragraf-11-ledd-1">Fiskeridirektoratet skal offentliggjøre lister over de forbud som til enhver tid gjelder samt over de fartøy der det er sendt melding til flaggstaten om at forbud vurderes nedlagt.</article><article class="legalP" id="paragraf-11-ledd-2">Listene skal til enhver tid være tilgjengelige på Fiskeridirektoratets nettsted med adressen <a data-link-type="external" href="https://www.fiskeridir.no">www.fiskeridir.no</a>.</article><article class="changesToParent">Tilføyd ved <a href="forskrift/2007-04-27-449">forskrift 27 april 2007 nr. 449</a> (i kraft 1 mai 2007).</article></article><article class="legalArticle" data-lovdata-URL="SF/forskrift/1993-08-06-802/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Straff og inndragning</span></h2><article class="legalP" id="paragraf-12-ledd-1">Den som forsettlig eller uaktsomt overtrer bestemmelser gitt i eller i medhold av denne forskrifts <a href="forskrift/1993-08-06-802/§2">§ 2</a> til <a href="forskrift/1993-08-06-802/§9">§ 9</a> straffes i henhold til <a href="lov/2008-06-06-37">lov 6. juni 2008 nr. 37</a> om forvaltning av viltlevande marine ressursar (havressurslova) <a href="lov/2008-06-06-37/§63">§ 63</a> og <a href="lov/2008-06-06-37/§64">§ 64</a>.</article><article class="legalP" id="paragraf-12-ledd-2">Inndragning kan skje i henhold til <a href="lov/2008-06-06-37">lov 6. juni 2008 nr. 37</a> om forvaltning av viltlevande marine ressursar (havressurslova) <a href="lov/2008-06-06-37/§65">§ 65</a>.</article><article class="changesToParent">Tilføyd ved <a href="forskrift/2007-04-27-449">forskrift 27 april 2007 nr. 449</a> (i kraft 1 mai 2007), endret ved <a href="forskrift/2013-12-23-1691">forskrift 23 des 2013 nr. 1691</a> (i kraft 1 jan 2014).</article></article><article class="legalArticle" data-lovdata-URL="SF/forskrift/1993-08-06-802/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>.</h2><article class="legalP" id="paragraf-13-ledd-1">Denne forskrift trer i kraft straks.</article><article class="changesToParent">Endret ved <a href="forskrift/1995-05-24-506">forskrifter 24 mai 1995 nr. 506</a> (tidligere § 5), <a href="forskrift/2007-04-27-449">27 april 2007 nr. 449</a> (i kraft 1 mai 2007, tidligere § 6).</article></article></main></body></html>