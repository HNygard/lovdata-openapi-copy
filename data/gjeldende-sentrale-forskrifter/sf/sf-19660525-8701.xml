<!DOCTYPE html><html lang="no"><head><title>Forskrift til sameigeloven § 15 fjerde ledd.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-1966-05-25-8701</dd><dt class="dokid">DokumentID</dt><dd class="dokid">SF/forskrift/1966-05-25-8701</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="subunit">Etat</dt><dd class="subunit"><ul><li>Lovavd.</li></ul></dd><dt class="publishedIn">Publisert i</dt><dd class="publishedIn">II 1966 s 222</dd><dt class="lastChangeInForce">Ikrafttredelse av siste endring</dt><dd class="lastChangeInForce">2008-01-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2007-12-21-1607">forskrift/2007-12-21-1607</a> fra 2008-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1965-06-18-6/§15">lov/1965-06-18-6/§15</a></li></ul></dd><dt class="titleShort">Korttittel</dt><dd class="titleShort">Forskrift til sameigeloven § 15 fjerde ledd</dd><dt class="title">Tittel</dt><dd class="title">Forskrift til sameigeloven § 15 fjerde ledd.</dd><dt class="miscInformation">Annet om dokumentet</dt><dd class="miscInformation"><strong>Heimel:</strong> Fastsett ved kgl.res. 25. mai 1966. Fremja av Justis- og politidepartementet. <br /><strong>Endra</strong> ved <a href="forskrift/2002-10-11-1094">forskrifter 11 okt 2002 nr. 1094</a>, <a href="forskrift/2007-12-21-1607">21 des 2007 nr. 1607</a>.</dd><dt class="refid">RefID</dt><dd class="refid">forskrift/1966-05-25-8701</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift til sameigeloven § 15 fjerde ledd.</a><ul class="tocSubUl"><li><a href="#kapittel-1" data-child-interval="§§ 1 – 3">Kapittel I. Allmenne føresegner.</a><ul class="tocSubUl"><li><a href="#kapittel-1-paragraf-1">§ 1. Innhaldet i kravet om oppløysingssal.</a></li><li><a href="#kapittel-1-paragraf-2">§ 2. Oppløysingssal.</a></li><li><a href="#kapittel-1-paragraf-3">§ 3. Høvet til tvangsfullføringslova.</a></li></ul></li><li><a href="#kapittel-2" data-child-interval="§§ 4 – 7">Kapittel II. Auksjonssal til oppløysing av sameige.</a><ul class="tocSubUl"><li><a href="#kapittel-2-paragraf-1">§ 4. Varsel til auksjonen.</a></li><li><a href="#kapittel-2-paragraf-2">§ 5. Føreretten til sameigarane.</a></li><li><a href="#kapittel-2-paragraf-3">§ 6. Godtakinga av auksjonsbodet.</a></li><li><a href="#kapittel-2-paragraf-4">§ 7. Ansvar for auksjonssummen.</a></li></ul></li><li><a href="#kapittel-3" data-child-interval="§§ 8 – 9">Kapittel III. Anna oppløysingssal (underhandssal).</a><ul class="tocSubUl"><li><a href="#kapittel-3-paragraf-1">§ 8. Om varsel og høve til å by.</a></li><li><a href="#kapittel-3-paragraf-2">§ 9. Føreretten til sameigarane.</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/1966-05-25-8701" id="dokument"><h1>Forskrift til sameigeloven § 15 fjerde ledd.</h1><section class="section" data-name="kapI" id="kapittel-1" data-lovdata-URL="SF/forskrift/1966-05-25-8701/KAPITTEL_1"><h2>Kapittel I. Allmenne føresegner.</h2><article class="legalArticle" data-lovdata-URL="SF/forskrift/1966-05-25-8701/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Innhaldet i kravet om oppløysingssal.</span></h3><article class="legalP" id="kapittel-1-paragraf-1-ledd-1">Kravet om tvangssal til oppløysing av sameige skal setjast fram i prosesskriv eller munnleg. Vert kravet sett fram munnleg, skal namsmakta setje det opp i prosesskriv.</article><article class="legalP" id="kapittel-1-paragraf-1-ledd-2">I skrivet skal stå:<ol class="defaultList" type="a"><li data-name="a." value="1"><article class="listArticle" id="kapittel-1-paragraf-1-ledd-2-punkt-1"><article class="legalP" id="kapittel-1-paragraf-1-ledd-2-punkt-1-ledd-1">at kravet gjeld oppløysing av sameige;</article></article></li><li data-name="b." value="2"><article class="listArticle" id="kapittel-1-paragraf-1-ledd-2-punkt-2"><article class="legalP" id="kapittel-1-paragraf-1-ledd-2-punkt-2-ledd-1">kva det er som ligg i sameige;</article></article></li><li data-name="c." value="3"><article class="listArticle" id="kapittel-1-paragraf-1-ledd-2-punkt-3"><article class="legalP" id="kapittel-1-paragraf-1-ledd-2-punkt-3-ledd-1">namnet på og bustaden til alle sameigarane;</article></article></li><li data-name="d." value="4"><article class="listArticle" id="kapittel-1-paragraf-1-ledd-2-punkt-4"><article class="legalP" id="kapittel-1-paragraf-1-ledd-2-punkt-4-ledd-1">kor stor part kvar har i sameiga;</article></article></li><li data-name="e." value="5"><article class="listArticle" id="kapittel-1-paragraf-1-ledd-2-punkt-5"><article class="legalP" id="kapittel-1-paragraf-1-ledd-2-punkt-5-ledd-1">kva varsel medeigarane har fått om oppløysingskravet;</article></article></li><li data-name="f." value="6"><article class="listArticle" id="kapittel-1-paragraf-1-ledd-2-punkt-6"><article class="legalP" id="kapittel-1-paragraf-1-ledd-2-punkt-6-ledd-1">kva tvangsgrunnlag det er for oppløysing eller, i tilfelle, ei særskild grunngjeving i samsvar med siste stykket;</article></article></li><li data-name="g." value="7"><article class="listArticle" id="kapittel-1-paragraf-1-ledd-2-punkt-7"><article class="legalP" id="kapittel-1-paragraf-1-ledd-2-punkt-7-ledd-1">dei opplysningane som elles trengst til å dømme om oppløysingssal kan krevjast eller som det er bruk for av omsyn til tillysinga og gjennomføringa av oppløysingssalet.</article></article></li></ol></article><article class="legalP" id="kapittel-1-paragraf-1-ledd-3">Saman med opplysningane må leggjast fram dei dokument som kjem saka ved. Ligg det føre tvangsgrunnlag for oppløysing, skal utskrift eller anna dokument leggjast ved slik som fastsett i <a href="lov/1992-06-26-86/§5-2">tvangsfullføringslova § 5-2</a> andre stykket.</article><article class="legalP" id="kapittel-1-paragraf-1-ledd-4">Ligg det ikkje føre dom eller anna tvangsgrunnlag for oppløysing, må kravsmannen i ei særskild grunngjeving for kravet gjere det truleg at han har rett til å krevje sameige oppløyst. Saman med grunngjevinga skal leggjast fram alle opplysningar og dokument som trengst til å dømme om det er ein slik rett.</article><article class="changesToParent">Endret ved <a href="forskrift/2007-12-21-1607">forskrift 21 des 2007 nr. 1607</a> (i kraft 1 jan 2008, jf endringsforskriften for overgangsregler).</article></article><article class="legalArticle" data-lovdata-URL="SF/forskrift/1966-05-25-8701/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Oppløysingssal.</span></h3><article class="legalP" id="kapittel-1-paragraf-2-ledd-1">Når det ikkje ligg føre dom eller anna tvangsgrunnlag for oppløysing, skal krav om oppløysingssal setjast fram for retten, som gir dei andre sameigarane melding om kravet.</article><article class="legalP" id="kapittel-1-paragraf-2-ledd-2">I meldinga skal retten<ol class="defaultList" type="a"><li data-name="a." value="1"><article class="listArticle" id="kapittel-1-paragraf-2-ledd-2-punkt-1"><article class="legalP" id="kapittel-1-paragraf-2-ledd-2-punkt-1-ledd-1">oppmode sameigarane til å seie si meining om kravet og i tilfelle uttale seg om opplysningane i kravskrivet;</article></article></li><li data-name="b." value="2"><article class="listArticle" id="kapittel-1-paragraf-2-ledd-2-punkt-2"><article class="legalP" id="kapittel-1-paragraf-2-ledd-2-punkt-2-ledd-1">gjere kjent at kravet skal fullførast etter avgjerd (ordskurd) av retten, dersom det ikkje vert tatt til motmæle eller dersom motmælet klårt er grunnlaust (<a href="lov/1965-06-18-6/§15">sameigelova § 15</a> tredje stykket);</article></article></li><li data-name="c." value="3"><article class="listArticle" id="kapittel-1-paragraf-2-ledd-2-punkt-3"><article class="legalP" id="kapittel-1-paragraf-2-ledd-2-punkt-3-ledd-1">setje slik frist for motmæle som retten etter tilhøva finn rimelig.</article></article></li></ol></article><article class="legalP" id="kapittel-1-paragraf-2-ledd-3">Kvar sameigar skal ha melding om retten si avgjerd (ordskurd) med opplysning om at ho kan ankast.</article><article class="changesToParent">Endra ved <a href="forskrift/2002-10-11-1094">forskrifter 11 okt 2002 nr. 1094</a> (i kraft 1 jan 2003), <a href="forskrift/2007-12-21-1607">21 des 2007 nr. 1607</a> (i kraft 1 jan 2008, jf endringsforskriften for overgangsregler).</article></article><article class="legalArticle" data-lovdata-URL="SF/forskrift/1966-05-25-8701/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Høvet til tvangsfullføringslova.</span></h3><article class="legalP" id="kapittel-1-paragraf-3-ledd-1">Reglane i tvangsfullføringslova om tvangsauksjon eller anna tvangssal gjeld tilsvarande så langt dei høver for spørsmål som ikkje er løyste i sameigelova eller i føresegnene her.</article></article></section><section class="section" data-name="kapII" id="kapittel-2" data-lovdata-URL="SF/forskrift/1966-05-25-8701/KAPITTEL_2"><h2>Kapittel II. Auksjonssal til oppløysing av sameige.</h2><article class="legalArticle" data-lovdata-URL="SF/forskrift/1966-05-25-8701/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Varsel til auksjonen.</span></h3><article class="legalP" id="kapittel-2-paragraf-1-ledd-1">Vert det tillyst auksjonssal til oppløysing av sameige, skal namsmakta syte for at alle sameigarane får varsel om auksjonen i rimelig tid føreåt.</article></article><article class="legalArticle" data-lovdata-URL="SF/forskrift/1966-05-25-8701/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Føreretten til sameigarane.</span></h3><article class="legalP" id="kapittel-2-paragraf-2-ledd-1">Har to eller fleire gitt like bod på oppløysingsauksjonen og ingen byd høgre, skal auksjonsstyraren syte for å få opplyst om nokon av bydarane er sameigar.</article><article class="legalP" id="kapittel-2-paragraf-2-ledd-2">Er ein av bydarane sameigar, skal auksjonsstyraren gjere kjent at sameigaren har førerett til å få bodet sitt godtatt (<a href="lov/1965-06-18-6/§15">sameigelova § 15</a> andre stykket). Før tilslag vert gitt, skal han så oppmode til høgre bod.</article><article class="legalP" id="kapittel-2-paragraf-2-ledd-3">Har to eller fleire sameigarar kvar for seg gitt like bod, skal auksjonsstyraren gjere kjent at dei i tilfelle får tingen i sameige, slik at parthøvet dei imellom vert det same som før (<a href="lov/1965-06-18-6/§15">sameigelova § 15</a> andre stykket, jfr. <a href="lov/1965-06-18-6/§11">§ 11</a> tredje stykket). Før tilslag vert gitt, skal han så oppmode til høgre bod.</article><article class="legalP" id="kapittel-2-paragraf-2-ledd-4">Har alle sameigarane kvar for seg gitt like bod og ingen byr over, lyt fullføringa av oppløysingskravet utsetjast til så lenge. Før auksjonsstyraren gjer vedtak om utsetjing, skal han gjere dette kjent og oppmode til høgre bod.</article></article><article class="legalArticle" data-lovdata-URL="SF/forskrift/1966-05-25-8701/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Godtakinga av auksjonsbodet.</span></h3><article class="legalP" id="kapittel-2-paragraf-3-ledd-1">Den som har sett fram kravet om oppløysingssal, avgjer om auksjonsbodet skal godtakast i tilfelle der avgjerda i vanleg tvangsauksjon ligg hjå saksøkjaren.</article><article class="legalP" id="kapittel-2-paragraf-3-ledd-2">Er det tillyst auksjon til fullføring av oppløysingskrav frå to eller fleire sameigarar, er det nok at ein av dei godtar bodet.</article></article><article class="legalArticle" data-lovdata-URL="SF/forskrift/1966-05-25-8701/§7" data-name="§7" id="kapittel-2-paragraf-4"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Ansvar for auksjonssummen.</span></h3><article class="legalP" id="kapittel-2-paragraf-4-ledd-1">Får to eller fleire av sameigarane tilslaget i samsvar med <a href="forskrift/1966-05-25-8701/§5">§ 5</a>, svarar dei for kjøpesummen i same høve som dei får part i sameiga (pro rata).</article></article></section><section class="section" data-name="kapIII" id="kapittel-3" data-lovdata-URL="SF/forskrift/1966-05-25-8701/KAPITTEL_3"><h2>Kapittel III. Anna oppløysingssal (underhandssal).</h2><article class="legalArticle" data-lovdata-URL="SF/forskrift/1966-05-25-8701/§8" data-name="§8" id="kapittel-3-paragraf-1"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Om varsel og høve til å by.</span></h3><article class="legalP" id="kapittel-3-paragraf-1-ledd-1">Skal sameiga oppløysast ved anna tvangssal (underhandssal) enn sal på auksjon, skal namsmakta syte for at kvar sameigar får høve til å by på tingen og får slikt varsel om dei boda som kjem inn som etter tilhøva er rimelig. Reglane her gjeld også når sameiga er verdipapir.</article></article><article class="legalArticle" data-lovdata-URL="SF/forskrift/1966-05-25-8701/§9" data-name="§9" id="kapittel-3-paragraf-2"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Føreretten til sameigarane.</span></h3><article class="legalP" id="kapittel-3-paragraf-2-ledd-1">Har to eller fleire gitt like bod i oppløysingssal (underhandssal) etter <a href="forskrift/1966-05-25-8701/§8">§ 8</a>, gjeld reglane i <a href="forskrift/1966-05-25-8701/§5">§§ 5</a> og <a href="forskrift/1966-05-25-8701/§7">7</a> om gjennomføring av føreretten til sameigarane i auksjonssal og om ansvar for auksjonssummen så langt dei høver.</article></article></section></main></body></html>