<!DOCTYPE html><html lang="no"><head><title>Forskrift om økning i tollavgift – beskyttelsestollavgift – på landbruksvarer</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-1998-12-17-1448</dd><dt class="dokid">DokumentID</dt><dd class="dokid">SF/forskrift/1998-12-17-1448</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="subunit">Etat</dt><dd class="subunit"><ul><li>Landbrukspolitisk avd.</li></ul></dd><dt class="publishedIn">Publisert i</dt><dd class="publishedIn">I 1998 2275</dd><dt class="dateInForce">I kraft fra</dt><dd class="dateInForce">1999-01-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2023-01-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2022-12-15-2269">forskrift/2022-12-15-2269</a> fra 2023-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/2007-12-21-119/§10-6">lov/2007-12-21-119/§10-6</a></li><li><a href="forskrift/2007-12-21-1708">forskrift/2007-12-21-1708</a></li><li><a href="lov/2022-03-11-9/§13-10">lov/2022-03-11-9/§13-10</a></li><li><a href="forskrift/2022-10-21-1778">forskrift/2022-10-21-1778</a></li></ul></dd><dt class="lastupdated">Rettet</dt><dd class="lastupdated">2009-09-15 (hjemmel)</dd><dt class="titleShort">Korttittel</dt><dd class="titleShort">Forskrift om beskyttelsestollavgift, landbruksvarer</dd><dt class="title">Tittel</dt><dd class="title">Forskrift om økning i tollavgift – beskyttelsestollavgift – på landbruksvarer</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Landbruksdepartementet (nå Landbruks- og matdepartementet) 17. desember 1998 med hjemmel i tolltariffens innledende bestemmelser <a href="forskrift/1998-12-17-1448/§6">§ 6</a> og kgl. res. av 30. juni 1995 nr. 600. <br /><strong>Tilføyd hjemmel:</strong> <a href="lov/2007-12-21-119">Lov 21. desember 2007 nr. 119</a> om toll og vareførsel (tolloven) <a href="lov/2007-12-21-119/§10-6">§ 10-6</a>. <a href="forskrift/2007-12-21-1708">Delegeringsvedtak 21. desember 2007 nr. 1708</a>. <a href="lov/2022-03-11-9/§13-10">Lov 11. mars 2022 nr. 9 om vareførsel (vareførselsloven) § 13-10</a> femte ledd og <a href="forskrift/2022-10-21-1778">delegeringsvedtak 21. oktober 2022 nr. 1778</a>. <br /><strong>Endret</strong> ved <a href="forskrift/2000-06-30-707">forskrifter 30 juni 2000 nr. 707</a>, <a href="forskrift/2014-09-03-1144">3 sep 2014 nr. 1144</a>, <a href="forskrift/2022-12-15-2269">15 des 2022 nr. 2269</a> (i kraft 1 jan 2023, bl.a. tittel). <br /><strong>Rettelser:</strong> 01.01.2009 (hjemmel), 15.09.2009 (hjemmel).</dd><dt class="refid">RefID</dt><dd class="refid">forskrift/1998-12-17-1448</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om økning i tollavgift – beskyttelsestollavgift – på landbruksvarer</a><ul class="tocSubUl"><li><a href="#paragraf-1">§ 1. Formål</a></li><li><a href="#paragraf-2">§ 2. Virkeområde</a></li><li><a href="#paragraf-3">§ 3. Forvaltningsmyndighet</a></li><li><a href="#paragraf-4">§ 4. Definisjoner</a></li><li><a href="#paragraf-5">§ 5. Vilkår for ileggelse av volumbasert beskyttelsestollavgift</a></li><li><a href="#paragraf-6">§ 6. Nivå og varighet</a></li><li><a href="#paragraf-7">§ 7. Unntak</a></li><li><a href="#paragraf-8">§ 8. Særskilte bestemmelser for lett bedervelige og sesongbetonte varer</a></li><li><a href="#paragraf-9">§ 9. Kunngjøring</a></li><li><a href="#paragraf-10">§ 10. Overgangsbestemmelse</a></li><li><a href="#paragraf-11">§ 11. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/1998-12-17-1448" id="dokument"><h1>Forskrift om økning i tollavgift – beskyttelsestollavgift – på landbruksvarer</h1><article class="legalArticle" data-lovdata-URL="SF/forskrift/1998-12-17-1448/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med beskyttelsestollavgift er å gi norske jordbruksråvarer eller bearbeidede produkter av disse, en prispreferanse i forhold til tilsvarende importert vare i de tilfeller der den ordinære tollavgiften er for lav til å sikre dette.</article><article class="changesToParent">Endret ved forskrift <a href="forskrift/2022-12-15-2269">15 des 2022 nr. 2269</a> (i kraft 1 jan 2023).</article></article><article class="legalArticle" data-lovdata-URL="SF/forskrift/1998-12-17-1448/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Denne forskriften gjelder ileggelse av volumbasert beskyttelsestollavgift utover ordinær tollavgiftssats ved innførsel av landbruksvarer som er merket SSG i den norske bindingslisten i Verdens handelsorganisasjon (World Trade Organisation WTO), jf. Bindingsliste XIV Norge, Seksjon 1 – A Tollsatser. Volumbasert beskyttelsestollavgift ilegges i samsvar med reglene i WTO-avtalen, jf. WTO landbruksavtalen Artikkel 5.</article><article class="legalP" id="paragraf-2-ledd-2">Beskyttelsestollavgift etter denne forskriften skal ikke ilegges for varer som importeres fra EF der tollavgiftsnivået er fastsatt i samsvar med handelsavtaler mellom EF og Norge. Beskyttelsestollavgift skal heller ikke ilegges for varer som importeres fra land hvor tollavgiftsnivået er fastsatt i samsvar med protokoll A i bilaterale frihandelsavtaler inngått mellom EFTA og hvert av disse landene.</article><article class="changesToParent">Endret ved forskrift <a href="forskrift/2022-12-15-2269">15 des 2022 nr. 2269</a> (i kraft 1 jan 2023).</article></article><article class="legalArticle" data-lovdata-URL="SF/forskrift/1998-12-17-1448/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Forvaltningsmyndighet</span></h2><article class="legalP" id="paragraf-3-ledd-1">Landbruksdirektoratet gis myndighet til å fastsette beskyttelsestoll etter denne forskrift.</article><article class="legalP" id="paragraf-3-ledd-2">Landbruksdirektoratet kan kreve informasjon om forhold som er av betydning for gjennomføring av bestemmelsene i denne forskrift.</article><article class="changesToParent">Endret ved <a href="forskrift/2000-06-30-707">forskrifter 30 juni 2000 nr. 707</a> (i kraft 1 juli 2000), <a href="forskrift/2014-09-03-1144">3 sep 2014 nr. 1144</a>.</article></article><article class="legalArticle" data-lovdata-URL="SF/forskrift/1998-12-17-1448/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Definisjoner</span></h2><article class="legalP" id="paragraf-4-ledd-1">I denne forskriften menes med:<ol class="defaultList" type="1"><li data-name="1." value="1"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1"><i>Beskyttelsestollavgift:</i> Økning i tollavgiftssatsen.</article></article></li><li data-name="2." value="2"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1"><i>Volumbasert beskyttelsestollavgift:</i> Beskyttelsestollavgiftssats ilagt på grunnlag av innført total mengde av et produkt.</article></article></li><li data-name="3." value="3"><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1"><i>Ordinær tollavgift:</i> Den maksimale WTO-bundne tollavgift, jf. <a href="forskrift/1998-12-17-1448/§10">§ 10</a>.</article></article></li><li data-name="4." value="4"><article class="listArticle" id="paragraf-4-ledd-1-punkt-4"><article class="legalP" id="paragraf-4-ledd-1-punkt-4-ledd-1"><i>Historisk import:</i> Gjennomsnittlig import av et produkt i de siste tre år, slik den framkommer i Statistisk sentralbyrås importstatistikk.</article></article></li><li data-name="5." value="5"><article class="listArticle" id="paragraf-4-ledd-1-punkt-5"><article class="legalP" id="paragraf-4-ledd-1-punkt-5-ledd-1"><i>Årets import:</i> Importvolumet for et produkt i inneværende kalenderår som er registrert i tollvesenets elektroniske tollekspedisjonssystem (TVINN), herunder import som skjer etter WTO-avtalens bestemmelser om eksisterende og ny markedsadgang.</article></article></li><li data-name="6." value="6"><article class="listArticle" id="paragraf-4-ledd-1-punkt-6"><article class="legalP" id="paragraf-4-ledd-1-punkt-6-ledd-1"><i>Historisk konsum:</i> Gjennomsnittlig konsum av et produkt i de siste tre år det foreligger opplysninger for.</article></article></li><li data-name="7." value="7"><article class="listArticle" id="paragraf-4-ledd-1-punkt-7"><article class="legalP" id="paragraf-4-ledd-1-punkt-7-ledd-1"><i>Markedsadgang:</i> Historisk import av et produkt i prosent av historisk konsum av det samme produktet.</article></article></li><li data-name="8." value="8"><article class="listArticle" id="paragraf-4-ledd-1-punkt-8"><article class="legalP" id="paragraf-4-ledd-1-punkt-8-ledd-1"><i>Utløsningsnivå:</i> Årets import i prosent av historisk import.</article></article></li><li data-name="9." value="9"><article class="listArticle" id="paragraf-4-ledd-1-punkt-9"><article class="legalP" id="paragraf-4-ledd-1-punkt-9-ledd-1"><i>Konsumendring:</i> Differansen mellom konsum i det seneste året det foreligger opplysninger for, og konsumet i året forut for dette.</article></article></li></ol></article><article class="changesToParent">Endret ved forskrift <a href="forskrift/2022-12-15-2269">15 des 2022 nr. 2269</a> (i kraft 1 jan 2023).</article></article><article class="legalArticle" data-lovdata-URL="SF/forskrift/1998-12-17-1448/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Vilkår for ileggelse av volumbasert beskyttelsestollavgift</span></h2><article class="legalP" id="paragraf-5-ledd-1">Volumbasert beskyttelsestollavgift kan innføres når:<ol class="defaultList" type="1"><li data-name="1." value="1"><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">årets import er 125 prosent eller mer av historisk import, eller</article></article></li><li data-name="2." value="2"><article class="listArticle" id="paragraf-5-ledd-1-punkt-2"><article class="legalP" id="paragraf-5-ledd-1-punkt-2-ledd-1">årets import er 110 prosent eller mer av historisk import, og markedsadgangen for et produkt er større enn 10 prosent men mindre enn eller lik 30 prosent, eller</article></article></li><li data-name="3." value="3"><article class="listArticle" id="paragraf-5-ledd-1-punkt-3"><article class="legalP" id="paragraf-5-ledd-1-punkt-3-ledd-1">årets import er 105 prosent eller mer av historisk import, og markedsadgangen for et produkt er større enn 30 prosent.</article></article></li></ol></article><article class="legalP" id="paragraf-5-ledd-2">Volumbasert beskyttelsestollavgift kan i tillegg innføres når årets import overstiger volumendring i innenlandsk konsum summert med ett av utløsningsnivåene (respektive 125, 110, 105 prosent eller mer, gitt forutsetninger om markedsadgang) nevnt i første ledd multiplisert med historisk import. Dette gjelder likevel ikke dersom årets import er mindre enn 105 prosent av historisk import.</article><article class="changesToParent">Endret ved forskrift <a href="forskrift/2022-12-15-2269">15 des 2022 nr. 2269</a> (i kraft 1 jan 2023).</article></article><article class="legalArticle" data-lovdata-URL="SF/forskrift/1998-12-17-1448/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Nivå og varighet</span></h2><article class="legalP" id="paragraf-6-ledd-1">Volumbasert beskyttelsestollavgiftssats kan ikke overstige en tredjedel av den ordinære tollavgiften som gjelder for det året tiltaket ble truffet for.</article><article class="legalP" id="paragraf-6-ledd-2">Beskyttelsestollavgiftssatsen for et produkt kan maksimalt ilegges for resten av det kalenderåret beskyttelsestollavgiften blir iverksatt.</article><article class="changesToParent">Endret ved forskrift <a href="forskrift/2022-12-15-2269">15 des 2022 nr. 2269</a> (i kraft 1 jan 2023).</article></article><article class="legalArticle" data-lovdata-URL="SF/forskrift/1998-12-17-1448/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Unntak</span></h2><article class="legalP" id="paragraf-7-ledd-1">Beskyttelsestollavgift skal ikke ilegges import som skjer etter bestemmelsene i WTO-avtalen om ny eller eksisterende markedsadgang, jf. Bindingsliste XIV Norge Seksjon 1 – B Importkvoter. Denne importen skal imidlertid medregnes i importert mengde i året.</article><article class="legalP" id="paragraf-7-ledd-2">Enhver forsendelse som er underveis i henhold til kontrakt som kan dokumenteres inngått før volumbasert beskyttelsestollavgift ble kunngjort, skal være fritatt for beskyttelsestollavgift.</article><article class="legalP" id="paragraf-7-ledd-3">En forsendelse som blir fritatt for beskyttelsestollavgift etter andre ledd skal medregnes i importert mengde av det aktuelle produktet i det påfølgende år og vil bli lagt til for utløsning av beskyttelsestollavgift i dette året.</article><article class="legalP" id="paragraf-7-ledd-4">For å få fritak etter andre ledd må importøren framlegge tillatelse til fritak fra økning i tollavgiftssats. Søknad om fritak sendes Landbruksdirektoratet som skal utstede tillatelse på bakgrunn av framlagt dokumentasjon.</article><article class="changesToParent">Endret ved <a href="forskrift/2000-06-30-707">forskrifter 30 juni 2000 nr. 707</a> (i kraft 1 juli 2000), <a href="forskrift/2014-09-03-1144">3 sep 2014 nr. 1144</a>, <a href="forskrift/2022-12-15-2269">15 des 2022 nr. 2269</a> (i kraft 1 jan 2023).</article></article><article class="legalArticle" data-lovdata-URL="SF/forskrift/1998-12-17-1448/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Særskilte bestemmelser for lett bedervelige og sesongbetonte varer</span></h2><article class="legalP" id="paragraf-8-ledd-1">For lett bedervelige og sesongbetonte varer, fastsettes beskyttelsestollavgiften slik at det tas hensyn til produktenes særlige egenskaper.</article><article class="changesToParent">Endret ved forskrift <a href="forskrift/2022-12-15-2269">15 des 2022 nr. 2269</a> (i kraft 1 jan 2023).</article></article><article class="legalArticle" data-lovdata-URL="SF/forskrift/1998-12-17-1448/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Kunngjøring</span></h2><article class="legalP" id="paragraf-9-ledd-1">Når det fattes vedtak om beskyttelsestollavgift skal Landbruksdirektoratet umiddelbart kunngjøre dette gjennom forskrift. Forskriften skal inneholde opplysninger om størrelsen på beskyttelsestollavgiften og perioden vedtaket gjelder for.</article><article class="legalP" id="paragraf-9-ledd-2">Det skal gå minst 2 virkedager fra vedtaket om iverksettelse av beskyttelsestollavgift fattes og til det blir iverksatt.</article><article class="changesToParent">Endret ved <a href="forskrift/2000-06-30-707">forskrifter 30 juni 2000 nr. 707</a> (i kraft 1 juli 2000), <a href="forskrift/2014-09-03-1144">3 sep 2014 nr. 1144</a>, <a href="forskrift/2022-12-15-2269">15 des 2022 nr. 2269</a> (i kraft 1 jan 2023).</article></article><article class="legalArticle" data-lovdata-URL="SF/forskrift/1998-12-17-1448/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Overgangsbestemmelse</span></h2><article class="legalP" id="paragraf-10-ledd-1">I 1999 skal ordinær tollavgift, jf. <a href="forskrift/1998-12-17-1448/§4">§ 4</a> nr. 3, ved beregning av beskyttelsestoll være den maksimale WTO-bundne tollavgift for år 2000.</article></article><article class="legalArticle" data-lovdata-URL="SF/forskrift/1998-12-17-1448/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse</span></h2><article class="legalP" id="paragraf-11-ledd-1">Denne forskriften trer i kraft 1. januar 1999.</article></article></main></body></html>