<!DOCTYPE html><html lang="no"><head><title>Forskrift om beskyttelse av Skjørost fra Røros-traktene som geografisk betegnelse</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2016-01-19-39</dd><dt class="dokid">DokumentID</dt><dd class="dokid">SF/forskrift/2016-01-19-39</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="subunit">Etat</dt><dd class="subunit"><ul><li>Mattilsynet</li></ul></dd><dt class="publishedIn">Publisert i</dt><dd class="publishedIn">I 2016 hefte 1</dd><dt class="dateInForce">I kraft fra</dt><dd class="dateInForce">2016-01-19</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="forskrift/2002-07-05-698/§15">forskrift/2002-07-05-698/§15</a></li><li><a href="lov/2003-12-19-124/§30">lov/2003-12-19-124/§30</a></li><li><a href="forskrift/2003-12-19-1790">forskrift/2003-12-19-1790</a></li></ul></dd><dt class="dateOfPublication">Kunngjort</dt><dd class="dateOfPublication">2016-01-22 15:40</dd><dt class="titleShort">Korttittel</dt><dd class="titleShort">Forskrift om beskyttelse av Skjørost fra Røros-traktene</dd><dt class="title">Tittel</dt><dd class="title">Forskrift om beskyttelse av Skjørost fra Røros-traktene som geografisk betegnelse</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Mattilsynet 19. januar 2016 med hjemmel i <a href="forskrift/2002-07-05-698">forskrift 5. juli 2002 nr. 698</a> om beskyttelse av opprinnelsesbetegnelser, geografiske betegnelser og betegnelser for tradisjonelt særpreg på næringsmidler § 15, jf. <a href="lov/2003-12-19-124">lov 19. desember 2003 nr. 124</a> om matproduksjon og mattrygghet mv. (matloven) <a href="lov/2003-12-19-124/§30">§ 30</a> og jf. <a href="forskrift/2003-12-19-1790">delegeringsvedtak 19. desember 2003 nr. 1790</a>.</dd><dt class="refid">RefID</dt><dd class="refid">forskrift/2016-01-19-39</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om beskyttelse av Skjørost fra Røros-traktene som geografisk betegnelse</a><ul class="tocSubUl"><li><a href="#paragraf-1">§ 1. Beskyttet produktbetegnelse</a></li><li><a href="#paragraf-2">§ 2. Rettmessig bruker</a></li><li><a href="#paragraf-3">§ 3. Vilkår for bruk av produktbetegnelsen</a></li><li><a href="#paragraf-4">§ 4. Ikrafttredelse</a></li><li><a href="#kapittel-1">Vedlegg 1: Beskrivelse av produktets tilknytning til det geografiske området</a></li><li><a href="#kapittel-2">Vedlegg 2: Røros-traktene</a></li></ul></li></ul></dd></dl></header><main class="documentBody" data-lovdata-URL="SF/forskrift/2016-01-19-39" id="dokument"><h1>Forskrift om beskyttelse av Skjørost fra Røros-traktene som geografisk betegnelse</h1><article class="legalArticle" data-lovdata-URL="SF/forskrift/2016-01-19-39/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Beskyttet produktbetegnelse</span></h2><article class="legalP" id="paragraf-1-ledd-1">Skjørost fra Røros-traktene.</article></article><article class="legalArticle" data-lovdata-URL="SF/forskrift/2016-01-19-39/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Rettmessig bruker</span></h2><article class="legalP" id="paragraf-2-ledd-1">Rørosmeieriet AS.</article></article><article class="legalArticle" data-lovdata-URL="SF/forskrift/2016-01-19-39/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Vilkår for bruk av produktbetegnelsen</span></h2><article class="marginIdArticle" id="paragraf-3-punkt-1"><span class="data-marginOriginalId">1.</span><span class="miscHeadline"><i>Produktbeskrivelse</i></span><article class="legalP" id="paragraf-3-punkt-1-ledd-1">Skjørost fra Røros-traktene er en ferskost fremstilt av syrnet skummetmelk.</article><article class="legalP" id="paragraf-3-punkt-1-ledd-2">Skjørost fra Røros-traktene skal være finkornet og ha en myk til halvfast konsistens, osten skal ha hvit farge og en ren og syrlig smak. Osten skal ha en fettprosent på ≤ 1&#xa0;%, og et proteininnhold på ca. 21,5&#xa0;%.</article></article><article class="marginIdArticle" id="paragraf-3-punkt-2"><span class="data-marginOriginalId">2.</span><span class="miscHeadline"><i>Geografisk område</i></span><article class="legalP" id="paragraf-3-punkt-2-ledd-1">Skjørost fra Røros-traktene skal være foredlet i Røros-traktene av melk produsert i fylkene Hedmark, Oppland, Sør-Trøndelag og Nord-Trøndelag. Røros-traktene omfatter kommunene Alvdal, Engerdal, Folldal, Os, Rendalen, Tolga og Tynset og området Atndalen i Hedmark fylke, og kommunene Holtålen, Røros, Tydal, og de tidligere kommunene Singsås og Budal i nåværende Midtre Gauldal kommune og deler av gamle Kvikne kommune i nåværende Rennebu kommune i Sør-Trøndelag fylke, jf. kart i vedlegg 2 med nærmere beskrivelse av Røros-traktene.</article></article><article class="marginIdArticle" id="paragraf-3-punkt-3"><span class="data-marginOriginalId">3.</span><span class="miscHeadline"><i>Produksjonsmetode</i></span><p><i>Råvare</i></p><article class="legalP" id="paragraf-3-punkt-3-ledd-1">Til produksjon av Skjørost fra Røros-traktene skal det brukes skummetmelk.</article><article class="legalP" id="paragraf-3-punkt-3-ledd-2">Skummetmelka skal varmes opp til 25–30 °C, tilsettes starterkultur og skal deretter stå til syrning i 15–25 timer. Når ønsket koagelfasthet er oppnådd skal ostemassen skjæres før den varmes opp til 40–50 °C inntil ostekornene har blitt stabile. Deretter skal mysen siles fra, og ostekornene tas over i ostebakker som overføres til kjølerom for videre bearbeiding. Osten vendes og knas inntil rett konsistens, tørrhet og kornstørrelse er oppnådd og nødvendig avkjøling har funnet sted.</article><article class="legalP" id="paragraf-3-punkt-3-ledd-3">Skjørost fra Røros-traktene skal emballeres på produksjonsanlegget. Temperaturen ved pakking skal ikke overstige 15 °C.</article></article></article><article class="legalArticle" data-lovdata-URL="SF/forskrift/2016-01-19-39/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Ikrafttredelse</span></h2><article class="legalP" id="paragraf-4-ledd-1">Forskriften trer i kraft straks.</article></article><section class="section" data-name="vedlegg1" id="kapittel-1" data-lovdata-URL="SF/forskrift/2016-01-19-39/KAPITTEL_1"><h2>Vedlegg 1: Beskrivelse av produktets tilknytning til det geografiske området</h2><article class="legalP" id="kapittel-1-ledd-1">Navnet skjørost kommer mest trolig fra det norske ordet «skiøre» som betyr tykk sur melk og kommer av ordet «skiære» (dividere).</article><article class="legalP" id="kapittel-1-ledd-2">Skjørost er sammen med gamalost og pultost en av de «ur-norske» surmelksostene, men i motsetning til de to andre er skjørosten en ferskost. Surmelksost betegner ost som er fremstilt av syrnet skummetmelk. Helt fram til midten av 1800-tallet var dette den mest vanlige metoden å produsere ost på i Norge. Skjørost har tradisjonelt blitt produsert i Røros-traktene.</article><article class="legalP" id="kapittel-1-ledd-3">Skjørost er omtalt skriftlig så tidlig som i 1646. I boken Den Norske Dictionarium eller Glosebog (Christen Jensøn) omtales osten både som rørost, skjørost og surost. I tillegg beskrives de to vanlige metodene for å varme opp og lage surmelksost. I Røros Kopperverk sine proviantprotokoller finner man «Skiørost» nevnt helt tilbake til 1726. Fordi skjørosten er så proteinrik var den et viktig bidrag til kostholdet, bl.a. for fjellfolket som produserte kopper for kongen i Danmark. Navnet skjørost og de to ulike produksjonsmetodene er videre omtalt av biskop J.E. Gunnerus i 1774.</article><article class="legalP" id="kapittel-1-ledd-4">Skjørost har en lang tradisjon som festmat i Røros-traktene, og serveres da ofte med rømme, flatbrød og spekemat. Skjørost ble tidligere laget på setrene og gårdene i Røros-traktene, men har siden 1960-tallet også blitt produsert på meieriene i området. I begynnelsen produserte meieriene skjørost på bestilling til større arrangementer som 17. mai og stevner i sommermånedene.</article><article class="legalP" id="kapittel-1-ledd-5">Skjørost har et sterkt positivt omdømme i Røros-traktene som tradisjonsmat og festmat, også blant de yngre. De fleste liker skjørost godt, og osten er en viktig del av matkulturen i Røros-traktene.</article></section><section class="section" data-name="vedlegg2" id="kapittel-2" data-lovdata-URL="SF/forskrift/2016-01-19-39/KAPITTEL_2"><h2>Vedlegg 2: Røros-traktene</h2><article class="defaultP"><img height="899" src="static/SF/sf-20160119-0039-01-01.jpg" width="391" /></article><article class="legalP" id="kapittel-2-ledd-1">Røros-traktene omfatter kommunene Alvdal, Engerdal, Folldal, Os, Rendalen, Tolga og Tynset og området Atndalen i Hedmark fylke, og kommunene Holtålen, Røros, Tydal, og de tidligere kommunene Singsås og Budal i nåværende Midtre Gauldal kommune og deler av gamle Kvikne kommune i nåværende Rennebu kommune i Sør-Trøndelag fylke.</article><article class="legalP" id="kapittel-2-ledd-2">Atndalen avgrenses av fylkesgrensen mot Oppland fra Folldal, sør for Gamle Sollia kommune og sogn i Stor-Elvdal kommune, til Hirkjølen, linje sør for Atnosen og Neset, nord til Kvitskjeret og inn på Rendalen kommunegrense.</article><article class="legalP" id="kapittel-2-ledd-3">Deler av gamle Kvikne kommune i nåværende Rennebu kommune avgrenses som området fra Tynset kommunegrense ved Sandfjellet, langs kommunegrensen mellom Rennebu og Midtre Gauldal nordover til Gruvhøgda og Risåsen, videre mot Andreashøa, Gråhøa, langs Jernåa og ut i Orkla ved Ulsberg, langs Orkla og Gisna sørover til Letom, langs kommunegrensa mellom Rennebu og Oppdal over Hotoa og sør til Tynset kommunegrense.</article></section></main></body></html>