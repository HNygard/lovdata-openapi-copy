<!DOCTYPE html><html lang="nb"><head><title>Forskrift om behandling av personopplysninger på det boligsosiale feltet</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2023-08-17-1330</dd><dt class="dokid">DokumentID</dt><dd class="dokid">SF/forskrift/2023-08-17-1330</dd><dt class="ministry">Departement</dt><dd class="ministry"><ul><li>Kommunal- og distriktsdepartementet</li></ul></dd><dt class="subunit">Etat</dt><dd class="subunit"><ul><li>Bolig- og bygningsavdelingen</li></ul></dd><dt class="dateInForce">I kraft fra</dt><dd class="dateInForce">2023-08-17</dd><dt class="basedOn">Hjemmel</dt><dd class="basedOn"><ul><li><a href="lov/2022-12-20-121/§8">lov/2022-12-20-121/§8</a></li><li><a href="lov/2022-12-20-121/§9">lov/2022-12-20-121/§9</a></li></ul></dd><dt class="dateOfPublication">Kunngjort</dt><dd class="dateOfPublication">2023-08-17 13:25</dd><dt class="title">Tittel</dt><dd class="title">Forskrift om behandling av personopplysninger på det boligsosiale feltet</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kommunal- og distriktsdepartementet 17. august 2023 med hjemmel i <a href="lov/2022-12-20-121/§8">lov 20. desember 2022 nr. 121 om kommunenes ansvar på det boligsosiale feltet § 8</a> og <a href="lov/2022-12-20-121/§9">§ 9</a>.</dd><dt class="refid">RefID</dt><dd class="refid">forskrift/2023-08-17-1330</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om behandling av personopplysninger på det boligsosiale feltet</a><ul class="tocSubUl"><li><a href="#paragraf-1">§ 1. Formål</a></li><li><a href="#paragraf-2">§ 2. Forholdet til personopplysningsloven</a></li><li><a href="#paragraf-3">§ 3. Behandlingsansvarlig</a></li><li><a href="#paragraf-4">§ 4. Formålet med behandlingen av personopplysninger</a></li><li><a href="#paragraf-5">§ 5. Personopplysninger som kan behandles</a></li><li><a href="#paragraf-6">§ 6. Opplysninger om andre enn den som ber om bistand</a></li><li><a href="#paragraf-7">§ 7. Viderebehandling for utvikling og testing</a></li><li><a href="#paragraf-8">§ 8. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2023-08-17-1330" id="dokument"><h1>Forskrift om behandling av personopplysninger på det boligsosiale feltet</h1><article class="legalArticle" data-lovdata-URL="SF/forskrift/2023-08-17-1330/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med forskriften er å gi nærmere regler for kommunens og statsforvalterens behandling av personopplysninger når de utfører oppgavene etter <a href="lov/2022-12-20-121/§5">lov om kommunenes ansvar på det boligsosiale feltet § 5</a>–<a href="lov/2022-12-20-121/§7">§ 7</a>.</article></article><article class="legalArticle" data-lovdata-URL="SF/forskrift/2023-08-17-1330/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Forholdet til personopplysningsloven</span></h2><article class="legalP" id="paragraf-2-ledd-1"><a href="lov/2018-06-15-38">Personopplysningslovens</a> regler om behandling av opplysninger, herunder tilgang, oppbevaring, informasjonsplikt og sletting, gjelder for opplysninger som behandles etter reglene i <a href="lov/2022-12-20-121">lov om kommunenes ansvar på det boligsosiale feltet</a> og forskriften her.</article></article><article class="legalArticle" data-lovdata-URL="SF/forskrift/2023-08-17-1330/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Behandlingsansvarlig</span></h2><article class="legalP" id="paragraf-3-ledd-1">Kommunen er ansvarlig for behandling av personopplysninger ved utføring av sine oppgaver etter <a href="lov/2022-12-20-121">lov om kommunenes ansvar på det boligsosiale feltet</a> og denne forskriften.</article><article class="legalP" id="paragraf-3-ledd-2">Statsforvalteren er ansvarlig for behandling av personopplysninger ved behandling av klager etter <a href="lov/2022-12-20-121/§7">lov om kommunenes ansvar på det boligsosiale feltet § 7</a>.</article></article><article class="legalArticle" data-lovdata-URL="SF/forskrift/2023-08-17-1330/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Formålet med behandlingen av personopplysninger</span></h2><article class="legalP" id="paragraf-4-ledd-1">Kommunen kan behandle personopplysninger for spesifikke, uttrykkelig angitte og berettigede formål, herunder<ol class="defaultList" type="a"><li data-name="a." value="1"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">vurdere om en person er vanskeligstilt på boligmarkedet</article></article></li><li data-name="b." value="2"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">gi individuelt tilpasset bistand til vanskeligstilte på boligmarkedet</article></article></li><li data-name="c." value="3"><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">ha oversikt over behovet for både ordinære og tilpassede boliger for vanskeligstilte på boligmarkedet.</article></article></li></ol></article><article class="legalP" id="paragraf-4-ledd-2">Statsforvalteren kan behandle opplysninger for formålene angitt i første ledd a og b ved behandling av klager etter <a href="lov/2022-12-20-121/§7">lov om kommunenes ansvar på det boligsosiale feltet § 7</a>.</article></article><article class="legalArticle" data-lovdata-URL="SF/forskrift/2023-08-17-1330/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Personopplysninger som kan behandles</span></h2><article class="legalP" id="paragraf-5-ledd-1">Når det er nødvendig for å utføre oppgaver som nevnt i <a href="lov/2022-12-20-121">lov om kommunenes ansvar på det boligsosiale feltet</a>, kan kommunen og statsforvalteren behandle personopplysninger om følgende forhold:<ol class="defaultList" type="a"><li data-name="a." value="1"><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">navn, adresse, telefonnummer, e-postadresse, reservasjonsstatus for digital post, kontonummer, målform, fødselsnummer, d-nummer og sivilstatus</article></article></li><li data-name="b." value="2"><article class="listArticle" id="paragraf-5-ledd-1-punkt-2"><article class="legalP" id="paragraf-5-ledd-1-punkt-2-ledd-1">navn og fødselsnummer eller d-nummer på medlemmer av husstanden</article></article></li><li data-name="c." value="3"><article class="listArticle" id="paragraf-5-ledd-1-punkt-3"><article class="legalP" id="paragraf-5-ledd-1-punkt-3-ledd-1">eventuell verge og den rettslige handleevnen til den som ber om bistand i økonomiske forhold</article></article></li><li data-name="d." value="4"><article class="listArticle" id="paragraf-5-ledd-1-punkt-4"><article class="legalP" id="paragraf-5-ledd-1-punkt-4-ledd-1">inntekt, formue, skatteberegning og gjeld, inkludert opplysninger om offentlige ytelser og stønader</article></article></li><li data-name="e." value="5"><article class="listArticle" id="paragraf-5-ledd-1-punkt-5"><article class="legalP" id="paragraf-5-ledd-1-punkt-5-ledd-1">andre økonomiske forhold, for eksempel kredittvurderinger, betalingsanmerkninger og underholdsbidrag</article></article></li><li data-name="f." value="6"><article class="listArticle" id="paragraf-5-ledd-1-punkt-6"><article class="legalP" id="paragraf-5-ledd-1-punkt-6-ledd-1">arbeidsforhold</article></article></li><li data-name="g." value="7"><article class="listArticle" id="paragraf-5-ledd-1-punkt-7"><article class="legalP" id="paragraf-5-ledd-1-punkt-7-ledd-1">oppholdsrett og oppholdstillatelse, herunder oppholdsgrunnlag, varighet på oppholdsretten og oppholdstillatelsen og om det er søkt om fornyet oppholdstillatelse eller varig oppholdsrett</article></article></li><li data-name="h." value="8"><article class="listArticle" id="paragraf-5-ledd-1-punkt-8"><article class="legalP" id="paragraf-5-ledd-1-punkt-8-ledd-1">bolig og boforhold</article></article></li><li data-name="i." value="9"><article class="listArticle" id="paragraf-5-ledd-1-punkt-9"><article class="legalP" id="paragraf-5-ledd-1-punkt-9-ledd-1">sosiale og helsemessige forhold</article></article></li><li data-name="j." value="10"><article class="listArticle" id="paragraf-5-ledd-1-punkt-10"><article class="legalP" id="paragraf-5-ledd-1-punkt-10-ledd-1">utdanning</article></article></li><li data-name="k." value="11"><article class="listArticle" id="paragraf-5-ledd-1-punkt-11"><article class="legalP" id="paragraf-5-ledd-1-punkt-11-ledd-1">skole- og barnehageplass</article></article></li><li data-name="l." value="12"><article class="listArticle" id="paragraf-5-ledd-1-punkt-12"><article class="legalP" id="paragraf-5-ledd-1-punkt-12-ledd-1">morsmål og foretrukket tolkespråk</article></article></li><li data-name="m." value="13"><article class="listArticle" id="paragraf-5-ledd-1-punkt-13"><article class="legalP" id="paragraf-5-ledd-1-punkt-13-ledd-1">straffedommer og lovovertredelser.</article></article></li></ol></article><article class="legalP" id="paragraf-5-ledd-2">Personopplysninger angitt i første ledd bokstav d, kan kommunen uten hinder av taushetsplikt innhente fra skattemyndighetene på grunnlag av innrapporterte inntektsopplysninger og skatteoppgjøret.</article></article><article class="legalArticle" data-lovdata-URL="SF/forskrift/2023-08-17-1330/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Opplysninger om andre enn den som ber om bistand</span></h2><article class="legalP" id="paragraf-6-ledd-1">Adgangen til å behandle opplysninger angitt i <a href="forskrift/2023-08-17-1330/§5">§ 5</a> gjelder også nødvendige opplysninger om<ol class="defaultList" type="a"><li data-name="a." value="1"><article class="listArticle" id="paragraf-6-ledd-1-punkt-1"><article class="legalP" id="paragraf-6-ledd-1-punkt-1-ledd-1">ektefelle eller samboer til den som ber om bistand</article></article></li><li data-name="b." value="2"><article class="listArticle" id="paragraf-6-ledd-1-punkt-2"><article class="legalP" id="paragraf-6-ledd-1-punkt-2-ledd-1">barn, inkludert barn med delt bosted eller samværsrett, samt fosterbarn til den som ber om bistand, eller barn av ektefelle eller samboer</article></article></li><li data-name="c." value="3"><article class="listArticle" id="paragraf-6-ledd-1-punkt-3"><article class="legalP" id="paragraf-6-ledd-1-punkt-3-ledd-1">foreldre, forsørgere, fosterforeldre eller personer med foreldreansvar for den som ber om bistand</article></article></li><li data-name="d." value="4"><article class="listArticle" id="paragraf-6-ledd-1-punkt-4"><article class="legalP" id="paragraf-6-ledd-1-punkt-4-ledd-1">andre husstandsmedlemmer med betydning for den boligsosiale situasjonen til den som ber om bistand.</article></article></li></ol></article></article><article class="legalArticle" data-lovdata-URL="SF/forskrift/2023-08-17-1330/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Viderebehandling for utvikling og testing</span></h2><article class="legalP" id="paragraf-7-ledd-1">Kommunen kan viderebehandle personopplysninger som nevnt i <a href="forskrift/2023-08-17-1330/§5">§ 5</a> når dette er nødvendig for å utvikle og teste IT-systemer som kommunen bruker for å utføre oppgaver etter <a href="lov/2022-12-20-121">lov om kommunenes ansvar på det boligsosiale feltet</a>, og det er umulig eller uforholdsmessig vanskelig å oppnå formålet ved å bruke anonyme eller fiktive opplysninger.</article></article><article class="legalArticle" data-lovdata-URL="SF/forskrift/2023-08-17-1330/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse</span></h2><article class="legalP" id="paragraf-8-ledd-1">Forskriften trer i kraft straks.</article></article></main></body></html>