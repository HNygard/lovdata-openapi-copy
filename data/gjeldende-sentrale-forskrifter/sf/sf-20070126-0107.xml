<!DOCTYPE html><html lang="no"><head><title>Forskrift om rammer for delegering mellom stat og kommune om oppgaveutførelsen i de felles lokale kontorene i arbeids- og velferdsforvaltningen.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2007-01-26-107</dd><dt class="dokid">DokumentID</dt><dd class="dokid">SF/forskrift/2007-01-26-107</dd><dt class="ministry">Departement</dt><dd class="ministry"><ul><li>Arbeids- og inkluderingsdepartementet</li></ul></dd><dt class="subunit">Etat</dt><dd class="subunit"><ul><li>Arbeidsmarkedsavd.</li></ul></dd><dt class="publishedIn">Publisert i</dt><dd class="publishedIn">I 2007 hefte 2</dd><dt class="dateInForce">I kraft fra</dt><dd class="dateInForce">2007-01-26</dd><dt class="lastChangeInForce">Ikrafttredelse av siste endring</dt><dd class="lastChangeInForce">2022-05-19</dd><dt class="lastChangedBy">Sist endret ved</dt><dd class="lastChangedBy"><a href="forskrift/2022-05-19-929">forskrift/2022-05-19-929</a></dd><dt class="changesToDocuments">Endrer</dt><dd class="changesToDocuments"><ul><li><a href="forskrift/2006-09-29-1108">forskrift/2006-09-29-1108</a></li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/2006-06-16-20/§14">lov/2006-06-16-20/§14</a></li></ul></dd><dt class="dateOfPublication">Kunngjort</dt><dd class="dateOfPublication">2007-02-02</dd><dt class="titleShort">Korttittel</dt><dd class="titleShort">Forskrift om delegering mellom stat og kommune</dd><dt class="title">Tittel</dt><dd class="title">Forskrift om rammer for delegering mellom stat og kommune om oppgaveutførelsen i de felles lokale kontorene i arbeids- og velferdsforvaltningen.</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Arbeids- og inkluderingsdepartementet 26. januar 2007 med hjemmel i <a href="lov/2006-06-16-20">lov 16. juni 2006 nr. 20</a> om arbeids- og velferdsforvaltningen (arbeids- og velferdsforvaltningsloven) [«NAV-loven»] <a href="lov/2006-06-16-20/§14">§ 14</a> første, annet og fjerde ledd. <br /><strong>Endret</strong> ved <a href="forskrift/2009-05-05-489">forskrifter 5 mai 2009 nr. 489</a>, <a href="forskrift/2022-05-19-929">19 mai 2022 nr. 929</a>.</dd><dt class="refid">RefID</dt><dd class="refid">forskrift/2007-01-26-107</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om rammer for delegering mellom stat og kommune om oppgaveutførelsen i de felles lokale kontorene i arbeids- og velferdsforvaltningen.</a><ul class="tocSubUl"><li><a href="#paragraf-1">§ 1. Området for forskriften</a></li><li><a href="#paragraf-2">§ 2. Delegering av oppgaver til lederen</a></li><li><a href="#paragraf-3">§ 3. Ledelse og instruksjon av personale</a></li><li><a href="#paragraf-4">§ 4. Behandlingsansvaret etter personopplysningsloven</a></li><li><a href="#paragraf-5">§ 5. Statsetatens myndighetsområde – styring og rapportering</a></li><li><a href="#paragraf-6">§ 6. Kommunens myndighetsområde – styring og rapportering</a></li><li><a href="#paragraf-7">§ 7. Tilbakekall</a></li><li><a href="#paragraf-8">§ 8. Ikrafttredelse og overgangsbestemmelser</a></li></ul></li></ul></dd></dl></header><main class="documentBody" data-lovdata-URL="SF/forskrift/2007-01-26-107" id="dokument"><h1>Forskrift om rammer for delegering mellom stat og kommune om oppgaveutførelsen i de felles lokale kontorene i arbeids- og velferdsforvaltningen.</h1><article class="legalArticle" data-lovdata-URL="SF/forskrift/2007-01-26-107/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Området for forskriften</span></h2><article class="legalP" id="paragraf-1-ledd-1">Avtale mellom Arbeids- og velferdsetaten og en kommune om felles lokalt kontor kan inneholde bestemmelser om at statlig og kommunalt ansatt personell kan utføre oppgaver, herunder fatte enkeltvedtak, på hverandres myndighetsområder når det ligger innenfor de rammene som er fastsatt i denne forskriften, jf. arbeids- og <a href="lov/2006-06-16-20/§14">velferdsforvaltningsloven § 14</a> første og annet ledd.</article><article class="legalP" id="paragraf-1-ledd-2">Ved overføring av myndighet må det legges vekt på at gjeldende ansvarsdeling mellom stat og kommune opprettholdes uavhengig av hvem som utfører oppgaven. Det skal heller ikke skje en kostnadsoverveltning mellom statlige og kommunale budsjetter.</article><article class="legalP" id="paragraf-1-ledd-3">Ved inngåelse av avtale som inneholder bestemmelser som nevnt i første ledd, skal delegeringsvedtaket legges som vedlegg til avtalen. Delegeringsvedtaket skal inneholde henvisning til styringsdokumenter, lover, forskrifter og instrukser, jf. <a href="forskrift/2007-01-26-107/§5">§ 5</a> og <a href="forskrift/2007-01-26-107/§6">§ 6</a>.</article></article><article class="legalArticle" data-lovdata-URL="SF/forskrift/2007-01-26-107/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Delegering av oppgaver til lederen</span></h2><article class="legalP" id="paragraf-2-ledd-1">Oppgaver på statsetatens myndighetsområde som er lagt til Arbeids- og velferdsdirektoratet, jf. loven <a href="lov/2006-06-16-20/§4">§ 4</a> og <a href="lov/2006-06-16-20/§5">§ 5</a>, kan direktoratet eller det organet som direktoratet bestemmer helt eller delvis delegere til en leder som har felles administrativt ansvar og som er kommunalt ansatt i det felles lokale kontoret.</article><article class="legalP" id="paragraf-2-ledd-2">Oppgaver på kommunens myndighetsområde som inngår i det felles lokale kontoret, jf. loven <a href="lov/2006-06-16-20/§13">§ 13</a> annet ledd og <a href="lov/2006-06-16-20/§14">§ 14</a> første ledd kan kommunen helt eller delvis delegere til en leder som har felles administrativt ansvar og som er statlig ansatt i det felles lokale kontoret.</article></article><article class="legalArticle" data-lovdata-URL="SF/forskrift/2007-01-26-107/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Ledelse og instruksjon av personale</span></h2><article class="legalP" id="paragraf-3-ledd-1">Det kan avtales at lederen av det felles lokale kontoret kan ta i bruk kommunalt og statlig ansatt personell til utføring av oppgaver som nevnt i <a href="forskrift/2007-01-26-107/§2">§ 2</a> første og annet ledd.</article><article class="legalP" id="paragraf-3-ledd-2">Lederen av det felles lokale kontoret kan i forhold til ansatt personell nevnt i første ledd organisere og lede arbeidet, fordele og instruere om utføring av oppgaven.</article><article class="legalP" id="paragraf-3-ledd-3">Kommunalt ansatt leder av det felles kontoret har rett til å utøve samme myndighet som en statlig leder ville hatt i saker om ansettelse, oppsigelse, suspensjon, avskjed og ileggelse av ordensstraff.</article><article class="changesToParent">Endret ved <a href="forskrift/2009-05-05-489">forskrift 5 mai 2009 nr. 489</a>.</article></article><article class="legalArticle" data-lovdata-URL="SF/forskrift/2007-01-26-107/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Behandlingsansvaret etter personopplysningsloven</span></h2><article class="legalP" id="paragraf-4-ledd-1">Arbeids- og velferdsdirektoratet kan legge utøvende deler av behandlingsansvaret etter <a href="lov/2018-06-15-38/gdpr/a4">personvernforordningen (GDPR) artikkel 4</a> nr. 7 til en kommunalt ansatt leder av det felles lokale kontoret.</article><article class="legalP" id="paragraf-4-ledd-2">Kommunen kan legge utøvende deler av behandlingsansvaret etter <a href="lov/2018-06-15-38/gdpr/a4">personvernforordningen (GDPR) artikkel 4</a> nr. 7 til en statlig ansatt leder av det felles lokale kontoret.</article><article class="changesToParent">Endret ved forskrift <a href="forskrift/2022-05-19-929">19 mai 2022 nr. 929</a>.</article></article><article class="legalArticle" data-lovdata-URL="SF/forskrift/2007-01-26-107/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Statsetatens myndighetsområde – styring og rapportering</span></h2><article class="legalP" id="paragraf-5-ledd-1">Rammer og retningslinjer gitt i styringsdokumenter fra overordnet myndighet i Arbeids- og velferdsetaten til det felles lokale kontorets statlige del gjelder også når oppgavene utføres av kommunalt ansatte i det felles lokale kontoret.</article><article class="legalP" id="paragraf-5-ledd-2">Lover, forskrifter og instrukser om oppgaveløsningen, herunder klage- og ankeordninger, på statsetatens myndighetsområde gjelder også når oppgavene utføres av kommunalt ansatte i det felles lokale kontoret.</article><article class="legalP" id="paragraf-5-ledd-3">Kommunalt ansatt leder av det felles lokale kontoret som har ansvar for statlige oppgaver, skal rapportere til Arbeids- og velferdsdirektoratet eller det organet direktoratet bestemmer i tråd med fastsatte retningslinjer for slik rapportering.</article><article class="legalP" id="paragraf-5-ledd-4">Kommunalt ansatt leder av det felles lokale kontoret som har ansvar for statlige oppgaver, skal rapportere til Arbeids- og velferdsdirektoratet eller det organet direktoratet bestemmer ved behov for tilførsel av personell.</article><article class="changesToParent">Endret ved <a href="forskrift/2009-05-05-489">forskrift 5 mai 2009 nr. 489</a>.</article></article><article class="legalArticle" data-lovdata-URL="SF/forskrift/2007-01-26-107/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Kommunens myndighetsområde – styring og rapportering</span></h2><article class="legalP" id="paragraf-6-ledd-1">Rammer og retningslinjer gitt i styringsdokumenter fra overordnet myndighet i kommunen til det felles lokale kontorets kommunale del gjelder også når oppgavene utføres av statlige ansatte i det felles lokale kontoret.</article><article class="legalP" id="paragraf-6-ledd-2">Lover, forskrifter og instrukser om oppgaveløsningen, herunder klageordninger, på kommunens myndighetsområde gjelder også når oppgavene utføres av statlig ansatte i det felles lokale kontoret.</article><article class="legalP" id="paragraf-6-ledd-3">Statlig ansatt leder av det felles lokale kontoret som har ansvar for kommunale oppgaver, skal rapportere til kommunen i tråd med fastsatte retningslinjer for slik rapportering.</article><article class="legalP" id="paragraf-6-ledd-4">Statlig ansatt leder av det felles lokale kontoret som har ansvar for kommunale oppgaver, skal rapportere til kommunen ved behov for tilførsel av personell.</article><article class="changesToParent">Endret ved <a href="forskrift/2009-05-05-489">forskrift 5 mai 2009 nr. 489</a>.</article></article><article class="legalArticle" data-lovdata-URL="SF/forskrift/2007-01-26-107/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Tilbakekall</span></h2><article class="legalP" id="paragraf-7-ledd-1">Arbeids- og velferdsdirektoratet eller kommunen kan tilbakekalle ordningen med å utføre oppgaver på hverandres myndighetsområder overfor et felles lokalt kontor. I forbindelse med tilbakekall må det legges til rette for sluttbehandling av saker som allerede er tatt under behandling i det felles lokale kontoret.</article><article class="legalP" id="paragraf-7-ledd-2">Ved slikt tilbakekall må avtalen gjennomgås og inngås på nytt, jf. loven <a href="lov/2006-06-16-20/§14">§ 14</a> første ledd.</article></article><article class="legalArticle" data-lovdata-URL="SF/forskrift/2007-01-26-107/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse og overgangsbestemmelser</span></h2><article class="legalP" id="paragraf-8-ledd-1">Forskriften trer i kraft straks.</article><article class="legalP" id="paragraf-8-ledd-2">Midlertidig <a href="forskrift/2006-09-29-1108">forskrift 29. september 2006 nr. 1108</a> om rammer for bestemmelser om å utføre oppgaver på hverandres myndighetsområder ved inngåelse av avtaler om pilotkontorer i arbeids- og velferdsforvaltningen oppheves fra samme tid. Avtalevilkår som er hjemlet i denne forskriften, kan videreføres inntil 31. mai 2007.</article></article></main></body></html>