<!DOCTYPE html><html lang="no"><head><title>Forskrift om forskningsavgift på landbruksprodukter</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2012-12-20-1417</dd><dt class="dokid">DokumentID</dt><dd class="dokid">SF/forskrift/2012-12-20-1417</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="subunit">Etat</dt><dd class="subunit"><ul><li>Landbrukspolitisk avdeling</li></ul></dd><dt class="publishedIn">Publisert i</dt><dd class="publishedIn">I 2012 hefte 15</dd><dt class="dateInForce">I kraft fra</dt><dd class="dateInForce">2012-12-20</dd><dt class="lastChangeInForce">Ikrafttredelse av siste endring</dt><dd class="lastChangeInForce">2016-01-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2015-12-17-1719">forskrift/2015-12-17-1719</a> fra 2016-01-01</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/2001-04-06-410">forskrift/2001-04-06-410</a></li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1970-06-26-74/§2">lov/1970-06-26-74/§2</a></li><li><a href="lov/1970-06-26-74/§4">lov/1970-06-26-74/§4</a></li><li><a href="lov/1970-06-26-74/§5">lov/1970-06-26-74/§5</a></li></ul></dd><dt class="dateOfPublication">Kunngjort</dt><dd class="dateOfPublication">2013-01-04 14:20</dd><dt class="title">Tittel</dt><dd class="title">Forskrift om forskningsavgift på landbruksprodukter</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Landbruks- og matdepartementet 20. desember 2012 med hjemmel i <a href="lov/1970-06-26-74">lov 26. juni 1970 nr. 74</a> om forskningsavgift på landbruksprodukter <a href="lov/1970-06-26-74/§2">§ 2</a>, <a href="lov/1970-06-26-74/§4">§ 4</a> og <a href="lov/1970-06-26-74/§5">§ 5</a>. <br /><strong>Endret</strong> ved <a href="forskrift/2014-09-03-1144">forskrifter 3 sep 2014 nr. 1144</a>, <a href="forskrift/2015-12-17-1719">17 des 2015 nr. 1719</a>. <br /> <strong>Endres</strong> ved forskrift <a href="forskrift/2025-06-30-1368">30 juni 2025 nr. 1368</a> (i kraft 1 jan 2026).</dd><dt class="refid">RefID</dt><dd class="refid">forskrift/2012-12-20-1417</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om forskningsavgift på landbruksprodukter</a><ul class="tocSubUl"><li><a href="#paragraf-1">§ 1. Formål</a></li><li><a href="#paragraf-2">§ 2. Definisjoner</a></li><li><a href="#paragraf-3">§ 3. Innkreving og administrasjon</a></li><li><a href="#paragraf-4">§ 4. Landbruksprodukter som er avgiftspliktige</a></li><li><a href="#paragraf-5">§ 5. Plikt til å betale avgift</a></li><li><a href="#paragraf-6">§ 6. Fritak fra avgiftsplikten</a></li><li><a href="#paragraf-7">§ 7. Avgiftens størrelse og beregningsgrunnlag</a></li><li><a href="#paragraf-8">§ 8. Innbetaling</a></li><li><a href="#paragraf-9">§ 9. Etterberegning og tilbakebetaling av avgift</a></li><li><a href="#paragraf-10">§ 10. Kontroll, regnskap og revisjon</a></li><li><a href="#paragraf-11">§ 11. Klage</a></li><li><a href="#paragraf-12">§ 12. Ikrafttredelse</a></li><li><a href="#kapittel-1">Vedlegg</a></li></ul></li></ul></dd></dl></header><main class="documentBody" data-lovdata-URL="SF/forskrift/2012-12-20-1417" id="dokument"><h1>Forskrift om forskningsavgift på landbruksprodukter</h1><article class="legalArticle" data-lovdata-URL="SF/forskrift/2012-12-20-1417/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med denne forskriften er gjennom innkreving av forskningsavgift å sikre økonomisk grunnlag for forskning knyttet til landbruksprodukter som nyttes til ervervsmessig bearbeiding eller framstilling av nærings- og nytelsesmidler og fôrkorn til husdyr.</article></article><article class="legalArticle" data-lovdata-URL="SF/forskrift/2012-12-20-1417/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" id="paragraf-2-ledd-1">Med landbruksprodukt menes i denne forskrift fôrkorn til husdyr og følgende nærings- og nytelsesmidler: enhver råvare, halvfabrikata eller ferdigvare av animalsk eller vegetabilsk opprinnelse, herunder kjøtt, egg, melk, korn, grønnsaker, honning, urter, røtter, poteter, frukt, bær, bønner, frø og nøtter. Fisk og andre akvatiske organismer anses ikke som et landbruksprodukt.</article><article class="legalP" id="paragraf-2-ledd-2">Med ervervsmessig bearbeiding eller framstilling av nærings- og nytelsesmidler menes i denne forskrift forretningsmessig virksomhet på området fra lagring, klassifisering, sortering, oppdeling, pakking av ubehandlede produkter via framstilling av halvfabrikata til produksjon av konserver og ferdigretter.</article></article><article class="legalArticle" data-lovdata-URL="SF/forskrift/2012-12-20-1417/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Innkreving og administrasjon</span></h2><article class="legalP" id="paragraf-3-ledd-1">Landbruksdirektoratet krever inn avgiften på norskprodusert kjøtt, egg, melk, korn, norskproduserte vegetabilier og honning. Tollregionene er avgiftsmyndighet for avgiften på importerte landbruksprodukter, jf. <a href="lov/2007-12-21-119">lov 21. desember 2007 nr. 119</a> om toll og vareførsel (tolloven) <a href="lov/2007-12-21-119/§1-5">§ 1-5</a> første ledd bokstav b. Skattekontoret krever inn avgiften på importerte landbruksprodukter.</article><article class="legalP" id="paragraf-3-ledd-2">Avgiftsmidlene skal tilfalle et fond, Fondet for forskningsavgift på landbruksprodukter. Styret for dette fondet (styret) har ansvaret for forvaltning av fondsmidlene innenfor budsjett fastsatt av Landbruks- og matdepartementet.</article><article class="legalP" id="paragraf-3-ledd-3">Oppgavene med å forberede sakene for styret, følge opp vedtakene og administrere avgiftsmidlene, legges til Landbruksdirektoratet.</article><article class="changesToParent">Endret ved <a href="forskrift/2014-09-03-1144">forskrifter 3 sep 2014 nr. 1144</a>, <a href="forskrift/2015-12-17-1719">17 des 2015 nr. 1719</a> (i kraft 1 jan 2016). <strong>Endres</strong> ved forskrift <a href="forskrift/2025-06-30-1368">30 juni 2025 nr. 1368</a> (i kraft 1 jan 2026).</article></article><article class="legalArticle" data-lovdata-URL="SF/forskrift/2012-12-20-1417/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Landbruksprodukter som er avgiftspliktige</span></h2><article class="legalP" id="paragraf-4-ledd-1">Det skal betales forskningsavgift for ethvert norskprodusert og importert landbruksprodukt som nyttes til ervervsmessig bearbeiding eller framstilling av nærings- og nytelsesmidler. Importerte ferdigvarer og halvfabrikata framstilt av slike produkter er omfattet av avgiftsplikten.</article><article class="legalP" id="paragraf-4-ledd-2">Avgiftsplikten omfatter også fôrkorn til husdyr.</article><article class="legalP" id="paragraf-4-ledd-3">Landbruksdirektoratet avgjør i tvilstilfeller om et landbruksprodukt omfattes av bestemmelsen i første ledd.</article><article class="changesToParent">Endret ved <a href="forskrift/2014-09-03-1144">forskrift 3 sep 2014 nr. 1144</a>.</article></article><article class="legalArticle" data-lovdata-URL="SF/forskrift/2012-12-20-1417/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Plikt til å betale avgift</span></h2><article class="legalP" id="paragraf-5-ledd-1">Enhver som bruker norskproduserte og importerte landbruksprodukter til ervervsmessig bearbeiding eller framstilling av nærings- og nytelsesmidler og fôrkorn til husdyr, plikter å betale forskningsavgift i henhold til andre ledd. Importør av ferdigvare og halvfabrikata framstilt av slike produkter plikter også å betale forskningsavgift.</article><article class="legalP" id="paragraf-5-ledd-2">Ved omsetning av avgiftspliktig landbruksprodukt svares avgiften av den som første gang mottar produktene fra produsent. Ved direktesalg fra produsent til forbruker eller detaljist svares avgiften av produsent. Ved import svares avgiften av importør.</article></article><article class="legalArticle" data-lovdata-URL="SF/forskrift/2012-12-20-1417/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Fritak fra avgiftsplikten</span></h2><article class="legalP" id="paragraf-6-ledd-1">De landbruksprodukter som er angitt i vedlegg til denne forskrift, skal være fritatt fra plikten til å betale forskningsavgift.</article><article class="legalP" id="paragraf-6-ledd-2">Landbruksprodukter som innføres tollfritt i henhold til <a href="lov/2007-12-21-119/§5-1">tolloven § 5-1</a> til <a href="lov/2007-12-21-119/§5-9">§ 5-9</a> og <a href="lov/2007-12-21-119/§6-2">§ 6-2</a> første ledd bokstav e, er også fritatt for forskningsavgift.</article><article class="legalP" id="paragraf-6-ledd-3">Innkrevingsmyndigheten kan frita for eller sette ned avgiften når det oppstår enkelttilfeller eller situasjoner som ikke var overveid da forskriften ble vedtatt, og når avgiften det enkelte tilfellet får en utilsiktet og klart urimelig virkning.</article><article class="legalP" id="paragraf-6-ledd-4">Importerte og norskproduserte landbruksprodukter som ikke kommer fram til bestemmelsesstedet, samt for manko som oppstår ved lagring på tollager, og i de tilfeller sendingens verdi er under kr 200,-, skal være fritatt fra avgiftsplikten.</article></article><article class="legalArticle" data-lovdata-URL="SF/forskrift/2012-12-20-1417/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Avgiftens størrelse og beregningsgrunnlag</span></h2><article class="legalP" id="paragraf-7-ledd-1">Forskningsavgiften utgjør 0,35&#xa0;% av avgiftsgrunnlaget. På importerte halvfabrikata og ferdigvarer utgjør avgiften 0,25&#xa0;% av avgiftsgrunnlaget. Landbruksdirektoratet kan omregne avgiften til en øresats.</article><article class="legalP" id="paragraf-7-ledd-2">For norskproduserte landbruksprodukter legges brutto fakturabeløp eksklusive merverdiavgift til grunn for avgiftsberegningen. For produkter av egen produksjon og kontraktsproduksjon beregnes avgiften av det beløp som må betales for tilsvarende produkter ved ordinært innkjøp.</article><article class="legalP" id="paragraf-7-ledd-3">Ved import legges tollverdien for produktene (råvare, halvfabrikata, ferdigvare) til grunn for avgiftsberegningen.</article><article class="legalP" id="paragraf-7-ledd-4">Dersom produsenten eller importøren godtgjør at den anvendte avgiftssats på et konkret landbruksprodukt innebærer en høyere avgiftssats på produktets råvarer enn 0,35&#xa0;% av tollverdien på råvaren, skal avgiftssatsen settes ned til 0,35&#xa0;% av denne verdien.</article><article class="changesToParent">Endret ved <a href="forskrift/2014-09-03-1144">forskrift 3 sep 2014 nr. 1144</a>.</article></article><article class="legalArticle" data-lovdata-URL="SF/forskrift/2012-12-20-1417/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Innbetaling</span></h2><article class="legalP" id="paragraf-8-ledd-1">Avgiftspliktige skal avgi oppgaver over avgiftsgrunnlaget til Landbruksdirektoratet. Oppgavene skal være attestert av den avgiftspliktiges revisor. Landbruksdirektoratet kan fastsette nærmere bestemmelser om oppgaver de avgiftspliktige skal avgi.</article><article class="legalP" id="paragraf-8-ledd-2">For norskproduserte landbruksprodukter plikter de avgiftspliktige å innbetale avgiften innen frist fastsatt av Landbruksdirektoratet. For importerte produkter skal avgiften innbetales etter samme bestemmelser som gjelder for innbetaling av toll.</article><article class="legalP" id="paragraf-8-ledd-3">Landbruksdirektoratet kan fastsette andre betalingsordninger dersom dette anses praktisk. Er oppgave ikke kommet i rett tid, kan Landbruksdirektoratet fastsette avgiftsgrunnlaget ved skjønn eller lage retningslinjer for beregning av dette.</article><article class="legalP" id="paragraf-8-ledd-4">Ved forsinket betaling av avgiften skal det betales rente i samsvar med <a href="lov/1976-12-17-100">lov 17. desember 1976 nr. 100</a> om rente ved forsinket betaling m.m.</article><article class="changesToParent">Endret ved <a href="forskrift/2014-09-03-1144">forskrift 3 sep 2014 nr. 1144</a>.</article></article><article class="legalArticle" data-lovdata-URL="SF/forskrift/2012-12-20-1417/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Etterberegning og tilbakebetaling av avgift</span></h2><article class="legalP" id="paragraf-9-ledd-1">Tollmyndighetene kan fatte vedtak om endring av avgift på samme vilkår som gjelder for toll, jf. <a href="lov/2007-12-21-119/§12-10">tolloven § 12-10</a> til <a href="lov/2007-12-21-119/§12-12">§ 12-12</a>.</article><article class="legalP" id="paragraf-9-ledd-2">Innbetalt avgift på importerte produkter som ikke er et landbruksprodukt, også bearbeidede, skal tilbakebetales fra fondet.</article><article class="changesToParent">Endret ved <a href="forskrift/2015-12-17-1719">forskrift 17 des 2015 nr. 1719</a> (i kraft 1 jan 2016).</article></article><article class="legalArticle" data-lovdata-URL="SF/forskrift/2012-12-20-1417/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Kontroll, regnskap og revisjon</span></h2><article class="legalP" id="paragraf-10-ledd-1">Enhver som framstiller, lagrer eller transporterer landbruksprodukt etter denne forskrift, plikter ved kontroll å legge frem alle opplysninger som er nødvendige for gjennomføring av denne.</article><article class="legalP" id="paragraf-10-ledd-2">Ansvar for kontroll av innkreving av avgift tilligger innkrevingsmyndigheten.</article><article class="legalP" id="paragraf-10-ledd-3">Departementet kan gi nærmere regler om regnskapsføring og revisjon.</article><article class="legalP" id="paragraf-10-ledd-4">Utgiftene i forbindelse administrasjon av avgiftsmidlene skal dekkes av de avgiftene som blir pålagt med hjemmel i lov om forskningsavgift på landbruksprodukter.</article></article><article class="legalArticle" data-lovdata-URL="SF/forskrift/2012-12-20-1417/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Klage</span></h2><article class="legalP" id="paragraf-11-ledd-1">Vedtak som fattes av Landbruksdirektoratet i medhold av bestemmelsene i denne forskrift, kan påklages til Landbruks- og matdepartementet etter bestemmelsene i forvaltningsloven.</article><article class="legalP" id="paragraf-11-ledd-2">Vedtak om forskningsavgift på importerte landbruksprodukt kan påklages til Toll- og avgiftsdirektoratet.</article><article class="changesToParent">Endret ved <a href="forskrift/2014-09-03-1144">forskrift 3 sep 2014 nr. 1144</a>.</article></article><article class="legalArticle" data-lovdata-URL="SF/forskrift/2012-12-20-1417/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttredelse</span></h2><article class="legalP" id="paragraf-12-ledd-1">Denne forskrift trer i kraft straks.</article><article class="legalP" id="paragraf-12-ledd-2">Fra samme tidsrom oppheves <a href="forskrift/2001-04-06-410">forskrift 6. april 2001 nr. 410</a> om forskningsavgift på landbruksprodukter.</article></article><section class="section" id="kapittel-1" data-lovdata-URL="SF/forskrift/2012-12-20-1417/KAPITTEL_1"><h2>Vedlegg</h2><article class="defaultP">Importerte landbruksprodukter som er fritatt fra plikt til å betale forskningsavgift:</article><article class="marginIdArticle" id="kapittel-1-punkt-1"><span class="data-marginOriginalId">1.</span><span class="miscHeadline"><i>Spiselige frukter og nøtter; skall av sitrusfrukter eller meloner</i></span></article><article class="marginIdArticle" id="kapittel-1-punkt-2"><span class="data-marginOriginalId">1.1</span><article class="legalP" id="kapittel-1-punkt-2-ledd-1">Kokosnøtter, paranøtter og akajounøtter (cashewnøtter), friske eller tørkede, med eller uten skall.</article></article><article class="marginIdArticle" id="kapittel-1-punkt-3"><span class="data-marginOriginalId">1.2</span><article class="legalP" id="kapittel-1-punkt-3-ledd-1">Andre nøtter, friske eller tørkede, med eller uten skall.</article></article><article class="marginIdArticle" id="kapittel-1-punkt-4"><span class="data-marginOriginalId">1.3</span><article class="legalP" id="kapittel-1-punkt-4-ledd-1">Bananer, herunder kokebananer (pisanger), friske eller tørkede.</article></article><article class="marginIdArticle" id="kapittel-1-punkt-5"><span class="data-marginOriginalId">1.4</span><article class="legalP" id="kapittel-1-punkt-5-ledd-1">Dadler, fikener, ananas, avocadopærer, guavaer, mangoer og mangostan, friske eller tørkede.</article></article><article class="marginIdArticle" id="kapittel-1-punkt-6"><span class="data-marginOriginalId">1.5</span><article class="legalP" id="kapittel-1-punkt-6-ledd-1">Sitrusfrukter, friske eller tørkede.</article></article><article class="marginIdArticle" id="kapittel-1-punkt-7"><span class="data-marginOriginalId">1.6</span><article class="legalP" id="kapittel-1-punkt-7-ledd-1">Vindruer, friske eller tørkede.</article></article><article class="marginIdArticle" id="kapittel-1-punkt-8"><span class="data-marginOriginalId">1.7</span><article class="legalP" id="kapittel-1-punkt-8-ledd-1">Meloner (herunder vannmeloner) og papaya, friske.</article></article><article class="marginIdArticle" id="kapittel-1-punkt-9"><span class="data-marginOriginalId">1.8</span><article class="legalP" id="kapittel-1-punkt-9-ledd-1">Aprikoser.</article></article><article class="marginIdArticle" id="kapittel-1-punkt-10"><span class="data-marginOriginalId">1.9</span><article class="legalP" id="kapittel-1-punkt-10-ledd-1">Ferskener.</article></article><article class="marginIdArticle" id="kapittel-1-punkt-11"><span class="data-marginOriginalId">1.10</span><article class="legalP" id="kapittel-1-punkt-11-ledd-1">Nektariner.</article></article><article class="marginIdArticle" id="kapittel-1-punkt-12"><span class="data-marginOriginalId">1.11</span><article class="legalP" id="kapittel-1-punkt-12-ledd-1">Kiwi.</article></article><article class="marginIdArticle" id="kapittel-1-punkt-13"><span class="data-marginOriginalId">1.12</span><article class="legalP" id="kapittel-1-punkt-13-ledd-1">Skall av sitrusfrukter eller meloner (herunder vannmeloner), friske, fryste, tørkede eller midlertidig konserverte i saltlake, i svovelsyrlingvann eller i andre konserverende oppløsninger.</article></article><article class="marginIdArticle" id="kapittel-1-punkt-14"><span class="data-marginOriginalId">2.</span><span class="miscHeadline"><i>Kaffe, te, maté og krydderier</i></span></article><article class="marginIdArticle" id="kapittel-1-punkt-15"><span class="data-marginOriginalId">2.1</span><article class="legalP" id="kapittel-1-punkt-15-ledd-1">Kaffe, også brent eller koffeinfri; skall og hinner av kaffe; kaffeerstatninger med innhold av kaffe, uansett blandingsforhold.</article></article><article class="marginIdArticle" id="kapittel-1-punkt-16"><span class="data-marginOriginalId">2.2</span><article class="legalP" id="kapittel-1-punkt-16-ledd-1">Te, også tilsatt smaksstoffer.</article></article><article class="marginIdArticle" id="kapittel-1-punkt-17"><span class="data-marginOriginalId">2.3</span><article class="legalP" id="kapittel-1-punkt-17-ledd-1">Maté.</article></article><article class="marginIdArticle" id="kapittel-1-punkt-18"><span class="data-marginOriginalId">2.4</span><article class="legalP" id="kapittel-1-punkt-18-ledd-1">Pepper av slekten <i>Piper</i>; tørkede, knuste eller malte frukter av slektene <i>Capsicum</i> eller <i>Pimenta</i>.</article></article><article class="marginIdArticle" id="kapittel-1-punkt-19"><span class="data-marginOriginalId">2.5</span><article class="legalP" id="kapittel-1-punkt-19-ledd-1">Vanilje.</article></article><article class="marginIdArticle" id="kapittel-1-punkt-20"><span class="data-marginOriginalId">2.6</span><article class="legalP" id="kapittel-1-punkt-20-ledd-1">Kanel og kanelblomster.</article></article><article class="marginIdArticle" id="kapittel-1-punkt-21"><span class="data-marginOriginalId">2.7</span><article class="legalP" id="kapittel-1-punkt-21-ledd-1">Kryddernellik (hele frukter, tørkede blomster og stilker).</article></article><article class="marginIdArticle" id="kapittel-1-punkt-22"><span class="data-marginOriginalId">2.8</span><article class="legalP" id="kapittel-1-punkt-22-ledd-1">Muskat, muskatblomme og kardemomme.</article></article><article class="marginIdArticle" id="kapittel-1-punkt-23"><span class="data-marginOriginalId">2.9</span><article class="legalP" id="kapittel-1-punkt-23-ledd-1">Anis, stjerneanis, fennikel, koriander, spisskommen, karve, einebær.</article></article><article class="marginIdArticle" id="kapittel-1-punkt-24"><span class="data-marginOriginalId">2.10</span><article class="legalP" id="kapittel-1-punkt-24-ledd-1">Ingefær, safran, gurkemeie (kurkuma), timian, laurbærblad, karri og andre krydderier.</article></article><article class="marginIdArticle" id="kapittel-1-punkt-25"><span class="data-marginOriginalId">3.</span><span class="miscHeadline"><i>Oljeholdige frø og frukter; forskjellige andre frø og frukter; planter til industriell eller medisinsk bruk; halm og fôrplanter</i></span></article><article class="marginIdArticle" id="kapittel-1-punkt-26"><span class="data-marginOriginalId">3.1</span><article class="legalP" id="kapittel-1-punkt-26-ledd-1">Humle, frisk eller tørket, også malt, pulverisert eller i form av pelleter; lupulin.</article></article><article class="marginIdArticle" id="kapittel-1-punkt-27"><span class="data-marginOriginalId">4.</span><span class="miscHeadline"><i>Sukker og sukkervarer</i></span></article><article class="marginIdArticle" id="kapittel-1-punkt-28"><span class="data-marginOriginalId">4.1</span><article class="legalP" id="kapittel-1-punkt-28-ledd-1">Rør- og betesukker samt kjemisk ren sakkarose, i fast form.</article></article><article class="marginIdArticle" id="kapittel-1-punkt-29"><span class="data-marginOriginalId">4.2</span><article class="legalP" id="kapittel-1-punkt-29-ledd-1">Annet sukker, herunder kjemisk ren laktose, maltose, glukose og fruktose, i fast form; sirup og andre sukkeroppløsninger uten tilsetning av smaks- eller fargestoffer; kunsthonning, også blandet med naturlig honning; karamell.</article></article><article class="marginIdArticle" id="kapittel-1-punkt-30"><span class="data-marginOriginalId">4.3</span><article class="legalP" id="kapittel-1-punkt-30-ledd-1">Melasse fremstilt ved utvinning eller raffinering av sukker.</article></article><article class="marginIdArticle" id="kapittel-1-punkt-31"><span class="data-marginOriginalId">4.4</span><article class="legalP" id="kapittel-1-punkt-31-ledd-1">Sukkervarer (herunder hvit sjokolade), uten innhold av kakao.</article></article><article class="marginIdArticle" id="kapittel-1-punkt-32"><span class="data-marginOriginalId">5.</span><span class="miscHeadline"><i>Kakao og varer derav</i></span></article><article class="marginIdArticle" id="kapittel-1-punkt-33"><span class="data-marginOriginalId">5.1</span><article class="legalP" id="kapittel-1-punkt-33-ledd-1">Kakaobønner, hele eller knuste, også brente.</article></article><article class="marginIdArticle" id="kapittel-1-punkt-34"><span class="data-marginOriginalId">5.2</span><article class="legalP" id="kapittel-1-punkt-34-ledd-1">Kakaoskall og annet kakaoavfall.</article></article><article class="marginIdArticle" id="kapittel-1-punkt-35"><span class="data-marginOriginalId">5.3</span><article class="legalP" id="kapittel-1-punkt-35-ledd-1">Kakaomasse, også avfettet.</article></article><article class="marginIdArticle" id="kapittel-1-punkt-36"><span class="data-marginOriginalId">5.4</span><article class="legalP" id="kapittel-1-punkt-36-ledd-1">Kakaosmør, -fett, -olje.</article></article><article class="marginIdArticle" id="kapittel-1-punkt-37"><span class="data-marginOriginalId">5.5</span><article class="legalP" id="kapittel-1-punkt-37-ledd-1">Kakaopulver, uten tilsetning av sukker eller annet søtningsstoff.</article></article><article class="marginIdArticle" id="kapittel-1-punkt-38"><span class="data-marginOriginalId">5.6</span><article class="legalP" id="kapittel-1-punkt-38-ledd-1">Sjokolade og andre næringsmidler som inneholder kakao.</article></article><article class="marginIdArticle" id="kapittel-1-punkt-39"><span class="data-marginOriginalId">6.</span><span class="miscHeadline"><i>Drikkevarer, etylalkohol og eddik</i></span></article><article class="marginIdArticle" id="kapittel-1-punkt-40"><span class="data-marginOriginalId">6.1</span><article class="legalP" id="kapittel-1-punkt-40-ledd-1">Vann, herunder mineralvann og karbonisert vann, tilsatt sukker, andre søtningsstoffer eller smaksstoffer, og andre alkoholfrie drikkevarer, unntatt frukt- og grønnsaksafter som hører under tolltariffens posisjon 20.09.</article></article><article class="marginIdArticle" id="kapittel-1-punkt-41"><span class="data-marginOriginalId">6.2</span><article class="legalP" id="kapittel-1-punkt-41-ledd-1">Øl framstilt av malt.</article></article><article class="marginIdArticle" id="kapittel-1-punkt-42"><span class="data-marginOriginalId">6.3</span><article class="legalP" id="kapittel-1-punkt-42-ledd-1">Vin av friske druer, herunder vin tilsatt alkohol; druemost, unntatt den under tolltariffens posisjon 20.09.</article></article><article class="marginIdArticle" id="kapittel-1-punkt-43"><span class="data-marginOriginalId">6.4</span><article class="legalP" id="kapittel-1-punkt-43-ledd-1">Vermut og annen vin av friske druer, tilsatt aromatiske planter eller smaksstoffer.</article></article><article class="marginIdArticle" id="kapittel-1-punkt-44"><span class="data-marginOriginalId">6.5</span><article class="legalP" id="kapittel-1-punkt-44-ledd-1">Andre gjærede drikkevarer (f.eks. eplevin (sider), pærevin og mjød); blandinger av gjærede drikkevarer og blandinger av gjærede drikkevarer og alkoholfrie drikkevarer, ikke nevnt eller innbefattet annet sted.</article></article><article class="marginIdArticle" id="kapittel-1-punkt-45"><span class="data-marginOriginalId">6.6</span><article class="legalP" id="kapittel-1-punkt-45-ledd-1">Udenaturert etylalkohol med alkoholstyrke minst 80 vol.-%; etylalkohol og brennevin, denaturert, uansett styrke.</article></article><article class="marginIdArticle" id="kapittel-1-punkt-46"><span class="data-marginOriginalId">6.7</span><article class="legalP" id="kapittel-1-punkt-46-ledd-1">Eddik samt eddikerstatninger framstilt av eddiksyre.</article></article><article class="marginIdArticle" id="kapittel-1-punkt-47"><span class="data-marginOriginalId">7.</span><span class="miscHeadline"><i>Tobakk og varer framstilte av tobakkerstatninger</i></span></article><article class="marginIdArticle" id="kapittel-1-punkt-48"><span class="data-marginOriginalId">7.1</span><article class="legalP" id="kapittel-1-punkt-48-ledd-1">Tobakk, ubearbeidd; avfall av tobakk.</article></article><article class="marginIdArticle" id="kapittel-1-punkt-49"><span class="data-marginOriginalId">7.2</span><article class="legalP" id="kapittel-1-punkt-49-ledd-1">Sigarer, cerutter, sigarilloer og sigaretter av tobakk eller tobakkerstatninger.</article></article><article class="marginIdArticle" id="kapittel-1-punkt-50"><span class="data-marginOriginalId">7.3</span><article class="legalP" id="kapittel-1-punkt-50-ledd-1">Annen bearbeidd tobakk samt andre varer fremstilt av tobakkerstatninger; «homogenisert» eller «rekonstituert» tobakk; tobakkekstrakter og tobakkessenser.</article></article></section></main></body></html>