<!DOCTYPE html><html lang="nb"><head><title>Forskrift om Norgespris</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2025-09-08-1790</dd><dt class="dokid">DokumentID</dt><dd class="dokid">SF/forskrift/2025-09-08-1790</dd><dt class="ministry">Departement</dt><dd class="ministry"><ul><li>Energidepartementet</li></ul></dd><dt class="subunit">Etat</dt><dd class="subunit"><ul><li>Energi- og vannressursavdelingen</li></ul></dd><dt class="dateInForce">I kraft fra</dt><dd class="dateInForce">2025-09-15 – 2029-12-31</dd><dt class="basedOn">Hjemmel</dt><dd class="basedOn"><ul><li><a href="lov/2025-06-20-44/§27">lov/2025-06-20-44/§27</a></li><li><a href="lov/2025-06-20-44/§3">lov/2025-06-20-44/§3</a></li><li><a href="lov/2025-06-20-44/§8">lov/2025-06-20-44/§8</a></li><li><a href="lov/2025-06-20-44/§9">lov/2025-06-20-44/§9</a></li><li><a href="lov/2025-06-20-44/§24">lov/2025-06-20-44/§24</a></li><li><a href="lov/2025-06-20-44/§25">lov/2025-06-20-44/§25</a></li></ul></dd><dt class="dateOfPublication">Kunngjort</dt><dd class="dateOfPublication">2025-09-09 14:30</dd><dt class="a11yStatus">Tilgjengelighetsstatus</dt><dd class="a11yStatus">Mangler vurdering.</dd><dt class="title">Tittel</dt><dd class="title">Forskrift om Norgespris</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Energidepartementet 8. september 2025 med hjemmel i <a href="lov/2025-06-20-44/§27">lov 20. juni 2025 nr. 44 om Norgespris og strømstønad til husholdninger § 27</a>, <a href="lov/2025-06-20-44/§3/ledd/5">§ 3 femte ledd</a>, <a href="lov/2025-06-20-44/§8/ledd/4">§ 8 fjerde</a>, <a href="lov/2025-06-20-44/§8/ledd/5">femte</a> og <a href="lov/2025-06-20-44/§8/ledd/6">sjette ledd</a>, <a href="lov/2025-06-20-44/§9/ledd/5">§ 9 femte ledd</a>, <a href="lov/2025-06-20-44/§24/ledd/3">§ 24 tredje ledd</a> og <a href="lov/2025-06-20-44/§25/ledd/1">§ 25 første</a> og <a href="lov/2025-06-20-44/§25/ledd/5">femte ledd</a>.</dd><dt class="refid">RefID</dt><dd class="refid">forskrift/2025-09-08-1790</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om Norgespris</a><ul class="tocSubUl"><li><a href="#kapittel-1" data-child-interval="§§ 1 – 3">Kapittel 1. Innledende bestemmelser</a><ul class="tocSubUl"><li><a href="#kapittel-1-paragraf-1">§ 1. Formål</a></li><li><a href="#kapittel-1-paragraf-2">§ 2. Virkeområde</a></li><li><a href="#kapittel-1-paragraf-3">§ 3. Definisjoner</a></li></ul></li><li><a href="#kapittel-2" data-child-interval="§§ 4 – 9">Kapittel 2. Deltakelse i ordning for sikring av strømpris (Norgespris)</a><ul class="tocSubUl"><li><a href="#kapittel-2-paragraf-1">§ 4. Plikt til å tilby deltakelse i ordning for sikring av strømpris</a></li><li><a href="#kapittel-2-paragraf-2">§ 5. Nettkundens bestilling av ordning for sikring av strømpris</a></li><li><a href="#kapittel-2-paragraf-3">§ 6. Nærmere om bestillingsskjema</a></li><li><a href="#kapittel-2-paragraf-4">§ 7. Bekreftelse på bestilling av ordning for sikring av strømpris</a></li><li><a href="#kapittel-2-paragraf-5">§ 8. Avbestillingsrett</a></li><li><a href="#kapittel-2-paragraf-6">§ 9. Bindingstid</a></li></ul></li><li><a href="#kapittel-3" data-child-interval="§§ 10 – 13">Kapittel 3. Prissikringsbeløp og forbrukstak</a><ul class="tocSubUl"><li><a href="#kapittel-3-paragraf-1">§ 10. Referansepris</a></li><li><a href="#kapittel-3-paragraf-2">§ 11. Beregning av prissikringsverdi og prissikringsbeløp</a></li><li><a href="#kapittel-3-paragraf-3">§ 12. Beregning av prissikringsbeløp for nettkunder uten timesmåling</a></li><li><a href="#kapittel-3-paragraf-4">§ 13. Forbrukstak</a></li></ul></li><li><a href="#kapittel-4" data-child-interval="§§ 14 – 17">Kapittel 4. Husholdninger og fritidsboliger i boligselskap</a><ul class="tocSubUl"><li><a href="#kapittel-4-paragraf-1">§ 14. Husholdninger og fritidsboliger i boligselskap</a></li><li><a href="#kapittel-4-paragraf-2">§ 15. Innrapportering av annet forbruk enn husholdnings- og fritidsboligforbruk</a></li><li><a href="#kapittel-4-paragraf-3">§ 16. Innrapportering av overskridelse av forbrukstak for husholdningsforbruk eller fritidsboligforbruk</a></li><li><a href="#kapittel-4-paragraf-4">§ 17. Korrigering av prissikringsbeløp for boligselskap</a></li></ul></li><li><a href="#kapittel-5" data-child-interval="§ 18">Kapittel 5. Husholdninger med fritidsbolig som fast bolig</a><ul class="tocSubUl"><li><a href="#kapittel-5-paragraf-1">§ 18. Husholdning med fritidsbolig som fast bolig</a></li></ul></li><li><a href="#kapittel-6" data-child-interval="§§ 19 – 20">Kapittel 6. Husholdninger og fritidsboliger tilknyttet gårds- og grendeverk</a><ul class="tocSubUl"><li><a href="#kapittel-6-paragraf-1">§ 19. Husholdning og fritidsbolig tilknyttet gårds- og grendeverk</a></li><li><a href="#kapittel-6-paragraf-2">§ 20. Opplysninger om gårds- og grendeverk og tilknyttede husholdninger og fritidsboliger</a></li></ul></li><li><a href="#kapittel-7" data-child-interval="§§ 21 – 26">Kapittel 7. Forvaltning og kontroll</a><ul class="tocSubUl"><li><a href="#kapittel-7-paragraf-1">§ 21. Pålegg</a></li><li><a href="#kapittel-7-paragraf-2">§ 22. Korrigering og tilbakebetaling av uriktig prissikringsbeløp</a></li><li><a href="#kapittel-7-paragraf-3">§ 23. Fakturering og fakturainformasjon</a></li><li><a href="#kapittel-7-paragraf-4">§ 24. Korrigering mot fremtidige utbetalinger</a></li><li><a href="#kapittel-7-paragraf-5">§ 25. Rapportering for kontroll</a></li><li><a href="#kapittel-7-paragraf-6">§ 26. Opplysninger for forkontroll av fakturert beløp</a></li></ul></li><li><a href="#kapittel-8" data-child-interval="§§ 27 – 29">Kapittel 8. Øvrige bestemmelser</a><ul class="tocSubUl"><li><a href="#kapittel-8-paragraf-1">§ 27. Behandling av personopplysninger</a></li><li><a href="#kapittel-8-paragraf-2">§ 28. Dispensasjon</a></li><li><a href="#kapittel-8-paragraf-3">§ 29. Ikraftsetting og varighet</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/2025-09-08-1790" id="dokument"><h1>Forskrift om Norgespris</h1><section class="section" data-name="kap1" id="kapittel-1" data-lovdata-URL="SF/forskrift/2025-09-08-1790/KAPITTEL_1"><h2>Kapittel 1. Innledende bestemmelser</h2><article class="legalArticle" data-lovdata-URL="SF/forskrift/2025-09-08-1790/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Formålet med forskriften er å sikre forutsigbare strømpriser til husholdnings- og fritidsboligforbruk.</article></article><article class="legalArticle" data-lovdata-URL="SF/forskrift/2025-09-08-1790/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Forskriften gjelder strømforbruk fra og med 1. oktober 2025 til og med 31. desember 2029, med mindre annet følger særskilt av forskriften.</article></article><article class="legalArticle" data-lovdata-URL="SF/forskrift/2025-09-08-1790/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-3-ledd-1">I denne forskrift menes med:<ol class="defaultList" type="a"><li data-name="a." value="1"><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1"><i>annet forbruk:</i> alt annet strømforbruk enn husholdnings- og fritidsboligforbruk, herunder næringsforbruk.</article></article></li><li data-name="b." value="2"><article class="listArticle" id="kapittel-1-paragraf-3-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1"><i>boligselskap:</i> eierseksjonssameier, borettslag, boligaksjeselskaper og ikke-seksjonerte boligsameier.</article></article></li><li data-name="c." value="3"><article class="listArticle" id="kapittel-1-paragraf-3-ledd-1-punkt-3"><article class="legalP" id="kapittel-1-paragraf-3-ledd-1-punkt-3-ledd-1"><i>fellesarealer:</i> arealer eid av boligselskap som husholdninger og fritidsboligeiere benytter, f.eks. vaskekjeller, trappeoppgang, boder og garasjer.</article></article></li><li data-name="d." value="4"><article class="listArticle" id="kapittel-1-paragraf-3-ledd-1-punkt-4"><article class="legalP" id="kapittel-1-paragraf-3-ledd-1-punkt-4-ledd-1"><i>fritidsboligforbruk:</i> strømforbruk i fritidsboliger. Med fritidsboligforbruk menes også strømforbruk i fellesarealer og boenheter i boligselskap. Fritidsboligforbruk knyttet til gårds- og grendeverk er også omfattet.</article></article></li><li data-name="e." value="5"><article class="listArticle" id="kapittel-1-paragraf-3-ledd-1-punkt-5"><article class="legalP" id="kapittel-1-paragraf-3-ledd-1-punkt-5-ledd-1"><i>fritidsboligkunde:</i> nettkunde på målepunkt registrert på privat abonnent og som er rettmessig registrert som hytte og fritidshus hos nettselskapet.</article></article></li><li data-name="f." value="6"><article class="listArticle" id="kapittel-1-paragraf-3-ledd-1-punkt-6"><article class="legalP" id="kapittel-1-paragraf-3-ledd-1-punkt-6-ledd-1"><i>gårds- og grendeverk:</i> et fordelingsnett med spenning under 1&#xa0;000 volt vekselstrøm eller 1&#xa0;500 volt likestrøm som er bygget for å levere kraft fra lokal produksjon til uttakskunder hvor samlet hovedsikringskapasitet ikke overstiger 200 A ved 3 faser og 230 V.</article></article></li><li data-name="g." value="7"><article class="listArticle" id="kapittel-1-paragraf-3-ledd-1-punkt-7"><article class="legalP" id="kapittel-1-paragraf-3-ledd-1-punkt-7-ledd-1"><i>husholdningsforbruk:</i> husholdningers strømforbruk i boliger. Med husholdningsforbruk menes også strømforbruk i fellesarealer og boenheter i boligselskap. Husholdningsforbruk knyttet til gårds- og grendeverk er også omfattet.</article></article></li><li data-name="h." value="8"><article class="listArticle" id="kapittel-1-paragraf-3-ledd-1-punkt-8"><article class="legalP" id="kapittel-1-paragraf-3-ledd-1-punkt-8-ledd-1"><i>husholdningskunde:</i> nettkunde på målepunkt som er rettmessig registrert som husholdningskunde hos nettselskapet.</article></article></li><li data-name="i." value="9"><article class="listArticle" id="kapittel-1-paragraf-3-ledd-1-punkt-9"><article class="legalP" id="kapittel-1-paragraf-3-ledd-1-punkt-9-ledd-1"><i>nettkunde:</i> kunde med målepunkt registrert i Elhub, tilknyttet nettselskap.</article></article></li><li data-name="j." value="10"><article class="listArticle" id="kapittel-1-paragraf-3-ledd-1-punkt-10"><article class="legalP" id="kapittel-1-paragraf-3-ledd-1-punkt-10-ledd-1"><i>prisperiode:</i> perioden som referanseprisen er gyldig.</article></article></li><li data-name="k." value="11"><article class="listArticle" id="kapittel-1-paragraf-3-ledd-1-punkt-11"><article class="legalP" id="kapittel-1-paragraf-3-ledd-1-punkt-11-ledd-1"><i>prissikringsbeløp:</i> prissikringsverdi multiplisert med nettkundens forbruk. Prissikringsbeløp kan oppgis per time, per dag eller per måned.</article></article></li><li data-name="l." value="12"><article class="listArticle" id="kapittel-1-paragraf-3-ledd-1-punkt-12"><article class="legalP" id="kapittel-1-paragraf-3-ledd-1-punkt-12-ledd-1"><i>prissikringsverdi:</i> differansen mellom elspotpris i budområdet hvor nettkunden er tilknyttet og referanseprisen i den enkelte time.</article></article></li><li data-name="m." value="13"><article class="listArticle" id="kapittel-1-paragraf-3-ledd-1-punkt-13"><article class="legalP" id="kapittel-1-paragraf-3-ledd-1-punkt-13-ledd-1"><i>referansepris:</i> pris i øre per kWh eksklusiv merverdiavgift fastsatt i denne forskrift.</article></article></li><li data-name="n." value="14"><article class="listArticle" id="kapittel-1-paragraf-3-ledd-1-punkt-14"><article class="legalP" id="kapittel-1-paragraf-3-ledd-1-punkt-14-ledd-1"><i>registeransvarlig:</i> aktør som Reguleringsmyndigheten for energi har pekt ut til å levere teknisk løsning for gjennomføring av ordning for sikring av strømpris, jf. <a href="lov/2025-06-20-44/§10">lov om Norgespris og strømstønad til husholdninger § 10</a>.</article></article></li></ol></article></article></section><section class="section" data-name="kap2" id="kapittel-2" data-lovdata-URL="SF/forskrift/2025-09-08-1790/KAPITTEL_2"><h2>Kapittel 2. Deltakelse i ordning for sikring av strømpris (Norgespris)</h2><article class="legalArticle" data-lovdata-URL="SF/forskrift/2025-09-08-1790/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Plikt til å tilby deltakelse i ordning for sikring av strømpris</span></h3><article class="legalP" id="kapittel-2-paragraf-1-ledd-1">Nettselskapene plikter på forespørsel å tilby deltakelse i ordning for sikring av strømpris til:<ol class="defaultList" type="a"><li data-name="a." value="1"><article class="listArticle" id="kapittel-2-paragraf-1-ledd-1-punkt-1"><article class="legalP" id="kapittel-2-paragraf-1-ledd-1-punkt-1-ledd-1">husholdningskunder jf. <a href="lov/2025-06-20-44/§8/ledd/1">lov om Norgespris og strømstønad til husholdninger § 8 første ledd</a></article></article></li><li data-name="b." value="2"><article class="listArticle" id="kapittel-2-paragraf-1-ledd-1-punkt-2"><article class="legalP" id="kapittel-2-paragraf-1-ledd-1-punkt-2-ledd-1">fritidsboligkunder jf. <a href="lov/2025-06-20-44/§8/ledd/1">lov om Norgespris og strømstønad til husholdninger § 8 første ledd</a></article></article></li><li data-name="c." value="3"><article class="listArticle" id="kapittel-2-paragraf-1-ledd-1-punkt-3"><article class="legalP" id="kapittel-2-paragraf-1-ledd-1-punkt-3-ledd-1">boligselskap med felles husholdningsforbruk og/eller fritidsboligforbruk jf. denne forskrift <a href="forskrift/2025-09-08-1790/§14">§ 14</a></article></article></li><li data-name="d." value="4"><article class="listArticle" id="kapittel-2-paragraf-1-ledd-1-punkt-4"><article class="legalP" id="kapittel-2-paragraf-1-ledd-1-punkt-4-ledd-1">gårds- og grendeverk med husholdningsforbruk og/eller fritidsboligforbruk, jf. denne forskrift <a href="forskrift/2025-09-08-1790/§19">§ 19</a>.</article></article></li></ol></article><article class="legalP" id="kapittel-2-paragraf-1-ledd-2">Ved uenighet mellom nettselskap og nettkunde om rett til å bli omfattet av ordningen, kan nettkunden bringe saken inn for avgjørelse hos Reguleringsmyndigheten for energi. Reguleringsmyndigheten for energi avgjør saken ved enkeltvedtak. Vedtaket kan påklages til Energiklagenemnda.</article></article><article class="legalArticle" data-lovdata-URL="SF/forskrift/2025-09-08-1790/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Nettkundens bestilling av ordning for sikring av strømpris</span></h3><article class="legalP" id="kapittel-2-paragraf-2-ledd-1">For å delta i ordning for sikring av strømpris må nettkunden:<ol class="defaultList" type="a"><li data-name="a." value="1"><article class="listArticle" id="kapittel-2-paragraf-2-ledd-1-punkt-1"><article class="legalP" id="kapittel-2-paragraf-2-ledd-1-punkt-1-ledd-1">ha rett til å delta i ordningen jf. denne forskrift <a href="forskrift/2025-09-08-1790/§4">§ 4</a></article></article></li><li data-name="b." value="2"><article class="listArticle" id="kapittel-2-paragraf-2-ledd-1-punkt-2"><article class="legalP" id="kapittel-2-paragraf-2-ledd-1-punkt-2-ledd-1">identifisere seg med elektronisk ID</article></article></li><li data-name="c." value="3"><article class="listArticle" id="kapittel-2-paragraf-2-ledd-1-punkt-3"><article class="legalP" id="kapittel-2-paragraf-2-ledd-1-punkt-3-ledd-1">fylle ut bestillingsskjema</article></article></li><li data-name="d." value="4"><article class="listArticle" id="kapittel-2-paragraf-2-ledd-1-punkt-4"><article class="legalP" id="kapittel-2-paragraf-2-ledd-1-punkt-4-ledd-1">oppgi nødvendig kundeinformasjon</article></article></li><li data-name="e." value="5"><article class="listArticle" id="kapittel-2-paragraf-2-ledd-1-punkt-5"><article class="legalP" id="kapittel-2-paragraf-2-ledd-1-punkt-5-ledd-1">godkjenne at nettselskapet kan kreve inn og betale ut netto prissikringsbeløp, jf. <a href="lov/2025-06-20-44/§8/ledd/2">lov om Norgespris og strømstønad til husholdninger § 8 annet ledd</a> og <a href="lov/2025-06-20-44/§9/ledd/2">§ 9 annet ledd</a></article></article></li><li data-name="f." value="6"><article class="listArticle" id="kapittel-2-paragraf-2-ledd-1-punkt-6"><article class="legalP" id="kapittel-2-paragraf-2-ledd-1-punkt-6-ledd-1">godkjenne vilkår om bindingstid, referansepris, forbrukstak og avbestillingsrett.</article></article></li></ol></article><article class="legalP" id="kapittel-2-paragraf-2-ledd-2">Alle vilkårene i bokstav a til f må være oppfylt for å kunne delta i ordningen. For nettkunder som ikke benytter digitalt bestillingsskjema gjelder ikke vilkåret i bokstav b.</article><article class="legalP" id="kapittel-2-paragraf-2-ledd-3">Ordning for sikring av strømpris skal gjelde fra registeransvarlig mottar nettkundens bestilling. Unntak fra dette er de første 14 dagene i januar fra og med 2027, hvor avtale om sikring av strømpris vil gjelde fra 1. januar.</article><article class="legalP" id="kapittel-2-paragraf-2-ledd-4">Nettselskapet skal informere om hvordan nettkunden kan bestille ordning for sikring av strømpris.</article><article class="legalP" id="kapittel-2-paragraf-2-ledd-5">Nettselskapet kan åpne for bestilling av ordning for sikring av strømpris etter at referansepris er vedtatt og før referanseprisen trer i kraft.</article></article><article class="legalArticle" data-lovdata-URL="SF/forskrift/2025-09-08-1790/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Nærmere om bestillingsskjema</span></h3><article class="legalP" id="kapittel-2-paragraf-3-ledd-1">Bestillingsskjema skal inneholde nødvendig informasjon om ordning for sikring av strømpris, inkludert nettselskapenes adgang til å kreve inn og betale ut netto prissikringsbeløp, og informasjon om referansepris, avbestillingsrett, bindingstid og forbrukstak.</article><article class="legalP" id="kapittel-2-paragraf-3-ledd-2">Nettkunder som ikke har mulighet til å benytte digitalt bestillingsskjema samtykker til deltakelse i ordning for sikring av strømpris ved å fylle ut og signere et fysisk bestillingsskjema, som sendes til nettselskapet. Nettselskapet skal sende nettkunden et avbestillingsskjema samtidig som kunden mottar et fysisk bestillingsskjema. Nettkundens bestilling av ordning for sikring av strømpris skal gjelde fra den datoen bestillingsskjemaet er poststemplet. Dersom bestillingsskjemaet ikke er poststemplet, skal bestillingen gjelde fra den datoen nettselskapet mottar bestillingsskjemaet.</article><article class="legalP" id="kapittel-2-paragraf-3-ledd-3">Spesifikasjoner for bestillingsskjema og teknisk løsning for gjennomføring av ordningen fastsettes av Reguleringsmyndigheten for energi og registeransvarlig.</article><article class="legalP" id="kapittel-2-paragraf-3-ledd-4">Reguleringsmyndigheten for energi kan fatte vedtak om endringer i krav til bestillingsskjema og teknisk løsning for gjennomføring av ordningen.</article></article><article class="legalArticle" data-lovdata-URL="SF/forskrift/2025-09-08-1790/§7" data-name="§7" id="kapittel-2-paragraf-4"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Bekreftelse på bestilling av ordning for sikring av strømpris</span></h3><article class="legalP" id="kapittel-2-paragraf-4-ledd-1">Ved bestilling av ordning for sikring av strømpris, skal nettkunden uten ugrunnet opphold motta bekreftelse på bestilling med informasjon om oppstartstidspunkt, referansepris, avbestillingsrett og bindingstid på målepunktet.</article><article class="legalP" id="kapittel-2-paragraf-4-ledd-2">For nettkunder som ikke benytter seg av digitalt bestillingsskjema, plikter nettselskapet å videreformidle informasjon om at kunden har bestilt ordning for sikring av strømpris til registeransvarlig.</article><article class="legalP" id="kapittel-2-paragraf-4-ledd-3">Nettselskapet skal kunne dokumentere hvilke av sine nettkunder som deltar i ordning for sikring av strømpris.</article></article><article class="legalArticle" data-lovdata-URL="SF/forskrift/2025-09-08-1790/§8" data-name="§8" id="kapittel-2-paragraf-5"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Avbestillingsrett</span></h3><article class="legalP" id="kapittel-2-paragraf-5-ledd-1">Nettkunden kan avbestille ordning for sikring av strømpris inntil 14 dager fra registeransvarlig har mottatt bestillingen. Dersom nettkunden benytter seg av avbestillingsretten, vil retten til ordning for sikring av strømpris bortfalle for de dagene før nettkunden benyttet seg av avbestillingsretten.</article><article class="legalP" id="kapittel-2-paragraf-5-ledd-2">Dersom nettkunden bestiller ordning for sikring av strømpris før ny referansepris trer i kraft, gjelder avbestillingsretten i 14 dager fra første dag i ny prisperiode.</article><article class="legalP" id="kapittel-2-paragraf-5-ledd-3">Dersom referanseprisen endres i løpet av prisperioden, har nettkunden rett til å avbestille ordning for sikring av strømpris i 14 dager fra ny referansepris trer i kraft. Nettselskapet skal informere nettkunden direkte om prisendringen og nettkundens avbestillingsrett.</article><article class="legalP" id="kapittel-2-paragraf-5-ledd-4">For å benytte seg av avbestillingsretten, må nettkunden identifisere seg med elektronisk ID hos registeransvarlig og bekrefte avbestillingen. Nettkunder som ikke har mulighet til å avbestille hos registeransvarlig skal sende avbestilling skriftlig til sitt nettselskap. Avbestillingen gjelder fra den datoen avbestillingen ble poststemplet. Dersom avbestillingen ikke er poststemplet, gjelder avbestillingen fra den datoen nettselskapet mottar avbestillingen.</article><article class="legalP" id="kapittel-2-paragraf-5-ledd-5">Ved avbestilling av ordning for sikring av strømpris skal nettkunden uten ugrunnet opphold motta bekreftelse på avbestilling.</article></article><article class="legalArticle" data-lovdata-URL="SF/forskrift/2025-09-08-1790/§9" data-name="§9" id="kapittel-2-paragraf-6"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Bindingstid</span></h3><article class="legalP" id="kapittel-2-paragraf-6-ledd-1">Nettkundens målepunkt bindes fra registeransvarlig mottar nettkundens bestilling av ordning for sikring av strømpris. Målepunktet bindes ut prisperioden.</article><article class="legalP" id="kapittel-2-paragraf-6-ledd-2">For nettkunder som ikke benytter digitalt bestillingsskjema vil målepunktet være bundet fra den datoen utfylt og signert bestillingsskjema er poststemplet. Dersom bestillingsskjemaet ikke er poststemplet, er målepunktet bundet fra den datoen nettselskapet mottar bestillingsskjemaet. Målepunktet bindes ut prisperioden.</article><article class="legalP" id="kapittel-2-paragraf-6-ledd-3">Ved bestilling av ordning for sikring av strømpris før ny referansepris trer i kraft, vil nettkundens målepunkt være bundet fra ny referansepris trer i kraft.</article><article class="legalP" id="kapittel-2-paragraf-6-ledd-4">Ved bindingstidens utløp, er ikke lenger nettkundens målepunkt bundet til ordning for sikring av strømpris. Dersom nettkunden ønsker å fortsette å delta i ordning for sikring av strømpris i ny prisperiode, er nettkunden selv ansvarlig for å bestille ordning for sikring av strømpris.</article></article></section><section class="section" data-name="kap3" id="kapittel-3" data-lovdata-URL="SF/forskrift/2025-09-08-1790/KAPITTEL_3"><h2>Kapittel 3. Prissikringsbeløp og forbrukstak</h2><article class="legalArticle" data-lovdata-URL="SF/forskrift/2025-09-08-1790/§10" data-name="§10" id="kapittel-3-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Referansepris</span></h3><article class="legalP" id="kapittel-3-paragraf-1-ledd-1">Referansepris for perioden 1. oktober 2025 til 31. desember 2026 er 40 øre per kWh, eksklusiv merverdiavgift.</article></article><article class="legalArticle" data-lovdata-URL="SF/forskrift/2025-09-08-1790/§11" data-name="§11" id="kapittel-3-paragraf-2"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Beregning av prissikringsverdi og prissikringsbeløp</span></h3><article class="legalP" id="kapittel-3-paragraf-2-ledd-1">Nettselskapet skal beregne prissikringsverdi time for time basert på følgende formel: elspotpris i budområde – referansepris, jf. <a href="forskrift/2025-09-08-1790/§10">§ 10</a>. Beregningen skal ta hensyn til merverdiavgift.</article><article class="legalP" id="kapittel-3-paragraf-2-ledd-2">Nettselskapet skal beregne prissikringsbeløp for hver enkelt nettkunde som deltar i ordning for sikring av strømpris. Prissikringsbeløpet beregnes ved å multiplisere prissikringsverdi med nettkundens forbruk opp til forbrukstaket i alle timer i måneden det faktureres nettleie for.</article></article><article class="legalArticle" data-lovdata-URL="SF/forskrift/2025-09-08-1790/§12" data-name="§12" id="kapittel-3-paragraf-3"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Beregning av prissikringsbeløp for nettkunder uten timesmåling</span></h3><article class="legalP" id="kapittel-3-paragraf-3-ledd-1">For nettkunder uten timesmåling skal nettselskapene ved beregning av prissikringsbeløp etter <a href="forskrift/2025-09-08-1790/§11">§ 11</a> bruke forbruksprofil fastsatt av Elhub, og summere disse slik at de får en timesverdi.</article></article><article class="legalArticle" data-lovdata-URL="SF/forskrift/2025-09-08-1790/§13" data-name="§13" id="kapittel-3-paragraf-4"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Forbrukstak</span></h3><article class="legalP" id="kapittel-3-paragraf-4-ledd-1">Det skal beregnes prissikringsbeløp for de første 5&#xa0;000 kWh forbruk per måned per målepunkt med husholdningsforbruk. Det skal beregnes prissikringsbeløp for de første 1&#xa0;000 kWh forbruk per måned per målepunkt med fritidsboligforbruk.</article></article></section><section class="section" data-name="kap4" id="kapittel-4" data-lovdata-URL="SF/forskrift/2025-09-08-1790/KAPITTEL_4"><h2>Kapittel 4. Husholdninger og fritidsboliger i boligselskap</h2><article class="legalArticle" data-lovdata-URL="SF/forskrift/2025-09-08-1790/§14" data-name="§14" id="kapittel-4-paragraf-1"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Husholdninger og fritidsboliger i boligselskap</span></h3><article class="legalP" id="kapittel-4-paragraf-1-ledd-1">Nettselskapene plikter på forespørsel å tilby deltakelse i ordning for sikring av strømpris til:<ol class="defaultList" type="a"><li data-name="a." value="1"><article class="listArticle" id="kapittel-4-paragraf-1-ledd-1-punkt-1"><article class="legalP" id="kapittel-4-paragraf-1-ledd-1-punkt-1-ledd-1">boligselskap hvor strømforbruk for husholdninger og fritidsboliger måles og avregnes per felles inntaksledning</article></article></li><li data-name="b." value="2"><article class="listArticle" id="kapittel-4-paragraf-1-ledd-1-punkt-2"><article class="legalP" id="kapittel-4-paragraf-1-ledd-1-punkt-2-ledd-1">boligselskap med målepunkt som forsyner husholdnings- og fritidsboligforbruk i boligselskapets fellesarealer, samt felles oppvarmings- og ventilasjonssystemer.</article></article></li></ol></article><article class="legalP" id="kapittel-4-paragraf-1-ledd-2">Boligselskapet skal sørge for at prissikringsbeløpet fordeles på boligselskapets husholdninger og/eller fritidsboliger.</article><article class="legalP" id="kapittel-4-paragraf-1-ledd-3">Forbruk over 5&#xa0;000 kWh per måned per boenhet og forbruk over 1&#xa0;000 kWh per fritidsbolig i boligselskapet omfattes ikke av ordning for sikring av strømpris.</article></article><article class="legalArticle" data-lovdata-URL="SF/forskrift/2025-09-08-1790/§15" data-name="§15" id="kapittel-4-paragraf-2"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Innrapportering av annet forbruk enn husholdnings- og fritidsboligforbruk</span></h3><article class="legalP" id="kapittel-4-paragraf-2-ledd-1">Boligselskap med felles oppvarmings- eller ventilasjonssystem, skal rapportere til nettselskapet hvis mer enn 20 prosent av oppvarmet areal benyttes av andre enn boligselskapets husholdninger og/eller fritidsboliger. Rapporteringen skal angi hvor stor andel av oppvarmet areal som benyttes av andre enn boligselskapets husholdninger og/eller fritidsboliger. Rapportering til nettselskapet skal skje uten ugrunnet opphold.</article></article><article class="legalArticle" data-lovdata-URL="SF/forskrift/2025-09-08-1790/§16" data-name="§16" id="kapittel-4-paragraf-3"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Innrapportering av overskridelse av forbrukstak for husholdningsforbruk eller fritidsboligforbruk</span></h3><article class="legalP" id="kapittel-4-paragraf-3-ledd-1">Dersom felles husholdningsforbruk i et boligselskap samlet overstiger 5&#xa0;000 kWh per boenhet i boligselskapet per måned, eller overstiger 1&#xa0;000 kWh per fritidsbolig i boligselskapet per måned, skal boligselskapet innrapportere antall boenheter/fritidsboliger i boligselskapet til nettselskapet uten ugrunnet opphold.</article></article><article class="legalArticle" data-lovdata-URL="SF/forskrift/2025-09-08-1790/§17" data-name="§17" id="kapittel-4-paragraf-4"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Korrigering av prissikringsbeløp for boligselskap</span></h3><article class="legalP" id="kapittel-4-paragraf-4-ledd-1">Nettselskap som får informasjon etter <a href="forskrift/2025-09-08-1790/§15">§ 15</a> om annet forbruk, skal gjøre en forholdsmessig justering av prissikringsbeløpet.</article><article class="legalP" id="kapittel-4-paragraf-4-ledd-2">Nettselskap som får informasjon etter <a href="forskrift/2025-09-08-1790/§16">§ 16</a> om overskridelse av forbrukstak, skal justere prissikringsbeløpet slik at det ikke overstiger 5&#xa0;000 kWh per boenhet i boligselskapet per måned eller 1&#xa0;000 kWh per fritidsbolig i boligselskapet per måned.</article><article class="legalP" id="kapittel-4-paragraf-4-ledd-3">Korrigering av prissikringsbeløpet skal gjøres på første mulige faktura.</article></article></section><section class="section" data-name="kap5" id="kapittel-5" data-lovdata-URL="SF/forskrift/2025-09-08-1790/KAPITTEL_5"><h2>Kapittel 5. Husholdninger med fritidsbolig som fast bolig</h2><article class="legalArticle" data-lovdata-URL="SF/forskrift/2025-09-08-1790/§18" data-name="§18" id="kapittel-5-paragraf-1"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Husholdning med fritidsbolig som fast bolig</span></h3><article class="legalP" id="kapittel-5-paragraf-1-ledd-1">Nettkunde som bor fast i fritidsbolig, og som har egen strømmåler registrert hos et nettselskap, har rett til samme forbrukstak som husholdningskunder dersom:<ol class="defaultList" type="a"><li data-name="a." value="1"><article class="listArticle" id="kapittel-5-paragraf-1-ledd-1-punkt-1"><article class="legalP" id="kapittel-5-paragraf-1-ledd-1-punkt-1-ledd-1">nettkunden har fremlagt for nettselskapet gyldig vedtak fra kommunen om varig eller midlertidig bruksendringstillatelse til boligformål, eller</article></article></li><li data-name="b." value="2"><article class="listArticle" id="kapittel-5-paragraf-1-ledd-1-punkt-2"><article class="legalP" id="kapittel-5-paragraf-1-ledd-1-punkt-2-ledd-1">det fremgår av Folkeregisteret at nettkunden er og har vært bostedsregistrert på nåværende adresse senest 9. juni 2025.</article></article></li></ol></article><article class="legalP" id="kapittel-5-paragraf-1-ledd-2">Prissikringsbeløpet beregnes etter <a href="forskrift/2025-09-08-1790/§11">§ 11</a>. Nettkunde som nevnt i bokstav a og som har et fortsatt kundeforhold, har rett til samme forbrukstak som husholdningskunder fra og med tidspunktet for vedtaket fra kommunen, men tidligst 1. oktober 2025. Nettkunde som nevnt i bokstav b og som har et fortsatt kundeforhold, har rett til samme forbrukstak som husholdningskunder fra og med 1.oktober 2025.</article></article></section><section class="section" data-name="kap6" id="kapittel-6" data-lovdata-URL="SF/forskrift/2025-09-08-1790/KAPITTEL_6"><h2>Kapittel 6. Husholdninger og fritidsboliger tilknyttet gårds- og grendeverk</h2><article class="legalArticle" data-lovdata-URL="SF/forskrift/2025-09-08-1790/§19" data-name="§19" id="kapittel-6-paragraf-1"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Husholdning og fritidsbolig tilknyttet gårds- og grendeverk</span></h3><article class="legalP" id="kapittel-6-paragraf-1-ledd-1">Gårds- og grendeverk med underliggende husholdnings- og/eller fritidsboligforbruk har rett til å delta i ordning for sikring av strømpris. Dette gjelder ikke husholdninger og fritidsboliger som mottar strømstønad for husholdnings- og/eller fritidsboligforbruk gjennom andre strømstønadsordninger.</article><article class="legalP" id="kapittel-6-paragraf-1-ledd-2">For å kunne delta i ordning for sikring av strømpris, må nettkunden i tilknytningspunktet rapportere informasjon om gårds- og grendeverket etter <a href="forskrift/2025-09-08-1790/§20">§ 20</a> til nettselskapet. Nettselskapet må melde fra til registeransvarlig, slik at nettkunden i tilknytningspunktet for gårds- og grendeverket kan delta i ordning for sikring av strømpris.</article><article class="legalP" id="kapittel-6-paragraf-1-ledd-3">Prissikringsbeløpet beregnes etter <a href="forskrift/2025-09-08-1790/§11">§ 11</a>. Målt og avregnet uttak i tilknytningspunktet mellom gårds- og grendeverket og nettselskapet er grunnlaget for beregning av netto prissikringsbeløp til nettkunden i tilknytningspunktet. Det gis ikke prissikringsbeløp for forbruk over 5&#xa0;000 kWh per måned per husholdning og 1&#xa0;000 kWh per fritidsbolig tilknyttet gårds- og grendeverket.</article><article class="legalP" id="kapittel-6-paragraf-1-ledd-4">Nettselskapet skal kreve inn eller betale ut netto prissikringsbeløp til nettkunde i tilknytningspunktet. Nettkunde i tilknytningspunktet skal sørge for at prissikringsbeløpet i sin helhet fordeles på husholdningene og fritidsboligene tilknyttet gårds- og grendeverket basert på forbruk og forbrukstak.</article></article><article class="legalArticle" data-lovdata-URL="SF/forskrift/2025-09-08-1790/§20" data-name="§20" id="kapittel-6-paragraf-2"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Opplysninger om gårds- og grendeverk og tilknyttede husholdninger og fritidsboliger</span></h3><article class="legalP" id="kapittel-6-paragraf-2-ledd-1">Nettkunde i tilknytningspunktet skal oppgi følgende informasjon til nettselskapet:<ol class="defaultList" type="a"><li data-name="a." value="1"><article class="listArticle" id="kapittel-6-paragraf-2-ledd-1-punkt-1"><article class="legalP" id="kapittel-6-paragraf-2-ledd-1-punkt-1-ledd-1">antall husholdninger og fritidsboliger bak målepunktet til gårds- og grendeverket som ikke får strømstønad for husholdningsforbruk gjennom andre stønadsordninger</article></article></li><li data-name="b." value="2"><article class="listArticle" id="kapittel-6-paragraf-2-ledd-1-punkt-2"><article class="legalP" id="kapittel-6-paragraf-2-ledd-1-punkt-2-ledd-1">adresse til hver husholdning og fritidsbolig</article></article></li><li data-name="c." value="3"><article class="listArticle" id="kapittel-6-paragraf-2-ledd-1-punkt-3"><article class="legalP" id="kapittel-6-paragraf-2-ledd-1-punkt-3-ledd-1">samlet hovedsikringskapasitet i gårds- og grendeverket.</article></article></li></ol></article><article class="legalP" id="kapittel-6-paragraf-2-ledd-2">Nettkunde i tilknytningspunktet plikter å opplyse nettselskapet om endringer uten ugrunnet opphold.</article></article></section><section class="section" data-name="kap7" id="kapittel-7" data-lovdata-URL="SF/forskrift/2025-09-08-1790/KAPITTEL_7"><h2>Kapittel 7. Forvaltning og kontroll</h2><article class="legalArticle" data-lovdata-URL="SF/forskrift/2025-09-08-1790/§21" data-name="§21" id="kapittel-7-paragraf-1"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Pålegg</span></h3><article class="legalP" id="kapittel-7-paragraf-1-ledd-1">Reguleringsmyndigheten for energi kan gi de pålegg som er nødvendige for gjennomføringen av bestemmelsene i denne forskriften.</article></article><article class="legalArticle" data-lovdata-URL="SF/forskrift/2025-09-08-1790/§22" data-name="§22" id="kapittel-7-paragraf-2"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Korrigering og tilbakebetaling av uriktig prissikringsbeløp</span></h3><article class="legalP" id="kapittel-7-paragraf-2-ledd-1">Nettselskapet skal korrigere uriktig fakturert prissikringsbeløp på første mulige faktura. Nettselskapet kan kreve tilbakebetaling av uriktig utbetalt prissikringsbeløp fra nettkunde inntil seks måneder fra utbetalingen ble foretatt, uten vedtak fra Reguleringsmyndigheten for energi. Tilsvarende gjelder uriktig innbetalt prissikringsbeløp fra nettkunde til nettselskap.</article><article class="legalP" id="kapittel-7-paragraf-2-ledd-2">Reguleringsmyndigheten for energi kan treffe vedtak om stans i videre utbetaling eller tilbakebetaling av fakturert prissikringsbeløp, dersom en nettkunde er urettmessig mottaker eller har mottatt uriktig prissikringsbeløp.</article><article class="legalP" id="kapittel-7-paragraf-2-ledd-3">Reguleringsmyndigheten for energi kan treffe vedtak om tilbakebetaling til nettkunde dersom nettkunde har mottatt uriktig prissikringsbeløp fra nettselskapet.</article><article class="legalP" id="kapittel-7-paragraf-2-ledd-4">Reguleringsmyndigheten for energi kan treffe vedtak om stans i videre utbetaling eller tilbakebetaling av prissikringsbeløp, dersom pålegg etter <a href="forskrift/2025-09-08-1790/§21">§ 21</a> ikke etterfølges.</article><article class="legalP" id="kapittel-7-paragraf-2-ledd-5">Reguleringsmyndigheten for energi kan treffe vedtak om stans i videre utbetaling og tilbakebetaling av uriktig utbetalt prissikringsbeløp, dersom prissikringsbeløpet har tilfalt andre enn rettmessige mottakere etter <a href="forskrift/2025-09-08-1790/§19">§ 19</a>.</article><article class="legalP" id="kapittel-7-paragraf-2-ledd-6">Vedtak etter denne bestemmelsen kan påklages til Energiklagenemnda.</article></article><article class="legalArticle" data-lovdata-URL="SF/forskrift/2025-09-08-1790/§23" data-name="§23" id="kapittel-7-paragraf-3"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Fakturering og fakturainformasjon</span></h3><article class="legalP" id="kapittel-7-paragraf-3-ledd-1">Prissikringsbeløpet skal komme til fradrag eller legges til fakturert nettleie fra nettselskapet. Dersom nettleien faktureres separat og prissikringsbeløpet overstiger nettleien, skal det overskytende beløpet utbetales til nettkunden senest ved fakturaforfall.</article><article class="legalP" id="kapittel-7-paragraf-3-ledd-2">Ved gjennomfakturering skal kraftleverandør sørge for at utbetaling til nettkunden skjer gjennom fradrag på faktura. Dersom prissikringsbeløpet overstiger nettleien, skal nettselskapet overføre overskytende beløp til kraftleverandøren. Dersom nettkunden skal betale inn prissikringsbeløp, skal kraftleverandøren overføre dette beløpet til nettselskapet.</article><article class="legalP" id="kapittel-7-paragraf-3-ledd-3">Dersom nettkunden deltar i ordning for sikring av strømpris, skal dette tydelig fremkomme av nettkundens faktura.</article><article class="legalP" id="kapittel-7-paragraf-3-ledd-4">Informasjon om forbruk som er omfattet av ordning for sikring av strømpris skal fremgå av fakturaen fra nettselskapet eller kraftleverandøren som utfører gjennomfakturering. Det skal fremgå tydelig av fakturaen om nettkunden får utbetalt eller må betale inn et prissikringsbeløp. Netto prissikringsbeløp skal fremgå tydelig av fakturaen. Det skal gis informasjon til nettkunden om at prissikringsverdier time for time offentliggjøres av Reguleringsmyndigheten for energi.</article><article class="legalP" id="kapittel-7-paragraf-3-ledd-5">For nettselskap med leveringsplikt etter <a href="lov/1990-06-29-50/§3-3">energiloven § 3-3</a> gjelder første, tredje og fjerde ledd tilsvarende.</article></article><article class="legalArticle" data-lovdata-URL="SF/forskrift/2025-09-08-1790/§24" data-name="§24" id="kapittel-7-paragraf-4"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Korrigering mot fremtidige utbetalinger</span></h3><article class="legalP" id="kapittel-7-paragraf-4-ledd-1">Nettkundens skyldige prissikringsbeløp kan korrigeres mot fremtidige utbetalinger av prissikringsbeløp.</article><article class="legalP" id="kapittel-7-paragraf-4-ledd-2">Dersom nettkunde har prissikringsbeløp til gode og nettselskapet mangler betalingsinformasjon for å betale ut til nettkundens konto, kan nettselskapet korrigere prissikringsbeløp til gode mot fremtidig nettleie eller prissikringsbeløp.</article><article class="legalP" id="kapittel-7-paragraf-4-ledd-3">Det kan ikke korrigeres mot tidligere ubetalte krav på nettleie.</article></article><article class="legalArticle" data-lovdata-URL="SF/forskrift/2025-09-08-1790/§25" data-name="§25" id="kapittel-7-paragraf-5"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Rapportering for kontroll</span></h3><article class="legalP" id="kapittel-7-paragraf-5-ledd-1">Nettselskapene skal hver måned oversende til Reguleringsmyndigheten for energi dokumentasjon av prissikringsbeløpene som er utbetalt til eller innbetalt fra nettkundene.</article><article class="legalP" id="kapittel-7-paragraf-5-ledd-2">Reguleringsmyndigheten for energi kan fastsette format på dokumentasjon.</article><article class="legalP" id="kapittel-7-paragraf-5-ledd-3">Dokumentasjonen skal inneholde følgende informasjon:<ol class="defaultList" type="a"><li data-name="a." value="1"><article class="listArticle" id="kapittel-7-paragraf-5-ledd-3-punkt-1"><article class="legalP" id="kapittel-7-paragraf-5-ledd-3-punkt-1-ledd-1">målepunkt-ID</article></article></li><li data-name="b." value="2"><article class="listArticle" id="kapittel-7-paragraf-5-ledd-3-punkt-2"><article class="legalP" id="kapittel-7-paragraf-5-ledd-3-punkt-2-ledd-1">startdato og sluttdato for den aktuelle utbetalingen eller innbetalingen</article></article></li><li data-name="c." value="3"><article class="listArticle" id="kapittel-7-paragraf-5-ledd-3-punkt-3"><article class="legalP" id="kapittel-7-paragraf-5-ledd-3-punkt-3-ledd-1">sluttbrukergruppe</article></article></li><li data-name="d." value="4"><article class="listArticle" id="kapittel-7-paragraf-5-ledd-3-punkt-4"><article class="legalP" id="kapittel-7-paragraf-5-ledd-3-punkt-4-ledd-1">næringskode</article></article></li><li data-name="e." value="5"><article class="listArticle" id="kapittel-7-paragraf-5-ledd-3-punkt-5"><article class="legalP" id="kapittel-7-paragraf-5-ledd-3-punkt-5-ledd-1">totalt forbruk i kWh</article></article></li><li data-name="f." value="6"><article class="listArticle" id="kapittel-7-paragraf-5-ledd-3-punkt-6"><article class="legalP" id="kapittel-7-paragraf-5-ledd-3-punkt-6-ledd-1">prissikret forbruk i kWh</article></article></li><li data-name="g." value="7"><article class="listArticle" id="kapittel-7-paragraf-5-ledd-3-punkt-7"><article class="legalP" id="kapittel-7-paragraf-5-ledd-3-punkt-7-ledd-1">prissikringsbeløp i kroner</article></article></li><li data-name="h." value="8"><article class="listArticle" id="kapittel-7-paragraf-5-ledd-3-punkt-8"><article class="legalP" id="kapittel-7-paragraf-5-ledd-3-punkt-8-ledd-1">indikator for om målepunktet er en husholdning, boligselskap, gårds- og grendeverk eller fritidsbolig (priskode).</article></article></li></ol></article><article class="legalP" id="kapittel-7-paragraf-5-ledd-4">Reguleringsmyndigheten for energi kan ved behov be om ytterligere relevant informasjon.</article><article class="legalP" id="kapittel-7-paragraf-5-ledd-5">Oversendelse av informasjon skal skje samtidig med fakturering. Ved utelatt informasjon kan Reguleringsmyndigheten for energi holde tilbake utbetaling eller innbetaling av prissikringsbeløp til nettselskapet.</article></article><article class="legalArticle" data-lovdata-URL="SF/forskrift/2025-09-08-1790/§26" data-name="§26" id="kapittel-7-paragraf-6"><h3 class="legalArticleHeader"><span class="legalArticleValue">§ 26</span>. <span class="legalArticleTitle">Opplysninger for forkontroll av fakturert beløp</span></h3><article class="legalP" id="kapittel-7-paragraf-6-ledd-1">Avregningsansvarlig skal hver måned sende Reguleringsmyndigheten for energi informasjon om antall målepunkter som er omfattet av ordningen og anslått netto prissikringsbeløp per nettselskap.</article></article></section><section class="section" data-name="kap8" id="kapittel-8" data-lovdata-URL="SF/forskrift/2025-09-08-1790/KAPITTEL_8"><h2>Kapittel 8. Øvrige bestemmelser</h2><article class="legalArticle" data-lovdata-URL="SF/forskrift/2025-09-08-1790/§27" data-name="§27" id="kapittel-8-paragraf-1"><h3 class="legalArticleHeader"><span class="legalArticleValue">§ 27</span>. <span class="legalArticleTitle">Behandling av personopplysninger</span></h3><article class="legalP" id="kapittel-8-paragraf-1-ledd-1">Reguleringsmyndigheten for energi har rett til å behandle personopplysninger knyttet til forbruk, faktura og kundeinformasjon for å utføre sine oppgaver etter <a href="lov/2025-06-20-44">lov om Norgespris og strømstønad til husholdninger</a> og denne forskriften.</article><article class="legalP" id="kapittel-8-paragraf-1-ledd-2">Nettselskapene, kraftleverandørene, avregningsansvarlig, registeransvarlig, Energiklagenemnda og andre med samtykke fra kunden, har rett til å behandle personopplysninger knyttet til nettkundenes forbruk, faktura og annen kundeinformasjon for å utføre sine oppgaver etter <a href="lov/2025-06-20-44">lov om Norgespris og strømstønad til husholdninger</a> og denne forskriften.</article></article><article class="legalArticle" data-lovdata-URL="SF/forskrift/2025-09-08-1790/§28" data-name="§28" id="kapittel-8-paragraf-2"><h3 class="legalArticleHeader"><span class="legalArticleValue">§ 28</span>. <span class="legalArticleTitle">Dispensasjon</span></h3><article class="legalP" id="kapittel-8-paragraf-2-ledd-1">Reguleringsmyndigheten for energi kan i særskilte tilfeller gi dispensasjon fra bestemmelser i denne forskriften.</article></article><article class="legalArticle" data-lovdata-URL="SF/forskrift/2025-09-08-1790/§29" data-name="§29" id="kapittel-8-paragraf-3"><h3 class="legalArticleHeader"><span class="legalArticleValue">§ 29</span>. <span class="legalArticleTitle">Ikraftsetting og varighet</span></h3><article class="legalP" id="kapittel-8-paragraf-3-ledd-1">Forskriften trer i kraft 15. september 2025 og oppheves 31. desember 2029.</article></article></section></main></body></html>