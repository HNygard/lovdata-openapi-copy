<!DOCTYPE html><html lang="no"><head><title>Forskrift om Forbrukertilsynets og Markedsrådets saksbehandling mv.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2017-11-21-1817</dd><dt class="dokid">DokumentID</dt><dd class="dokid">SF/forskrift/2017-11-21-1817</dd><dt class="ministry">Departement</dt><dd class="ministry"><ul><li>Barne- og familiedepartementet</li></ul></dd><dt class="subunit">Etat</dt><dd class="subunit"><ul><li>Forbruker-, rettighets- og likestillingsavd.</li></ul></dd><dt class="dateInForce">I kraft fra</dt><dd class="dateInForce">2018-01-01</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/2009-06-05-588">forskrift/2009-06-05-588</a></li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/2009-01-09-2/§38">lov/2009-01-09-2/§38</a></li></ul></dd><dt class="dateOfPublication">Kunngjort</dt><dd class="dateOfPublication">2017-11-24 15:30</dd><dt class="titleShort">Korttittel</dt><dd class="titleShort">Forskrift om Forbrukertilsynets og Markedsrådets saksbehandling mv.</dd><dt class="title">Tittel</dt><dd class="title">Forskrift om Forbrukertilsynets og Markedsrådets saksbehandling mv.</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Barne- og likestillingsdepartementet 21. november 2017 med hjemmel i <a href="lov/2009-01-09-2">lov 9. januar 2009 nr. 2</a> om kontroll med markedsføring og avtalevilkår mv. (markedsføringsloven) <a href="lov/2009-01-09-2/§38">§ 38</a>.</dd><dt class="refid">RefID</dt><dd class="refid">forskrift/2017-11-21-1817</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om Forbrukertilsynets og Markedsrådets saksbehandling mv.</a><ul class="tocSubUl"><li><a href="#kapittel-1" data-child-interval="§§ 1 – 2">Kapittel I – Forbrukertilsynet</a><ul class="tocSubUl"><li><a href="#kapittel-1-paragraf-1">§ 1.</a></li><li><a href="#kapittel-1-paragraf-2">§ 2.</a></li></ul></li><li><a href="#kapittel-2" data-child-interval="§§ 3 – 8">Kapittel II – Markedsrådet</a><ul class="tocSubUl"><li><a href="#kapittel-2-paragraf-1">§ 3.</a></li><li><a href="#kapittel-2-paragraf-2">§ 4.</a></li><li><a href="#kapittel-2-paragraf-3">§ 5.</a></li><li><a href="#kapittel-2-paragraf-4">§ 6.</a></li><li><a href="#kapittel-2-paragraf-5">§ 7.</a></li><li><a href="#kapittel-2-paragraf-6">§ 8.</a></li></ul></li><li><a href="#kapittel-3" data-child-interval="§ 9">Kapittel III – Avsluttende bestemmelser</a><ul class="tocSubUl"><li><a href="#kapittel-3-paragraf-1">§ 9.</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/2017-11-21-1817" id="dokument"><h1>Forskrift om Forbrukertilsynets og Markedsrådets saksbehandling mv.</h1><section class="section" data-name="kapI" id="kapittel-1" data-lovdata-URL="SF/forskrift/2017-11-21-1817/KAPITTEL_1"><h2>Kapittel I – Forbrukertilsynet</h2><article class="legalArticle" data-lovdata-URL="SF/forskrift/2017-11-21-1817/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>.</h3><article class="legalP" id="kapittel-1-paragraf-1-ledd-1">Forbrukertilsynet skal legge vekt på å gjøre sin virksomhet kjent blant publikum, og å informere forbrukere og næringsdrivende om de regelverkene det fører tilsyn med.</article><article class="legalP" id="kapittel-1-paragraf-1-ledd-2">Forbrukertilsynets alminnelige veiledningsplikt omfatter ikke å gi forhåndsuttalelser eller på annen måte å ta standpunkt til lovligheten av konkrete tiltak som planlegges iverksatt.</article></article><article class="legalArticle" data-lovdata-URL="SF/forskrift/2017-11-21-1817/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>.</h3><article class="legalP" id="kapittel-1-paragraf-2-ledd-1">Den som klager en sak inn for Forbrukertilsynet, regnes ikke som part etter forvaltningsloven i saken mellom den innklagede og Forbrukertilsynet. En klager skal underrettes om resultatet av henvendelsen.</article></article></section><section class="section" data-name="kapII" id="kapittel-2" data-lovdata-URL="SF/forskrift/2017-11-21-1817/KAPITTEL_2"><h2>Kapittel II – Markedsrådet</h2><article class="legalArticle" data-lovdata-URL="SF/forskrift/2017-11-21-1817/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>.</h3><article class="legalP" id="kapittel-2-paragraf-1-ledd-1">Markedsrådet skal innhente opplysninger og uttalelser fra parten og Forbrukertilsynet i den utstrekning og form som anses nødvendig for å få saken klarlagt. Markedsrådet kan gi andre anledning til å uttale seg dersom de antas å ha særlig interesse i sakens utfall eller å kunne bidra til sakens opplysning. Markedsrådet kan innhente sakkyndig bistand.</article><article class="legalP" id="kapittel-2-paragraf-1-ledd-2">Markedsrådet skal som hovedregel sette en frist for når parten og Forbrukertilsynet skal ha inngitt alle opplysningene av betydning for saken.</article><article class="legalP" id="kapittel-2-paragraf-1-ledd-3">Markedsrådet skal fortløpende sende kopi av mottatte dokumenter i saken til parten og Forbrukertilsynet.</article></article><article class="legalArticle" data-lovdata-URL="SF/forskrift/2017-11-21-1817/§4" data-name="§4" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>.</h3><article class="legalP" id="kapittel-2-paragraf-2-ledd-1">Markedsrådet fatter vedtak i et utvalg som består av lederen eller nestlederen og to medlemmer. I særlige tilfeller kan lederen eller nestlederen beslutte at vedtak skal fattes i et forsterket utvalg som består av lederen eller nestlederen og fire medlemmer. Lederen og nestlederen kan delta i behandlingen av samme sak.</article><article class="legalP" id="kapittel-2-paragraf-2-ledd-2">Lederen eller nestlederen fastsetter sammensetningen av utvalget for hver enkelt sak. Sammensetningen bør baseres på en rotasjonsordning som sikrer at hver av de oppnevnte medlemmene i Markedsrådet jevnlig deltar i saksbehandlingen.</article><article class="legalP" id="kapittel-2-paragraf-2-ledd-3">Vedtak fattes med alminnelig flertall. Det skal opplyses om avgjørelsen er enstemmig. Ved dissens skal det opplyses om hvem som er uenige og deres begrunnelse.</article><article class="legalP" id="kapittel-2-paragraf-2-ledd-4">Markedsrådets øvrige avgjørelser kan treffes av lederen eller nestlederen alene.</article></article><article class="legalArticle" data-lovdata-URL="SF/forskrift/2017-11-21-1817/§5" data-name="§5" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>.</h3><article class="legalP" id="kapittel-2-paragraf-3-ledd-1">Markedsrådets utvalg behandler saken i et møte som ledes av lederen eller nestlederen. Møtet kan gjennomføres ved fjernkommunikasjon.</article><article class="legalP" id="kapittel-2-paragraf-3-ledd-2">Markedsrådet kan beslutte at parten, Forbrukertilsynet og eventuelt andre med opplysninger av betydning kan møte til muntlig behandling av saken. Ved avgjørelsen skal det legges vekt på hensynet til sakens opplysning, effektiv ressursbruk og partens rettssikkerhet. Markedsrådet skal be om partens og Forbrukertilsynets syn på om det bør gjennomføres muntlig behandling.</article></article><article class="legalArticle" data-lovdata-URL="SF/forskrift/2017-11-21-1817/§6" data-name="§6" id="kapittel-2-paragraf-4"><h3 class="legalArticleHeader"><span class="legalArticleValue">§ 6</span>.</h3><article class="legalP" id="kapittel-2-paragraf-4-ledd-1">Ved muntlig behandling av saken er møtet offentlig.</article><article class="legalP" id="kapittel-2-paragraf-4-ledd-2">Dersom bestemmelser om taushetsplikt er til hinder for offentlighet, skal behandlingen av saken foregå i lukket møte. Markedsrådet kan beslutte at behandlingen av saken skal foregå i lukket møte selv om bestemmelser om taushetsplikt ikke er til hinder for offentlighet.</article><article class="legalP" id="kapittel-2-paragraf-4-ledd-3">Rådslagningen blant Markedsrådets medlemmer etter at den muntlige behandlingen er avsluttet, er ikke offentlig.</article></article><article class="legalArticle" data-lovdata-URL="SF/forskrift/2017-11-21-1817/§7" data-name="§7" id="kapittel-2-paragraf-5"><h3 class="legalArticleHeader"><span class="legalArticleValue">§ 7</span>.</h3><article class="legalP" id="kapittel-2-paragraf-5-ledd-1">Ved krav om dekning av kostnader til juridisk bistand etter <a href="lov/1967-02-10/§36">forvaltningsloven § 36</a>, kan Markedsrådet kreve at det angis hvor store beløp og hvor mange timers arbeid som knytter seg til de ulike stadiene av saksbehandlingen fra vedtak er fattet av Forbrukertilsynet til saken er avsluttet for Markedsrådet.</article><article class="legalP" id="kapittel-2-paragraf-5-ledd-2">Sakskostnader tilkjennes ikke i saker som gjelder Forbrukertilsynets nedprioritering av enkeltsaker.</article></article><article class="legalArticle" data-lovdata-URL="SF/forskrift/2017-11-21-1817/§8" data-name="§8" id="kapittel-2-paragraf-6"><h3 class="legalArticleHeader"><span class="legalArticleValue">§ 8</span>.</h3><article class="legalP" id="kapittel-2-paragraf-6-ledd-1">Bestemmelsene i dette kapittelet gjelder så langt de passer der Markedsrådet behandler klager på Helsedirektoratets vedtak.</article></article></section><section class="section" data-name="kapIII" id="kapittel-3" data-lovdata-URL="SF/forskrift/2017-11-21-1817/KAPITTEL_3"><h2>Kapittel III – Avsluttende bestemmelser</h2><article class="legalArticle" data-lovdata-URL="SF/forskrift/2017-11-21-1817/§9" data-name="§9" id="kapittel-3-paragraf-1"><h3 class="legalArticleHeader"><span class="legalArticleValue">§ 9</span>.</h3><article class="legalP" id="kapittel-3-paragraf-1-ledd-1">Forskriften trer i kraft 1. januar 2018. Fra samme tidspunkt oppheves <a href="forskrift/2009-06-05-588">forskrift 5. juni 2009 nr. 588</a> om Forbrukerombudets og Markedsrådets saksbehandling mv.</article><article class="legalP" id="kapittel-3-paragraf-1-ledd-2">Loven og forskriften får virkning også for saker som er mottatt av Markedsrådet, men som Markedsrådet ikke har fattet vedtak i, før ikrafttredelsen.</article></article></section></main></body></html>