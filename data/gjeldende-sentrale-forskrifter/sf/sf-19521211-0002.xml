<!DOCTYPE html><html lang="no"><head><title>Erklæring angående beskyttelse av kulturverdier i tilfelle av væpnet konflikt.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-1952-12-11-2</dd><dt class="dokid">DokumentID</dt><dd class="dokid">SF/forskrift/1952-12-11-2</dd><dt class="ministry">Departement</dt><dd class="ministry"><ul><li>Klima- og miljødepartementet</li></ul></dd><dt class="publishedIn">Publisert i</dt><dd class="publishedIn">II 1952 s 644</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1814-05-17/§75">lov/1814-05-17/§75</a></li></ul></dd><dt class="titleShort">Korttittel</dt><dd class="titleShort">Forskr. ang. beskyttelse av kulturverdier</dd><dt class="title">Tittel</dt><dd class="title">Erklæring angående beskyttelse av kulturverdier i tilfelle av væpnet konflikt.</dd><dt class="miscInformation">Annet om dokumentet</dt><dd class="miscInformation">Overført fra Kulturdepartementet til Miljøverndepartementet iflg. brev 7 mai 1997 fra Kulturdepartementet (gjennomgang av sentrale forskrifter). Jfr. St.prp.nr.73 (1952–1953).</dd><dt class="refid">RefID</dt><dd class="refid">forskrift/1952-12-11-2</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Erklæring angående beskyttelse av kulturverdier i tilfelle av væpnet konflikt.</a><ul class="tocSubUl"><li><a href="#paragraf-1">Artikkel 1.</a></li><li><a href="#paragraf-2">Artikkel 2.</a></li><li><a href="#paragraf-3">Artikkel 3.</a></li><li><a href="#paragraf-4">Artikkel 4.</a></li><li><a href="#paragraf-5">Artikkel 5.</a></li><li><a href="#paragraf-6">Artikkel 6.</a></li><li><a href="#paragraf-7">Artikkel 7.</a></li><li><a href="#paragraf-8">Artikkel 8.</a></li><li><a href="#paragraf-9">Artikkel 9.</a></li><li><a href="#paragraf-10">Artikkel 10.</a></li><li><a href="#paragraf-11">Artikkel 11.</a></li><li><a href="#paragraf-12">Artikkel 12.</a></li></ul></li></ul></dd></dl></header><main class="documentBody" data-lovdata-URL="SF/forskrift/1952-12-11-2" id="dokument"><h1>Erklæring angående beskyttelse av kulturverdier i tilfelle av væpnet konflikt.</h1><article class="defaultP">Den kongelige norske regjering,</article><article class="defaultP">som er overbevist om at tapet av kulturverdier er en åndelig forarmelse ikke bare for vedkommende land, men for hele verden,</article><article class="defaultP">som er klar over at kulturverdiene som følge av den tekniske utvikling av krigføringen i stadig større grad er utsatt for ødeleggelse, og at det er alle nasjoners plikt til å ta skritt til å beskytte dem mot ødeleggelse i tilfelle av væpnet konflikt,</article><article class="defaultP">som henholder seg til de prinsipper som er fastlagt i Haagkonvensjonene av 1907 og i Washington-konvensjonen av 15. april 1935 angående beskyttelse av kulturverdier i tilfelle av væpnet konflikt,</article><article class="defaultP">og som innser betydningen av det initiativ som er tatt av de Forente Nasjoners organisasjon for utdannelse, vitenskap og kultur (UNESCO) for å få istandbrakt en internasjonal konvensjon på dette område,</article><article class="defaultP">erklærer herved, i påvente av ikrafttreden av en slik konvensjon, at den er villig til å følge disse bestemmelser:</article><article class="legalArticle" data-lovdata-URL="SF/forskrift/1952-12-11-2/a1" data-name="a1" id="paragraf-1"><h2 class="legalArticleHeader"><span class="legalArticleValue">Artikkel 1</span>.</h2><article class="legalP" id="paragraf-1-ledd-1">Den norske regjering anser det for å være enhver nasjons plikt innen sitt territorium å treffe tiltak for å beskytte kulturverdier mot ødeleggelse i tilfelle av væpnet konflikt.</article><article class="legalP" id="paragraf-1-ledd-2">Med kulturverdier forståes i denne forbindelse:<ol class="defaultList" type="a"><li data-name="a." value="1"><article class="listArticle" id="paragraf-1-ledd-2-punkt-1"><article class="legalP" id="paragraf-1-ledd-2-punkt-1-ledd-1">løsøre og fast eiendom i offentlig og privat eie som er av spesiell historisk eller kunstnerisk verdi, kunstverk, historiske dokumenter, verdifulle bøker, vitenskapelige samlinger.</article></article></li><li data-name="b." value="2"><article class="listArticle" id="paragraf-1-ledd-2-punkt-2"><article class="legalP" id="paragraf-1-ledd-2-punkt-2-ledd-1">bygninger hvis hovedformål er å gi rom for gjenstander nevnt under a) og som virkelig gjør det,</article></article></li><li data-name="c." value="3"><article class="listArticle" id="paragraf-1-ledd-2-punkt-3"><article class="legalP" id="paragraf-1-ledd-2-punkt-3-ledd-1">monumentale anlegg av særlig viktighet.</article></article></li></ol></article></article><article class="legalArticle" data-lovdata-URL="SF/forskrift/1952-12-11-2/a2" data-name="a2" id="paragraf-2"><h2 class="legalArticleHeader"><span class="legalArticleValue">Artikkel 2</span>.</h2><article class="legalP" id="paragraf-2-ledd-1">Regjeringen påtar seg å treffe alle rimelige forholdsregler for å beskytte kulturverdier under alle militære operasjoner. Regjeringen vil så vidt mulig avholde seg fra å gjøre bruk av urørlige kulturgjenstander eller deres nærmeste omgivelser til formål som vil kunne utsette dem for angrep.</article></article><article class="legalArticle" data-lovdata-URL="SF/forskrift/1952-12-11-2/a3" data-name="a3" id="paragraf-3"><h2 class="legalArticleHeader"><span class="legalArticleValue">Artikkel 3</span>.</h2><article class="legalP" id="paragraf-3-ledd-1">Regjeringen påtar seg å gi sine væpnete styrker instruks om å respektere kulturverdier uten hensyn til hvilken nasjon de tilhører og ta nødvendige skritt til å hindre plyndring eller ødeleggelse av slike verdier.</article></article><article class="legalArticle" data-lovdata-URL="SF/forskrift/1952-12-11-2/a4" data-name="a4" id="paragraf-4"><h2 class="legalArticleHeader"><span class="legalArticleValue">Artikkel 4</span>.</h2><article class="legalP" id="paragraf-4-ledd-1">Regjeringen vil avstå fra alle fiendtlige handlinger rettet mot sikkerhetsrom som et land har innrettet for å beskytte rørlige kulturgjenstander som er truet av militære operasjoner, under forutsetning av at slike sikkerhetsrom<ol class="defaultList" type="a"><li data-name="a." value="1"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">er beliggende i en viss avstand fra steder som en må anta vil bli hjemsøkt av krigsoperasjoner, fra viktige kommunikasjonslinjer og fra store industrisentra,</article></article></li><li data-name="b." value="2"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">ikke blir brukt, direkte eller indirekte for militære formål.</article></article></li></ol></article></article><article class="legalArticle" data-lovdata-URL="SF/forskrift/1952-12-11-2/a5" data-name="a5" id="paragraf-5"><h2 class="legalArticleHeader"><span class="legalArticleValue">Artikkel 5</span>.</h2><article class="legalP" id="paragraf-5-ledd-1">Regjeringen erklærer seg villig til å innlede forhandlinger med et hvilket som helst land om inngåelse av særavtaler om spesielle tiltak for å beskytte nærmere bestemte kulturverdier, som det er av særlig stor betydning for menneskeheten å bevare.</article></article><article class="legalArticle" data-lovdata-URL="SF/forskrift/1952-12-11-2/a6" data-name="a6" id="paragraf-6"><h2 class="legalArticleHeader"><span class="legalArticleValue">Artikkel 6</span>.</h2><ol class="defaultList" type="1"><li data-name="1." value="1"><article class="listArticle" id="paragraf-6-punkt-1"><article class="legalP" id="paragraf-6-punkt-1-ledd-1">Regjeringen anser det for ønskelig at beskyttelsesmerker settes på det sikkerhetsrom som er nevnt i artikkel 4 og på visse urørlige kulturgjenstander, som under ingen omstendigheter hverken direkte eller indirekte må brukes for militære formål, og i hvis nærhet det ikke finnes anlegg som kan betraktes som militære mål.</article></article></li><li data-name="2." value="2"><article class="listArticle" id="paragraf-6-punkt-2"><article class="legalP" id="paragraf-6-punkt-2-ledd-1">Ovennevnte beskyttelsesmerke skal være et lyseblått triangel på et hvitt sirkelrundt felt. Det skal overlates til de militære myndigheter å treffe avgjørelse om hvor og hvorledes merkene skal anbringes.</article></article></li></ol></article><article class="legalArticle" data-lovdata-URL="SF/forskrift/1952-12-11-2/a7" data-name="a7" id="paragraf-7"><h2 class="legalArticleHeader"><span class="legalArticleValue">Artikkel 7</span>.</h2><article class="legalP" id="paragraf-7-ledd-1">Regjeringen vil sørge for å anbringe beskyttelsesmerker i henhold til bestemmelsene i artikkel 6, og vil ta skritt for å forhindre ethvert misbruk av beskyttelsesmerkene innenfor sitt territorium.</article></article><article class="legalArticle" data-lovdata-URL="SF/forskrift/1952-12-11-2/a8" data-name="a8" id="paragraf-8"><h2 class="legalArticleHeader"><span class="legalArticleValue">Artikkel 8</span>.</h2><ol class="defaultList" type="1"><li data-name="1." value="1"><article class="listArticle" id="paragraf-8-punkt-1"><article class="legalP" id="paragraf-8-punkt-1-ledd-1">I tilfelle av fremmed militær okkupasjon skal myndighetene i det okkuperte område gjøre okkupasjonsstyrkene oppmerksom på de urørlige kulturgjenstander som det er av betydning for hele menneskeheten å bevare.</article></article></li><li data-name="2." value="2"><article class="listArticle" id="paragraf-8-punkt-2"><article class="legalP" id="paragraf-8-punkt-2-ledd-1">I tilfelle av militær okkupasjon av en annen stats område skal det personell som av vedkommende andre stat er satt til å bevare og beskytte kulturverdier, få fortsette i sitt arbeid med mindre det er gyldig grunn til å fjerne dem. De skal beskyttes under utøvelsen av sitt arbeid, og under reiser som de måtte foreta i forbindelse med transport av kulturverdier, skal de gis nødvendig beskyttelse så de kan utføre sine plikter.</article></article></li><li data-name="3." value="3"><article class="listArticle" id="paragraf-8-punkt-3"><article class="legalP" id="paragraf-8-punkt-3-ledd-1">I tilfelle av militær okkupasjon av en annen stats område skal de ansvarlige myndigheter i samråd med det kompetente personell i vedkommende okkuperte område ta alle nødvendige skritt for å bevare kulturverdier som kan bli skadet. Slike tiltak skal imidlertid innskrenke seg til det strengt nødvendige for å bevare kulturverdiene, med mindre de treffes i fullt samsvar med det kompetente personell.</article></article></li></ol></article><article class="legalArticle" data-lovdata-URL="SF/forskrift/1952-12-11-2/a9" data-name="a9" id="paragraf-9"><h2 class="legalArticleHeader"><span class="legalArticleValue">Artikkel 9</span>.</h2><article class="legalP" id="paragraf-9-ledd-1">Regjeringen er enig i at kulturverdier ikke skal kunne gjøres til gjenstand for represalier.</article></article><article class="legalArticle" data-lovdata-URL="SF/forskrift/1952-12-11-2/a10" data-name="a10" id="paragraf-10"><h2 class="legalArticleHeader"><span class="legalArticleValue">Artikkel 10</span>.</h2><article class="legalP" id="paragraf-10-ledd-1">Regjeringen tar forbehold om at bestemmelsene i artiklene 1 til 8 bare blir å iaktta under forutsetning av gjensidighet fra motpartens side. Blir denne betingelse ikke overholdt, vil regjeringen anmode UNESCO's generaldirektør om å nedsette en internasjonal kommisjon som skal undersøke de handlinger motparten beskyldes for og som angivelig utgjør et brudd på de grunnsetninger som er fastsatt i denne erklæring.</article></article><article class="legalArticle" data-lovdata-URL="SF/forskrift/1952-12-11-2/a11" data-name="a11" id="paragraf-11"><h2 class="legalArticleHeader"><span class="legalArticleValue">Artikkel 11</span>.</h2><article class="legalP" id="paragraf-11-ledd-1">Hvis regjeringen ikke lenger ser seg i stand til å overholde ovennevnte bestemmelser, vil den øyeblikkelig underrette UNESCOs generaldirektør.</article></article><article class="legalArticle" data-lovdata-URL="SF/forskrift/1952-12-11-2/a12" data-name="a12" id="paragraf-12"><h2 class="legalArticleHeader"><span class="legalArticleValue">Artikkel 12</span>.</h2><article class="legalP" id="paragraf-12-ledd-1">Regjeringen anmoder UNESCO's generaldirektør om å gjøre denne erklæring kjent for alle stater.</article></article></main></body></html>