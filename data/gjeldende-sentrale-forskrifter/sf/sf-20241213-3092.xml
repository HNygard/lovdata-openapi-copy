<!DOCTYPE html><html lang="nb"><head><title>Forskrift om Kystverkets støtte til Forsvaret (krigsnavigasjonsforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2024-12-13-3092</dd><dt class="dokid">DokumentID</dt><dd class="dokid">SF/forskrift/2024-12-13-3092</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="subunit">Etat</dt><dd class="subunit"><ul><li>Avdeling for maritim politikk og kystutvikling</li></ul></dd><dt class="dateInForce">I kraft fra</dt><dd class="dateInForce">2024-12-13</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/1986-07-25-1607">forskrift/1986-07-25-1607</a></li></ul></dd><dt class="basedOn">Hjemmel</dt><dd class="basedOn"><ul><li><a href="lov/2019-06-21-70/§7">lov/2019-06-21-70/§7</a></li><li><a href="lov/2019-06-21-70/§13">lov/2019-06-21-70/§13</a></li><li><a href="lov/2019-06-21-70/§26">lov/2019-06-21-70/§26</a></li><li><a href="null">null</a></li></ul></dd><dt class="dateOfPublication">Kunngjort</dt><dd class="dateOfPublication">2024-12-13 15:10</dd><dt class="titleShort">Korttittel</dt><dd class="titleShort">Krigsnavigasjonsforskriften</dd><dt class="title">Tittel</dt><dd class="title">Forskrift om Kystverkets støtte til Forsvaret (krigsnavigasjonsforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 13. desember 2024 med hjemmel i <a href="lov/2019-06-21-70/§7">lov 21. juni 2019 nr. 70 om havner og farvann (havne- og farvannsloven) § 7</a>, <a href="lov/2019-06-21-70/§13/ledd/4">§ 13 fjerde ledd</a> og <a href="lov/2019-06-21-70/§26/ledd/4">§ 26 fjerde ledd</a> og Kongens instruksjonsmyndighet. Fremmet av Nærings- og fiskeridepartementet.</dd><dt class="refid">RefID</dt><dd class="refid">forskrift/2024-12-13-3092</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om Kystverkets støtte til Forsvaret (krigsnavigasjonsforskriften)</a><ul class="tocSubUl"><li><a href="#paragraf-1">§ 1. Formål</a></li><li><a href="#paragraf-2">§ 2. Kystverkets plikter i fredstid, i krise og i krig</a></li><li><a href="#paragraf-3">§ 3. Kystverkets plikter i krigsnavigasjonstjenesten</a></li><li><a href="#paragraf-4">§ 4. Status for Kystverkets personell</a></li><li><a href="#paragraf-5">§ 5. Administrative forhold</a></li><li><a href="#paragraf-6">§ 6. Ikrafttredelse og oppheving av forskrifter</a></li></ul></li></ul></dd></dl></header><main class="documentBody" data-lovdata-URL="SF/forskrift/2024-12-13-3092" id="dokument"><h1>Forskrift om Kystverkets støtte til Forsvaret (krigsnavigasjonsforskriften)</h1><article class="legalArticle" data-lovdata-URL="SF/forskrift/2024-12-13-3092/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Forskriften skal sikre Forsvaret og allierte støtte fra Kystverkets sjøsikkerhetstjenester i fredstid, ved kriser og i krig.</article></article><article class="legalArticle" data-lovdata-URL="SF/forskrift/2024-12-13-3092/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Kystverkets plikter i fredstid, i krise og i krig</span></h2><article class="legalP" id="paragraf-2-ledd-1">Kystverket skal innenfor rammene av sin ordinære virksomhet bistå Forsvaret med overvåkning av kysten og norsk farvann. Kystverket skal straks melde mistenkelige observasjoner til Forsvaret.</article><article class="legalP" id="paragraf-2-ledd-2">Kystverket skal ha et oppdatert og øvd beredskapsplanverk for krigsnavigasjonstjenesten.</article></article><article class="legalArticle" data-lovdata-URL="SF/forskrift/2024-12-13-3092/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Kystverkets plikter i krigsnavigasjonstjenesten</span></h2><article class="legalP" id="paragraf-3-ledd-1">Med krigsnavigasjonstjenesten menes bruk av Kystverkets sjøsikkerhetstjenester, herunder losordningen, øvrige navigasjonstjenester og overvåkningskapasiteter, for å understøtte Forsvaret og allierte.</article><article class="legalP" id="paragraf-3-ledd-2">Forsvarssjefen kan iverksette krigsnavigasjonstjenesten når riket er i krig, krig truer eller rikets selvstendighet eller sikkerhet er i fare.</article><article class="legalP" id="paragraf-3-ledd-3">Når krigsnavigasjonstjenesten iverksettes, skal relevante deler av Kystverkets personell og materiell stilles til disposisjon for Forsvaret. Kystverket plikter å prioritere personell og materiell til støtte for Forsvaret for å sikre effektiv og trygg seilas for norske og allierte skip, trafikkovervåkning og for å hindre eller vanskeliggjøre navigasjon for fiendtlige styrker.</article><article class="legalP" id="paragraf-3-ledd-4">Kystverket skal etter pålegg fra Forsvaret deaktivere, endre eller iverksette andre tiltak på fyr, lykter og andre navigasjonshjelpemidler og -tjenester for å hindre eller vanskeliggjøre navigasjon for fiendtlige styrker.</article><article class="legalP" id="paragraf-3-ledd-5">Kystverket skal etter pålegg fra Forsvaret overvåke, føre kontroll med og regulere ferdsel. Forsvarsdepartementet er klageinstans for vedtak fattet av Kystverket etter denne bestemmelsen.</article></article><article class="legalArticle" data-lovdata-URL="SF/forskrift/2024-12-13-3092/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Status for Kystverkets personell</span></h2><article class="legalP" id="paragraf-4-ledd-1">Personell i krigsnavigasjonstjenesten som deltar direkte i fiendtlighetene i henhold til krigens folkerett, skal i krig ha status som militære, stå under militær kommando, bære militær uniform og gis identitetskort som gir status som krigsfange etter 3. Genèvekonvensjon artikkel 17 ved tilfangetakelse.</article><article class="legalP" id="paragraf-4-ledd-2">Personell omtalt i første ledd omfatter operativt personell i lostjenesten og ved sjøtrafikksentralene som er tjenestepliktige etter <a href="lov/2016-08-12-77">forsvarsloven</a>.</article><article class="legalP" id="paragraf-4-ledd-3">Øvrig personell i krigsnavigasjonstjenesten anses å være i støttende funksjoner og vil ha krav på beskyttelse etter 4. Genèvekonvensjon som sivile.</article><article class="legalP" id="paragraf-4-ledd-4">Personell nevnt i andre ledd skal styrkedisponeres til krigsnavigasjonstjenesten, og skal ha følgende militære grader: Los og trafikkleder med mer enn 5 års tjeneste: kapteinløytnant, los og trafikkleder med mindre enn 5 års tjeneste og losformidlere: løytnant. Eventuelle militære grader for annet personell i Kystverket fastsettes av Forsvaret.</article></article><article class="legalArticle" data-lovdata-URL="SF/forskrift/2024-12-13-3092/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Administrative forhold</span></h2><article class="legalP" id="paragraf-5-ledd-1">Kystdirektøren forblir Kystverkets øverste administrative leder også ved kriser og i krig. Kystdirektøren er Forsvarssjefens rådgiver i saker som angår krigsnavigasjonstjenesten.</article><article class="legalP" id="paragraf-5-ledd-2">Kystdirektøren utpeker forbindelsespersonell fra Kystverket til Forsvarets kommandoapparat.</article></article><article class="legalArticle" data-lovdata-URL="SF/forskrift/2024-12-13-3092/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Ikrafttredelse og oppheving av forskrifter</span></h2><article class="legalP" id="paragraf-6-ledd-1">Forskriften trer i kraft straks.</article><article class="legalP" id="paragraf-6-ledd-2">Fra samme tidspunkt oppheves:<ol class="defaultList" type="1"><li data-name="1." value="1"><article class="listArticle" id="paragraf-6-ledd-2-punkt-1"><article class="legalP" id="paragraf-6-ledd-2-punkt-1-ledd-1"><a href="forskrift/1986-07-25-1607">Forskrift 25. juli 1986 nr. 1607 for lostjenesten ved beredskap/krig</a></article></article></li><li data-name="2." value="2"><article class="listArticle" id="paragraf-6-ledd-2-punkt-2"><article class="legalP" id="paragraf-6-ledd-2-punkt-2-ledd-1">Direktiv for fyr- og merketjenesten ved beredskap og i krig fastsatt ved kgl.res. 6. oktober 1989.</article></article></li></ol></article></article></main></body></html>