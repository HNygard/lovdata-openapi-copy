<!DOCTYPE html><html lang="no"><head><title>Forskrift for integrert ph.d.-utdanning ved Universitetet i Agder (UiA)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2017-06-22-1145</dd><dt class="dokid">DokumentID</dt><dd class="dokid">SF/forskrift/2017-06-22-1145</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="subunit">Etat</dt><dd class="subunit"><ul><li>Universitetet i Agder</li></ul></dd><dt class="dateInForce">I kraft fra</dt><dd class="dateInForce">2017-06-22</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/2005-04-01-15/§3-3">lov/2005-04-01-15/§3-3</a></li><li><a href="lov/2005-04-01-15/§3-9">lov/2005-04-01-15/§3-9</a></li><li><a href="forskrift/2012-06-20-765/§5">forskrift/2012-06-20-765/§5</a></li><li><a href="lov/2024-03-08-9/§17-3">lov/2024-03-08-9/§17-3</a></li></ul></dd><dt class="dateOfPublication">Kunngjort</dt><dd class="dateOfPublication">2017-07-07 13:50</dd><dt class="titleShort">Korttittel</dt><dd class="titleShort">Forskrift for integrert ph.d.-utdanning ved UiA</dd><dt class="title">Tittel</dt><dd class="title">Forskrift for integrert ph.d.-utdanning ved Universitetet i Agder (UiA)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av styret ved Universitetet i Agder 22. juni 2017 med hjemmel i <a href="lov/2005-04-01-15">lov 1. april 2005 nr. 15</a> om universiteter og høyskoler (universitets- og høyskoleloven) <a href="lov/2005-04-01-15/§3-3">§ 3-3</a> og <a href="lov/2005-04-01-15/§3-9">§ 3-9</a> og <a href="forskrift/2012-06-20-765">forskrift 20. juni 2012 nr. 765</a> for graden philosophiae doctor (ph.d.) ved Universitetet i Agder <a href="forskrift/2012-06-20-765/§5">§ 5</a> pkt. 5.1. <br /><strong>Tilføyd hjemmel:</strong> <a href="lov/2024-03-08-9/§17-3">Lov 8. mars 2024 nr. 9 om universiteter og høyskoler (universitets- og høyskoleloven) § 17-3</a>.</dd><dt class="refid">RefID</dt><dd class="refid">forskrift/2017-06-22-1145</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift for integrert ph.d.-utdanning ved Universitetet i Agder (UiA)</a><ul class="tocSubUl"><li><a href="#paragraf-1">§ 1. Målsetting for integrert ph.d-utdanning</a></li><li><a href="#paragraf-2">§ 2. Organisering av integrert ph.d-utdanning</a></li><li><a href="#paragraf-3">§ 3. Opptak</a></li><li><a href="#paragraf-4">§ 3-1. Opptak til første periode</a></li><li><a href="#paragraf-5">§ 3-2. Opptak til andre periode</a></li><li><a href="#paragraf-6">§ 4. Plan for ph.d-utdanning</a></li><li><a href="#paragraf-7">§ 4-1. Avtale for første periode</a></li><li><a href="#paragraf-8">§ 4-2. Avtale for andre periode</a></li><li><a href="#paragraf-9">§ 5. Avbrytelse av utdanningen</a></li><li><a href="#paragraf-10">§ 6. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2017-06-22-1145" id="dokument"><h1>Forskrift for integrert ph.d.-utdanning ved Universitetet i Agder (UiA)</h1><article class="legalP" id="ledd-1">Forskrift for graden philosophiae doctor (ph.d.) ved Universitetet i Agder gjelder med følgende særbestemmelser:</article><article class="legalArticle" data-lovdata-URL="SF/forskrift/2017-06-22-1145/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Målsetting for integrert ph.d-utdanning</span></h2><article class="legalP" id="paragraf-1-ledd-1">Integrert ph.d.-utdanning er betegnelse på et spesielt tilrettelagt studieprogram som fører fram til graden ph.d. ved UiA. Studieprogrammet kombinerer mastergradsutdanning og doktorgradsutdanning, slik at masterstudenter med interesse for forskning får et tilpasset studieopplegg. Målet er å utdanne doktorgradskandidater på et høyt internasjonalt nivå og sikre rekruttering av særlig kompetente kandidater.</article></article><article class="legalArticle" data-lovdata-URL="SF/forskrift/2017-06-22-1145/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Organisering av integrert ph.d-utdanning</span></h2><article class="legalP" id="paragraf-2-ledd-1">Integrert ph.d.-utdanning består av to perioder.</article><article class="legalP" id="paragraf-2-ledd-2">Første periode gjennomføres med avslutning av masterstudiet og begynnelsen av doktorgradsstudiet. Første periode er på to år og gjennomføres etter at 60 studiepoeng er avlagt på masterprogrammet. Valgemner og masteroppgaven bør innrettes mot avhandlingen i doktorgradsutdanningen. Både emner og masteroppgaven skal tilfredsstille kravene som stilles i mastergradsutdanningen. Den resterende tiden disponerer kandidaten til gjennomføring av opplæringsdelen i doktorgradsutdanningen og arbeid med doktoravhandlingen. Utdanningen foregår normalt ved UiA. Studieopphold på inntil seks måneder ved lærested i utlandet kan inngå etter nærmere avtale.</article><article class="legalP" id="paragraf-2-ledd-3">Andre periode er på to år og disponeres til arbeid med doktoravhandlingen og resterende opplæringsdel.</article></article><article class="legalArticle" data-lovdata-URL="SF/forskrift/2017-06-22-1145/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Opptak</span></h2></article><article class="legalArticle" data-lovdata-URL="SF/forskrift/2017-06-22-1145/§3-1" data-name="§3-1" id="paragraf-4"><h2 class="legalArticleHeader"><span class="legalArticleValue">§ 3-1</span>. <span class="legalArticleTitle">Opptak til første periode</span></h2><article class="legalP" id="paragraf-4-ledd-1">Samlet antall kandidater som tas opp til integrert ph.d.-utdanning fastsettes etter vedtak av fakultetet.</article><article class="legalP" id="paragraf-4-ledd-2">Utlysningsteksten angir hva søknaden skal inneholde.</article><article class="legalP" id="paragraf-4-ledd-3">Opptak gjøres på bakgrunn av karaktergrunnlaget i bachelorgraden og første semester (30 studiepoeng) i mastergradsutdanningen. Søkeren skal ha en gjennomsnittskarakter som er B eller bedre sammenholdt med UiAs karakterskala. Opptaket er betinget av at gjennomsnittskarakteren er på samme nivå etter andre semester (60 studiepoeng) og at kandidaten får karakteren B eller bedre på masteroppgaven.</article></article><article class="legalArticle" data-lovdata-URL="SF/forskrift/2017-06-22-1145/§3-2" data-name="§3-2" id="paragraf-5"><h2 class="legalArticleHeader"><span class="legalArticleValue">§ 3-2</span>. <span class="legalArticleTitle">Opptak til andre periode</span></h2><article class="legalP" id="paragraf-5-ledd-1">Kandidater som ikke tilfredsstiller kravet til gjennomsnittskarakter etter andre semester, inklusive utsatt eksamen, mister retten til å følge studieopplegget.</article><article class="legalP" id="paragraf-5-ledd-2">Kandidater som har gjennomført første periode i samsvar med bestemmelsene i denne forskrift, og oppfyller vilkårene for opptak etter forskrift for graden philosophiae doctor (ph.d.) ved Universitetet i Agder, har rett til opptak til andre periode.</article><article class="legalP" id="paragraf-5-ledd-3">Søknad om opptak til andre periode utarbeides på særskilt skjema i samarbeid med hovedveileder. Prosjektbeskrivelsen skal ha et omfang på 5-10 sider og vedlegges som en del av standardavtale for opptak til organisert doktorgradsutdanning, vedtatt av universitetets forskningsutvalg.</article></article><article class="legalArticle" data-lovdata-URL="SF/forskrift/2017-06-22-1145/§4" data-name="§4" id="paragraf-6"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Plan for ph.d-utdanning</span></h2></article><article class="legalArticle" data-lovdata-URL="SF/forskrift/2017-06-22-1145/§4-1" data-name="§4-1" id="paragraf-7"><h2 class="legalArticleHeader"><span class="legalArticleValue">§ 4-1</span>. <span class="legalArticleTitle">Avtale for første periode</span></h2><article class="legalP" id="paragraf-7-ledd-1">Det skal inngås en skriftlig avtale som særskilt regulerer opplegg for og gjennomføring av første periode. Avtalen inngås mellom kandidaten og fakultetet. Avtale, på standardisert skjema, utarbeides i samarbeid med hovedveileder etter at opptaket er gjort. Fakultetet godkjenner avtalen etter anbefaling fra instituttet.</article></article><article class="legalArticle" data-lovdata-URL="SF/forskrift/2017-06-22-1145/§4-2" data-name="§4-2" id="paragraf-8"><h2 class="legalArticleHeader"><span class="legalArticleValue">§ 4-2</span>. <span class="legalArticleTitle">Avtale for andre periode</span></h2><article class="legalP" id="paragraf-8-ledd-1">Standardavtale for opptak til organisert ph.d-utdanning, vedtatt av universitetets forskningsutvalg, inngås før oppstart på andre periode.</article></article><article class="legalArticle" data-lovdata-URL="SF/forskrift/2017-06-22-1145/§5" data-name="§5" id="paragraf-9"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Avbrytelse av utdanningen</span></h2><article class="legalP" id="paragraf-9-ledd-1">Kandidater som avbryter integrert ph.d.-utdanning, beholder studieretten på masterutdanningen i samsvar med forskrift om studier og eksamen ved UiA.</article></article><article class="legalArticle" data-lovdata-URL="SF/forskrift/2017-06-22-1145/§6" data-name="§6" id="paragraf-10"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Ikrafttredelse</span></h2><article class="legalP" id="paragraf-10-ledd-1">Forskriften trer i kraft straks.</article></article></main></body></html>