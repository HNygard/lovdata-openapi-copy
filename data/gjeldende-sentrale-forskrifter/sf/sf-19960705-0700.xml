<!DOCTYPE html><html lang="no"><head><title>Forskrift om forhåndsundersøkelse av arbeidstakere innen helsevesenet – antibiotikaresistente bakterier.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-1996-07-05-700</dd><dt class="dokid">DokumentID</dt><dd class="dokid">SF/forskrift/1996-07-05-700</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="subunit">Etat</dt><dd class="subunit"><ul><li>Folkehelseavd.</li></ul></dd><dt class="publishedIn">Publisert i</dt><dd class="publishedIn">I 1996 Nr. 13</dd><dt class="dateInForce">I kraft fra</dt><dd class="dateInForce">1996-08-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2021-09-17</dd><dt class="lastChangedBy">Sist endret ved</dt><dd class="lastChangedBy"><a href="forskrift/2021-09-17-2821">forskrift/2021-09-17-2821</a></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1994-08-05-55/§3-2">lov/1994-08-05-55/§3-2</a></li><li><a href="lov/1994-08-05-55/§3-9">lov/1994-08-05-55/§3-9</a></li><li><a href="lov/1994-08-05-55/§4-2">lov/1994-08-05-55/§4-2</a></li><li><a href="lov/1994-08-05-55/§7-11">lov/1994-08-05-55/§7-11</a></li></ul></dd><dt class="titleShort">Korttittel</dt><dd class="titleShort">Forskrift om antibiotikaresistente bakterier</dd><dt class="title">Tittel</dt><dd class="title">Forskrift om forhåndsundersøkelse av arbeidstakere innen helsevesenet – antibiotikaresistente bakterier.</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Sosial- og helsedepartementet (nå Helsedepartementet) 5. juli 1996 med hjemmel i <a href="lov/1994-08-05-55">lov av 5. august 1994 nr. 55</a> om vern mot smittsomme sykdommer <a href="lov/1994-08-05-55/§3-2">§ 3-2</a>, <a href="lov/1994-08-05-55/§3-9">§ 3-9</a>, <a href="lov/1994-08-05-55/§4-2">§ 4-2</a> fjerde ledd og <a href="lov/1994-08-05-55/§7-11">§ 7-11</a> første ledd. <br /><strong>Endret</strong> ved <a href="forskrift/2001-12-19-1541">forskrifter 19 des 2001 nr. 1541</a>, <a href="forskrift/2002-12-02-1703">2 des 2002 nr. 1703</a>, <a href="forskrift/2003-09-01-1111">1 sep 2003 nr. 1111</a>, <a href="forskrift/2013-01-17-61">17 jan 2013 nr. 61</a>, <a href="forskrift/2021-09-17-2821">17 sep 2021 nr. 2821</a>.</dd><dt class="refid">RefID</dt><dd class="refid">forskrift/1996-07-05-700</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om forhåndsundersøkelse av arbeidstakere innen helsevesenet – antibiotikaresistente bakterier.</a><ul class="tocSubUl"><li><a href="#paragraf-1">§ 1. Forskriftens formål</a></li><li><a href="#paragraf-2">§ 2. Virkeområde</a></li><li><a href="#paragraf-3">§ 3. Institusjonsledelsens ansvar</a></li><li><a href="#paragraf-4">§ 4. Plikt til undersøkelse</a></li><li><a href="#paragraf-5">§ 5. Undersøkelsens omfang og nærmere retningslinjer</a></li><li><a href="#paragraf-6">§ 6. Unntak fra undersøkelsesplikten</a></li><li><a href="#paragraf-7">§ 7. Forbud mot utførelse av arbeid</a></li><li><a href="#paragraf-8">§ 8. Klage over vedtak om forbud mot utførelse av arbeid</a></li><li><a href="#paragraf-9">§ 9. Økonomi</a></li><li><a href="#paragraf-10">§ 10. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/1996-07-05-700" id="dokument"><h1>Forskrift om forhåndsundersøkelse av arbeidstakere innen helsevesenet – antibiotikaresistente bakterier.</h1><article class="legalArticle" data-lovdata-URL="SF/forskrift/1996-07-05-700/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Forskriftens formål</span></h2><article class="legalP" id="paragraf-1-ledd-1">Forskriften har til formål å motvirke spredning av antibiotikaresistente sykdomsfremkallende bakterier i sykehus og andre helseinstitusjoner.</article></article><article class="legalArticle" data-lovdata-URL="SF/forskrift/1996-07-05-700/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften gjelder undersøkelse for antibiotikaresistente sykdomsfremkallende bakterier av personer som skal tiltre eller gjeninntre i stilling i institusjoner som omfattes av <a href="lov/1999-07-02-61/§1-2">lov om spesialisthelsetjenesten § 1-2</a> og sykehjem etter <a href="lov/1982-11-19-66/§1-3">kommunehelsetjenesteloven § 1-3</a> andre ledd nr. 6.</article><article class="legalP" id="paragraf-2-ledd-2">Forskriften gjelder ikke for kliniske legespesialisttjenester, kliniske psykologspesialisttjenester, medisinske laboratorier, røntgeninstitutt, ambulansetjeneste, medisinsk nødmeldetjeneste og opptreningsinstitusjoner.</article><article class="changesToParent">Endret ved <a href="forskrift/2001-12-19-1541">forskrift 19 des 2001 nr. 1541</a> (i kraft 1 jan 2002).</article></article><article class="legalArticle" data-lovdata-URL="SF/forskrift/1996-07-05-700/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Institusjonsledelsens ansvar</span></h2><article class="legalP" id="paragraf-3-ledd-1">Institusjonens ledelse har plikt til å påse at bestemmelsene gitt i eller i medhold av denne forskrift overholdes og at nødvendige undersøkelser og eventuelt forbud mot utførelse av arbeid gjennomføres.</article><article class="legalP" id="paragraf-3-ledd-2">Pliktene etter bestemmelsene gitt i eller i medhold av denne forskrift skal inngå som ledd i institusjonens infeksjonskontrollprogram, jf. <a href="forskrift/2005-06-17-610/§2-1">forskrift om smittevern i helseinstitusjoner §§ 2-1</a> og <a href="forskrift/2005-06-17-610/§2-2">2-2</a>.</article></article><article class="legalArticle" data-lovdata-URL="SF/forskrift/1996-07-05-700/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Plikt til undersøkelse</span></h2><article class="legalP" id="paragraf-4-ledd-1">Personer som:<ul class="defaultList"><li data-li-identifier="-" data-name="-"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">har arbeidet i helsevesenet i utlandet, eller</article></article></li><li data-li-identifier="-" data-name="-"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">har vært innlagt i helseinstitusjon i utlandet,</article></article></li></ul><p class="leddfortsettelse">skal før tiltredelse eller gjeninntredelse i stilling i helseinstitusjon som er omfattet av denne forskriften gjennomgå undersøkelse for antibiotikaresistente sykdomsfremkallende bakterier.</p></article><article class="legalP" id="paragraf-4-ledd-2">Når det er påkrevet av hensyn til smittevernet, kan Helsedirektoratet bestemme at også personer som har vært i andre risikosituasjoner for å få en infeksjon med antibiotikaresistente sykdomsfremkallende bakterier enn de som er nevnt i første ledd skal undersøkes før tiltredelse eller gjeninntredelse.</article><article class="legalP" id="paragraf-4-ledd-3">Den som kommer inn under bestemmelsene i første eller andre ledd har plikt til å opplyse arbeidsgiver om dette før tiltredelse.</article><article class="legalP" id="paragraf-4-ledd-4">Undersøkelse kan ikke kreves gjennomført før vedkommende er ansatt.</article><article class="changesToParent">Endret ved <a href="forskrift/2001-12-19-1541">forskrifter 19 des 2001 nr. 1541</a> (i kraft 1 jan 2002), <a href="forskrift/2013-01-17-61">17 jan 2013 nr. 61</a>.</article></article><article class="legalArticle" data-lovdata-URL="SF/forskrift/1996-07-05-700/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Undersøkelsens omfang og nærmere retningslinjer</span></h2><article class="legalP" id="paragraf-5-ledd-1">Undersøkelse som nevnt i <a href="forskrift/1996-07-05-700/§4">§ 4</a> kan ikke omfatte endoskopi, biopsi, spinalpunksjon eller andre lignende undersøkelser/inngrep.</article><article class="legalP" id="paragraf-5-ledd-2">Helsedirektoratet fastsetter hvilke antibiotikaresistente sykdomsfremkallende bakterier det til enhver tid skal undersøkes for, samt nærmere vilkår og retningslinjer for gjennomføringen av slik undersøkelse.</article><article class="changesToParent">Endret ved <a href="forskrift/2001-12-19-1541">forskrifter 19 des 2001 nr. 1541</a> (i kraft 1 jan 2002), <a href="forskrift/2013-01-17-61">17 jan 2013 nr. 61</a>.</article></article><article class="legalArticle" data-lovdata-URL="SF/forskrift/1996-07-05-700/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Unntak fra undersøkelsesplikten</span></h2><article class="legalP" id="paragraf-6-ledd-1">Statsforvalteren kan bestemme at personer som plikter å la seg undersøke etter denne forskrift, likevel ikke behøver å undersøkes, dersom det er usannsynlig at de kan være smittet med antibiotikaresistente sykdomsfremkallende bakterier og undersøkelse ikke kan anses påkrevd av smittevernhensyn.</article><article class="changesToParent">Endret ved <a href="forskrift/2003-09-01-1111">forskrifter 1 sep 2003 nr. 1111</a>, <a href="forskrift/2021-09-17-2821">17 sep 2021 nr. 2821</a>.</article></article><article class="legalArticle" data-lovdata-URL="SF/forskrift/1996-07-05-700/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Forbud mot utførelse av arbeid</span></h2><article class="legalP" id="paragraf-7-ledd-1">Person som har gjennomgått undersøkelse etter <a href="forskrift/1996-07-05-700/§4">§ 4</a> kan ikke tiltre før resultatet av undersøkelsen foreligger. Helsedirektoratet kan, når det er forsvarlig av hensyn til smittevernet, gi retningslinjer om i hvilke situasjoner personer likevel kan tiltre arbeidet før resultatet av undersøkelsen foreligger.</article><article class="legalP" id="paragraf-7-ledd-2">En person som etter pliktig undersøkelse finnes å være smitteførende med de antibiotikaresistente sykdomsfremkallende bakterier Helsedirektoratet har fastsatt undersøkelsesplikt for, skal av institusjonens ledelse forbys å utføre arbeid som kan medføre smittefare så lenge vedkommende er smitteførende.</article><article class="legalP" id="paragraf-7-ledd-3">Institusjonens ledelse skal oppheve forbudet så snart vedkommende ikke lenger er smitteførende og således ikke medfører fare for overføring av antibiotikaresistente bakterier til andre.</article><article class="legalP" id="paragraf-7-ledd-4">Helsedirektoratet gir nærmere retningslinjer for når en person skal regnes som ikke smitteførende.</article><article class="changesToParent">Endret ved <a href="forskrift/2001-12-19-1541">forskrifter 19 des 2001 nr. 1541</a> (i kraft 1 jan 2002), <a href="forskrift/2002-12-02-1703">2 des 2002 nr. 1703</a>, <a href="forskrift/2013-01-17-61">17 jan 2013 nr. 61</a>.</article></article><article class="legalArticle" data-lovdata-URL="SF/forskrift/1996-07-05-700/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Klage over vedtak om forbud mot utførelse av arbeid</span></h2><article class="legalP" id="paragraf-8-ledd-1">En person som er ilagt forbud mot å utføre arbeid i medhold av <a href="forskrift/1996-07-05-700/§7">§ 7</a> kan klage vedtaket inn for statsforvalteren. Statsforvalteren kan i denne forbindelse bestemme at personer som er smitteførende med antibiotikaresistente sykdomsfremkallende bakterier likevel kan utføre arbeid i helsevesenet, dersom det er åpenbart at de i sitt arbeid ikke representerer noen fare for overføring av smitte til andre.</article><article class="changesToParent">Endret ved <a href="forskrift/2003-09-01-1111">forskrifter 1 sep 2003 nr. 1111</a>, <a href="forskrift/2021-09-17-2821">17 sep 2021 nr. 2821</a>.</article></article><article class="legalArticle" data-lovdata-URL="SF/forskrift/1996-07-05-700/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Økonomi</span></h2><article class="legalP" id="paragraf-9-ledd-1">Institusjonen bærer utgiftene for gjennomføring av undersøkelse etter denne forskrift.</article><article class="legalP" id="paragraf-9-ledd-2">Arbeidstaker som ikke kan tiltre eller gjeninntre i arbeid etter <a href="forskrift/1996-07-05-700/§7">§ 7</a> andre ledd har rett til ytelser etter <a href="lov/1966-06-17-12">lov av 17. juni 1966 nr. 12</a> om folketrygd.</article></article><article class="legalArticle" data-lovdata-URL="SF/forskrift/1996-07-05-700/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse</span></h2><article class="legalP" id="paragraf-10-ledd-1">Denne forskrift trer i kraft 1. august 1996.</article></article></main></body></html>