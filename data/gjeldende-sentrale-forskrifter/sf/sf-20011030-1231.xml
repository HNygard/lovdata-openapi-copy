<!DOCTYPE html><html lang="no"><head><title>Forskrift om krav til teknisk/operativ godkjenning av flyplasser</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-10-30-1231</dd><dt class="dokid">DokumentID</dt><dd class="dokid">SF/forskrift/2001-10-30-1231</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="subunit">Etat</dt><dd class="subunit"><ul><li>Luftfartstilsynet</li></ul></dd><dt class="publishedIn">Publisert i</dt><dd class="publishedIn">I 2001 hefte 13</dd><dt class="dateInForce">I kraft fra</dt><dd class="dateInForce">2002-01-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2019-09-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2019-08-30-1100">forskrift/2019-08-30-1100</a> fra 2019-09-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1993-06-11-101/§7-1">lov/1993-06-11-101/§7-1</a></li><li><a href="lov/1993-06-11-101/§7-11">lov/1993-06-11-101/§7-11</a></li><li><a href="forskrift/1999-12-10-1273">forskrift/1999-12-10-1273</a></li></ul></dd><dt class="dateOfPublication">Kunngjort</dt><dd class="dateOfPublication">2001-11-02</dd><dt class="titleShort">Korttittel</dt><dd class="titleShort">Forskrift om godkjenning av flyplasser</dd><dt class="title">Tittel</dt><dd class="title">Forskrift om krav til teknisk/operativ godkjenning av flyplasser</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Luftfartstilsynet 30. oktober 2001 med hjemmel i <a href="lov/1993-06-11-101">lov av 11. juni 1993 nr. 101</a> om luftfart (luftfartsloven) <a href="lov/1993-06-11-101/§7-1">§ 7-1</a> og <a href="lov/1993-06-11-101/§7-11">§ 7-11</a>, jf. <a href="forskrift/1999-12-10-1273">delegeringsvedtak av 10. desember 1999 nr. 1273</a>. <br /><strong>Endret</strong> ved <a href="forskrift/2006-06-15-780">forskrifter 15 juni 2006 nr. 780</a>, <a href="forskrift/2015-08-25-1000">25 aug 2015 nr. 1000</a>, <a href="forskrift/2019-08-30-1100">30 aug 2019 nr. 1100</a> (i kraft 1 sep 2019).</dd><dt class="refid">RefID</dt><dd class="refid">forskrift/2001-10-30-1231</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om krav til teknisk/operativ godkjenning av flyplasser</a><ul class="tocSubUl"><li><a href="#kapittel-1">1. Formål</a></li><li><a href="#kapittel-2">2. Virkeområde</a></li><li><a href="#kapittel-3">3. Definisjon av flyplass</a></li><li><a href="#kapittel-4">4. Teknisk/operativ godkjenning</a><ul class="tocSubUl"><li><a href="#kapittel-4-kapittel-1">4.1 Hovedregel</a></li><li><a href="#kapittel-4-kapittel-2">4.2 Krav om teknisk/operativ godkjenning i spesielle tilfeller</a></li></ul></li><li><a href="#kapittel-5">5. Søknad</a></li><li><a href="#kapittel-6">6. Dispensasjon</a></li><li><a href="#kapittel-7">7. Klage</a></li><li><a href="#kapittel-8">8. Straff</a></li><li><a href="#kapittel-9">9. Ikrafttredelse</a></li><li><a href="#kapittel-10">Retningslinjer for søknad om godkjenning av flyplass</a></li></ul></li></ul></dd></dl></header><main class="documentBody" data-lovdata-URL="SF/forskrift/2001-10-30-1231" id="dokument"><h1>Forskrift om krav til teknisk/operativ godkjenning av flyplasser</h1><section class="section" data-name="kap1" id="kapittel-1" data-lovdata-URL="SF/forskrift/2001-10-30-1231/KAPITTEL_1"><h2>1. Formål</h2><article class="legalP" id="kapittel-1-ledd-1">Formålet med forskriften er å oppgi klare kriterier for når det kreves teknisk/operativ godkjenning av en flyplass.</article></section><section class="section" data-name="kap2" id="kapittel-2" data-lovdata-URL="SF/forskrift/2001-10-30-1231/KAPITTEL_2"><h2>2. Virkeområde</h2><article class="legalP" id="kapittel-2-ledd-1">Forskriften gjelder enhver flyplass innenfor luftfartslovens geografiske virkeområde, med unntak av de flyplasser som er sertifisert i medhold av <a href="forskrift/2015-08-25-1000">forskrift 25. august 2015 nr. 1000</a> om sertifisering av flyplasser mv.</article><article class="changesToParent">Endret ved <a href="forskrift/2015-08-25-1000">forskrift 25 aug 2015 nr. 1000</a>.</article></section><section class="section" data-name="kap3" id="kapittel-3" data-lovdata-URL="SF/forskrift/2001-10-30-1231/KAPITTEL_3"><h2>3. Definisjon av flyplass</h2><article class="legalP" id="kapittel-3-ledd-1">Med flyplass menes i denne forskrift ethvert område på land eller vann der luftfartøy foretar start, landing eller taksing.</article></section><section class="section" data-name="kap4" id="kapittel-4" data-lovdata-URL="SF/forskrift/2001-10-30-1231/KAPITTEL_4"><h2>4. Teknisk/operativ godkjenning</h2><section class="section" data-name="kap4.1" id="kapittel-4-kapittel-1" data-lovdata-URL="SF/forskrift/2001-10-30-1231/KAPITTEL_4-1"><h3>4.1 Hovedregel</h3><article class="legalP" id="kapittel-4-kapittel-1-ledd-1">Det kreves teknisk/operativ godkjenning fra Luftfartstilsynet for flyplasser som skal benyttes til:<ol class="defaultList" type="a"><li data-name="a." value="1"><article class="listArticle" id="kapittel-4-kapittel-1-ledd-1-punkt-1"><article class="legalP" id="kapittel-4-kapittel-1-ledd-1-punkt-1-ledd-1">flyging i samsvar med instrumentflygereglene</article></article></li><li data-name="b." value="2"><article class="listArticle" id="kapittel-4-kapittel-1-ledd-1-punkt-2"><article class="legalP" id="kapittel-4-kapittel-1-ledd-1-punkt-2-ledd-1">luftrutetrafikk</article></article></li><li data-name="c." value="3"><article class="listArticle" id="kapittel-4-kapittel-1-ledd-1-punkt-3"><article class="legalP" id="kapittel-4-kapittel-1-ledd-1-punkt-3-ledd-1">flyging med landfly med betalende passasjerer, men ikke på vann eller is</article></article></li><li data-name="d." value="4"><article class="listArticle" id="kapittel-4-kapittel-1-ledd-1-punkt-4"><article class="legalP" id="kapittel-4-kapittel-1-ledd-1-punkt-4-ledd-1">hoved- eller sekundærbase for ervervsmessig luftfartsforetak.</article></article></li></ol></article><article class="changesToParent">Endret ved <a href="forskrift/2019-08-30-1100">forskrift 30 aug 2019 nr. 1100</a> (i kraft 1 sep 2019).</article></section><section class="section" data-name="kap4.2" id="kapittel-4-kapittel-2" data-lovdata-URL="SF/forskrift/2001-10-30-1231/KAPITTEL_4-2"><h3>4.2 Krav om teknisk/operativ godkjenning i spesielle tilfeller</h3><article class="legalP" id="kapittel-4-kapittel-2-ledd-1">Luftfartstilsynet kan, når det foreligger særlige grunner, bestemme at også andre flyplasser enn de som er nevnt i pkt. 4.1, skal ha teknisk/operativ godkjenning. Slike særlige grunner kan for eksempel være stor trafikk, vanskelige inn- og utflygingsforhold eller andre flysikkerhetsmessige problemer knyttet til bruk av flyplassen.</article></section></section><section class="section" data-name="kap5" id="kapittel-5" data-lovdata-URL="SF/forskrift/2001-10-30-1231/KAPITTEL_5"><h2>5. Søknad</h2><article class="legalP" id="kapittel-5-ledd-1">Søknad om teknisk/operativ godkjenning skal sendes til Luftfartstilsynet i god tid før flyplassen skal tas i bruk eller gyldighetstiden for gjeldende godkjenning utløper.</article></section><section class="section" data-name="kap6" id="kapittel-6" data-lovdata-URL="SF/forskrift/2001-10-30-1231/KAPITTEL_6"><h2>6. Dispensasjon</h2><article class="legalP" id="kapittel-6-ledd-1">Luftfartstilsynet kan, når særlige grunner tilsier det, dispensere fra bestemmelsene i denne forskrift.</article></section><section class="section" data-name="kap7" id="kapittel-7" data-lovdata-URL="SF/forskrift/2001-10-30-1231/KAPITTEL_7"><h2>7. Klage</h2><article class="legalP" id="kapittel-7-ledd-1">Enkeltvedtak truffet av Luftfartstilsynet med hjemmel i denne forskrift kan påklages til Samferdselsdepartementet i henhold til forvaltningsloven.</article><article class="legalP" id="kapittel-7-ledd-2">Klage sendes via Luftfartstilsynet.</article></section><section class="section" data-name="kap8" id="kapittel-8" data-lovdata-URL="SF/forskrift/2001-10-30-1231/KAPITTEL_8"><h2>8. Straff</h2><article class="legalP" id="kapittel-8-ledd-1">Ved overtredelse av denne forskrift kommer bestemmelser om straff etter luftfartslovens kapittel 14 til anvendelse.</article></section><section class="section" data-name="kap9" id="kapittel-9" data-lovdata-URL="SF/forskrift/2001-10-30-1231/KAPITTEL_9"><h2>9. Ikrafttredelse</h2><article class="legalP" id="kapittel-9-ledd-1">Denne forskrift gjelder fra 1. januar 2002.</article></section><section class="section" id="kapittel-10" data-lovdata-URL="SF/forskrift/2001-10-30-1231/KAPITTEL_10"><h2>Retningslinjer for søknad om godkjenning av flyplass</h2><article class="marginIdArticle" id="kapittel-10-punkt-1"><span class="data-marginOriginalId">1.</span><span class="miscHeadline"><i>Generelt</i></span></article><article class="marginIdArticle" id="kapittel-10-punkt-2"><span class="data-marginOriginalId">1.1</span><article class="legalP" id="kapittel-10-punkt-2-ledd-1">I henhold til <a href="lov/1993-06-11-101/§7-11">luftfartslovens § 7-11</a> første ledd skal flyplass være godkjent av Luftfartstilsynet. Hvilke flyplasser som skal godkjennes fremgår av forskrift om krav til teknisk/operativ godkjenning av flyplasser, BSL E 1-2.</article></article><article class="marginIdArticle" id="kapittel-10-punkt-3"><span class="data-marginOriginalId">1.2</span><article class="legalP" id="kapittel-10-punkt-3-ledd-1">For godkjenningen vil det bli satt slike vilkår Luftfartstilsynet finner påkrevd, jf. <a href="lov/1993-06-11-101/§7-11">luftfartslovens § 7-11</a> tredje ledd.</article><article class="legalP" id="kapittel-10-punkt-3-ledd-2">I den grad vilkår for godkjenning ikke fremgår av forskrifter, eller gjeldende forskrifter ikke anses relevante eller ønskelige, kan Luftfartstilsynet, med hjemmel i <a href="lov/1993-06-11-101/§7-11">luftfartslovens § 7-11</a> tredje ledd, fatte enkeltvedtak om hvilke vilkår som skal gjelde.</article></article><article class="marginIdArticle" id="kapittel-10-punkt-4"><span class="data-marginOriginalId">2.</span><span class="miscHeadline"><i>Vilkår for godkjenning</i></span></article><article class="marginIdArticle" id="kapittel-10-punkt-5"><span class="data-marginOriginalId">2.1</span><span class="miscHeadline"><i>Stor flyplass</i></span><article class="legalP" id="kapittel-10-punkt-5-ledd-1">Vilkårene for flyplass som skal godkjennes for<ul class="defaultList"><li data-li-identifier="-" data-name="-"><article class="listArticle" id="kapittel-10-punkt-5-ledd-1-punkt-1"><article class="legalP" id="kapittel-10-punkt-5-ledd-1-punkt-1-ledd-1">flyging under instrumentforhold (IFR-flyging) og/eller</article></article></li><li data-li-identifier="-" data-name="-"><article class="listArticle" id="kapittel-10-punkt-5-ledd-1-punkt-2"><article class="legalP" id="kapittel-10-punkt-5-ledd-1-punkt-2-ledd-1">luftrutetrafikk og/eller</article></article></li><li data-li-identifier="-" data-name="-"><article class="listArticle" id="kapittel-10-punkt-5-ledd-1-punkt-3"><article class="legalP" id="kapittel-10-punkt-5-ledd-1-punkt-3-ledd-1">flyging med luftfartøy med største tillatte startmasse over 5700 KG eller som er godkjent for 10 eller flere passasjerseter</article></article></li></ul></article><article class="defaultP">vil normalt omfatte følgende områder:<ol class="defaultList" type="1"><li data-name="1." value="1"><article class="listArticle" id="kapittel-10-punkt-5-ledd-1-punkt-4"><article class="legalP" id="kapittel-10-punkt-5-ledd-1-punkt-4-ledd-1">Bruksområde og kvalitets- og sikkerhetsstyringssystem</article></article></li><li data-name="2." value="2"><article class="listArticle" id="kapittel-10-punkt-5-ledd-1-punkt-5"><article class="legalP" id="kapittel-10-punkt-5-ledd-1-punkt-5-ledd-1">Utforming og bakketjeneste</article></article></li><li data-name="3." value="3"><article class="listArticle" id="kapittel-10-punkt-5-ledd-1-punkt-6"><article class="legalP" id="kapittel-10-punkt-5-ledd-1-punkt-6-ledd-1">Security</article></article></li><li data-name="4." value="4"><article class="listArticle" id="kapittel-10-punkt-5-ledd-1-punkt-7"><article class="legalP" id="kapittel-10-punkt-5-ledd-1-punkt-7-ledd-1">Flynavigasjonstjeneste og -utstyr</article></article></li><li data-name="5." value="5"><article class="listArticle" id="kapittel-10-punkt-5-ledd-1-punkt-8"><article class="legalP" id="kapittel-10-punkt-5-ledd-1-punkt-8-ledd-1">Lufttrafikktjeneste.</article></article></li></ol></article></article><article class="marginIdArticle" id="kapittel-10-punkt-6"><span class="data-marginOriginalId">2.2</span><span class="miscHeadline"><i>Liten flyplass</i></span><article class="legalP" id="kapittel-10-punkt-6-ledd-1">Vilkårene for flyplass som ikke må godkjennes som stor flyplass vil vanligvis bare omfatte følgende områder:<ol class="defaultList" type="1"><li data-name="1." value="1"><article class="listArticle" id="kapittel-10-punkt-6-ledd-1-punkt-1"><article class="legalP" id="kapittel-10-punkt-6-ledd-1-punkt-1-ledd-1">Bruksområde</article></article></li><li data-name="2." value="2"><article class="listArticle" id="kapittel-10-punkt-6-ledd-1-punkt-2"><article class="legalP" id="kapittel-10-punkt-6-ledd-1-punkt-2-ledd-1">Utforming</article></article></li><li data-name="3." value="3"><article class="listArticle" id="kapittel-10-punkt-6-ledd-1-punkt-3"><article class="legalP" id="kapittel-10-punkt-6-ledd-1-punkt-3-ledd-1">Bakketjeneste.</article></article></li></ol></article><article class="legalP" id="kapittel-10-punkt-6-ledd-2">Det kan imidlertid også for en liten flyplass, avhengig av flyplassens bruksområde, bli aktuelt å stille godkjenningskrav også innen andre områder, jf. pkt. 2.1.</article></article><article class="marginIdArticle" id="kapittel-10-punkt-7"><span class="data-marginOriginalId">2.3</span><span class="miscHeadline"><i>Kvalitetssystem og system for sikkerhetsstyring</i></span><article class="legalP" id="kapittel-10-punkt-7-ledd-1">Krav til kvalitetssystem og system for sikkerhetsstyring fremgår av<ul class="defaultList"><li data-li-identifier="-" data-name="-"><article class="listArticle" id="kapittel-10-punkt-7-ledd-1-punkt-1"><article class="legalP" id="kapittel-10-punkt-7-ledd-1-punkt-1-ledd-1">forskrift om kvalitetssystem i ervervsmessige luftfartsvirksomheter – BSL A 1-1</article></article></li><li data-li-identifier="-" data-name="-"><article class="listArticle" id="kapittel-10-punkt-7-ledd-1-punkt-2"><article class="legalP" id="kapittel-10-punkt-7-ledd-1-punkt-2-ledd-1">forskrift om sikkerhetsstyring innen flysikringstjenesten og bakketjenesten – BSL A 1-9.</article></article></li></ul></article></article><article class="marginIdArticle" id="kapittel-10-punkt-8"><span class="data-marginOriginalId">2.4</span><span class="miscHeadline"><i>Utforming</i></span></article><article class="marginIdArticle" id="kapittel-10-punkt-9"><span class="data-marginOriginalId">2.4.1</span><article class="legalP" id="kapittel-10-punkt-9-ledd-1">Krav til utforming av flyplasser som skal godkjennes for trafikk med fly med største tillatte startmasse over 5700 kg, eller som er godkjent for 10 eller flere passasjerseter, fremgår av<ul class="defaultList"><li data-li-identifier="-" data-name="-"><article class="listArticle" id="kapittel-10-punkt-9-ledd-1-punkt-1"><article class="legalP" id="kapittel-10-punkt-9-ledd-1-punkt-1-ledd-1">forskrift om utforming av store flyplasser – BSL E 3-2.</article></article></li></ul></article></article><article class="marginIdArticle" id="kapittel-10-punkt-10"><span class="data-marginOriginalId">2.4.2</span><article class="legalP" id="kapittel-10-punkt-10-ledd-1">Krav til utforming av flyplasser som skal godkjennes for trafikk med fly med største tillatte startmasse inntil 5700 kg eller som er godkjent for 9 passasjerseter eller færre, fremgår av<ul class="defaultList"><li data-li-identifier="-" data-name="-"><article class="listArticle" id="kapittel-10-punkt-10-ledd-1-punkt-1"><article class="legalP" id="kapittel-10-punkt-10-ledd-1-punkt-1-ledd-1">forskrift om utforming av små flyplasser – BSL E 3-3.</article></article></li></ul></article></article><article class="marginIdArticle" id="kapittel-10-punkt-11"><span class="data-marginOriginalId">2.4.3</span><article class="legalP" id="kapittel-10-punkt-11-ledd-1">Krav til utforming av sjøflyplasser fremgår av<ul class="defaultList"><li data-li-identifier="-" data-name="-"><article class="listArticle" id="kapittel-10-punkt-11-ledd-1-punkt-1"><article class="legalP" id="kapittel-10-punkt-11-ledd-1-punkt-1-ledd-1">forskrift om utforming av sjøflyplasser – BSL E 3-4.</article></article></li></ul></article></article><article class="marginIdArticle" id="kapittel-10-punkt-12"><span class="data-marginOriginalId">2.4.4</span><article class="legalP" id="kapittel-10-punkt-12-ledd-1">Krav til utforming av helikopterplasser som skal godkjennes for flyging under IFR-forhold, og/eller som har separat landings- og startområde og settings- og løfteområde, fremgår av<ul class="defaultList"><li data-li-identifier="-" data-name="-"><article class="listArticle" id="kapittel-10-punkt-12-ledd-1-punkt-1"><article class="legalP" id="kapittel-10-punkt-12-ledd-1-punkt-1-ledd-1">forskrift om utforming av store helikopterplasser – BSL E 3-5.</article></article></li></ul></article></article><article class="marginIdArticle" id="kapittel-10-punkt-13"><span class="data-marginOriginalId">2.4.5</span><article class="legalP" id="kapittel-10-punkt-13-ledd-1">Krav til utforming av helikopterplasser som skal godkjennes for flyging under VFR-forhold, og som har settings- og løfteområde sentrisk på landings- og startområdet, fremgår av<ul class="defaultList"><li data-li-identifier="-" data-name="-"><article class="listArticle" id="kapittel-10-punkt-13-ledd-1-punkt-1"><article class="legalP" id="kapittel-10-punkt-13-ledd-1-punkt-1-ledd-1">forskrift om utforming av små helikopterplasser – BSL E 3-6.</article></article></li></ul></article></article><article class="marginIdArticle" id="kapittel-10-punkt-14"><span class="data-marginOriginalId">2.5</span><span class="miscHeadline"><i>Bakketjeneste</i></span></article><article class="marginIdArticle" id="kapittel-10-punkt-15"><span class="data-marginOriginalId">2.5.1</span><article class="legalP" id="kapittel-10-punkt-15-ledd-1">Krav til bakketjeneste fremgår av<ul class="defaultList"><li data-li-identifier="-" data-name="-"><article class="listArticle" id="kapittel-10-punkt-15-ledd-1-punkt-1"><article class="legalP" id="kapittel-10-punkt-15-ledd-1-punkt-1-ledd-1">forskrift om bakketjeneste ved flyplasser BSL E 4-1</article></article></li><li data-li-identifier="-" data-name="-"><article class="listArticle" id="kapittel-10-punkt-15-ledd-1-punkt-2"><article class="legalP" id="kapittel-10-punkt-15-ledd-1-punkt-2-ledd-1">forskrift om plasstjeneste BSL E 4-2</article></article></li><li data-li-identifier="-" data-name="-"><article class="listArticle" id="kapittel-10-punkt-15-ledd-1-punkt-3"><article class="legalP" id="kapittel-10-punkt-15-ledd-1-punkt-3-ledd-1">forskrift om elektrotjeneste BSL E 4-3</article></article></li><li data-li-identifier="-" data-name="-"><article class="listArticle" id="kapittel-10-punkt-15-ledd-1-punkt-4"><article class="legalP" id="kapittel-10-punkt-15-ledd-1-punkt-4-ledd-1">forskrift om brann- og redningstjeneste BSL E 4-4.</article></article></li></ul></article></article><article class="marginIdArticle" id="kapittel-10-punkt-16"><span class="data-marginOriginalId">2.5.2</span><article class="legalP" id="kapittel-10-punkt-16-ledd-1">For sjøflyplasser gjelder kravene i BSL E 4-serien så langt disse kravene passer for sjøflyplasser.</article></article><article class="marginIdArticle" id="kapittel-10-punkt-17"><span class="data-marginOriginalId">2.6</span><span class="miscHeadline"><i>Security</i></span></article><article class="marginIdArticle" id="kapittel-10-punkt-18"><span class="data-marginOriginalId">2.6.1</span><article class="legalP" id="kapittel-10-punkt-18-ledd-1">Krav til security fremgår av<ul class="defaultList"><li data-li-identifier="-" data-name="-"><article class="listArticle" id="kapittel-10-punkt-18-ledd-1-punkt-1"><article class="legalP" id="kapittel-10-punkt-18-ledd-1-punkt-1-ledd-1">forskrift om forebyggelse av anslag mot sikkerheten i luftfarten – BSL A 2-1.</article></article></li></ul></article></article><article class="marginIdArticle" id="kapittel-10-punkt-19"><span class="data-marginOriginalId">2.7</span><span class="miscHeadline"><i>Flynavigasjonstjeneste og -utstyr</i></span></article><article class="marginIdArticle" id="kapittel-10-punkt-20"><span class="data-marginOriginalId">2.7.1</span><article class="legalP" id="kapittel-10-punkt-20-ledd-1">Krav til flynavigasjonstjeneste fremgår av<ul class="defaultList"><li data-li-identifier="-" data-name="-"><article class="listArticle" id="kapittel-10-punkt-20-ledd-1-punkt-1"><article class="legalP" id="kapittel-10-punkt-20-ledd-1-punkt-1-ledd-1">forskrift om flynavigasjonstjenesten – BSL G 6-1.</article></article></li></ul></article></article><article class="marginIdArticle" id="kapittel-10-punkt-21"><span class="data-marginOriginalId">2.7.2</span><article class="legalP" id="kapittel-10-punkt-21-ledd-1">Krav til navigasjons-, kommunikasjons-, overvåkings- og lufttrafikkledelsesutstyr fremgår av<ul class="defaultList"><li data-li-identifier="-" data-name="-"><article class="listArticle" id="kapittel-10-punkt-21-ledd-1-punkt-1"><article class="legalP" id="kapittel-10-punkt-21-ledd-1-punkt-1-ledd-1">forskrift om flynavigasjonstjenesten – BSL G 6-1</article></article></li></ul></article></article><article class="marginIdArticle" id="kapittel-10-punkt-22"><span class="data-marginOriginalId">2.7.3</span><article class="legalP" id="kapittel-10-punkt-22-ledd-1">Meteorologiske observasjonsinstrumenter og måleutstyr skal være i samsvar med standarder og anbefalinger i ICAO Annex 3 og krav fastsatt av Luftfartstilsynet.</article></article><article class="marginIdArticle" id="kapittel-10-punkt-23"><span class="data-marginOriginalId">2.8</span><span class="miscHeadline"><i>Lufttrafikktjeneste</i></span></article><article class="marginIdArticle" id="kapittel-10-punkt-24"><span class="data-marginOriginalId">2.8.1</span><article class="legalP" id="kapittel-10-punkt-24-ledd-1">Krav til lufttrafikktjeneste fremgår av<ul class="defaultList"><li data-li-identifier="-" data-name="-"><article class="listArticle" id="kapittel-10-punkt-24-ledd-1-punkt-1"><article class="legalP" id="kapittel-10-punkt-24-ledd-1-punkt-1-ledd-1">forskrift om etablering, organisering og drift av lufttrafikktjeneste – BSL G 2-1.</article></article></li></ul></article></article><article class="marginIdArticle" id="kapittel-10-punkt-25"><span class="data-marginOriginalId">2.8.2</span><article class="legalP" id="kapittel-10-punkt-25-ledd-1">Krav til flyværtjeneste fås ved henvendelse til Luftfartstilsynet.</article></article><article class="marginIdArticle" id="kapittel-10-punkt-26"><span class="data-marginOriginalId">3.</span><span class="miscHeadline"><i>Søknad om første gangs godkjenning</i></span></article><article class="marginIdArticle" id="kapittel-10-punkt-27"><span class="data-marginOriginalId">3.1</span><article class="legalP" id="kapittel-10-punkt-27-ledd-1">Før en flyplass, som skal godkjennes, kan tas i bruk må flyplassens innehaver søke Luftfartstilsynet om å få flyplassen godkjent.</article><article class="legalP" id="kapittel-10-punkt-27-ledd-2">For å unngå at godkjenning av flyplassen eventuelt ikke foreligger på det tidspunkt flyplassen ønskes tatt i bruk, bør flyplassoperatøren så tidlig som mulig ta kontakt med Luftfartstilsynet med sikte på gjensidig informasjon, herunder registrering av eventuelle problemområder.</article><article class="legalP" id="kapittel-10-punkt-27-ledd-3">For flyplasser som skal godkjennes for<ul class="defaultList"><li data-li-identifier="-" data-name="-"><article class="listArticle" id="kapittel-10-punkt-27-ledd-3-punkt-1"><article class="legalP" id="kapittel-10-punkt-27-ledd-3-punkt-1-ledd-1">flyging under instrumentforhold (IFR-flyging) og/eller</article></article></li><li data-li-identifier="-" data-name="-"><article class="listArticle" id="kapittel-10-punkt-27-ledd-3-punkt-2"><article class="legalP" id="kapittel-10-punkt-27-ledd-3-punkt-2-ledd-1">luftrutetrafikk og/eller</article></article></li><li data-li-identifier="-" data-name="-"><article class="listArticle" id="kapittel-10-punkt-27-ledd-3-punkt-3"><article class="legalP" id="kapittel-10-punkt-27-ledd-3-punkt-3-ledd-1">flyging med luftfartøy med største tillatte startmasse over 5700 KG eller som er godkjent for 10 eller flere passasjerseter</article></article></li></ul></article><article class="defaultP">bør søknad om første gangs godkjenning sendes senest 6 måneder før flyplassen ønskes tatt i bruk.</article><article class="legalP" id="kapittel-10-punkt-27-ledd-4">For øvrige flyplasser bør søknad om første gangs godkjenning sendes senest 3 måneder før flyplassen ønskes tatt i bruk.</article></article><article class="marginIdArticle" id="kapittel-10-punkt-28"><span class="data-marginOriginalId">3.2</span><article class="legalP" id="kapittel-10-punkt-28-ledd-1">For flyplasser som skal godkjennes for første gang for<ul class="defaultList"><li data-li-identifier="-" data-name="-"><article class="listArticle" id="kapittel-10-punkt-28-ledd-1-punkt-1"><article class="legalP" id="kapittel-10-punkt-28-ledd-1-punkt-1-ledd-1">flyging under instrumentforhold (IFR-flyging) og/eller</article></article></li><li data-li-identifier="-" data-name="-"><article class="listArticle" id="kapittel-10-punkt-28-ledd-1-punkt-2"><article class="legalP" id="kapittel-10-punkt-28-ledd-1-punkt-2-ledd-1">luftrutetrafikk og/eller</article></article></li><li data-li-identifier="-" data-name="-"><article class="listArticle" id="kapittel-10-punkt-28-ledd-1-punkt-3"><article class="legalP" id="kapittel-10-punkt-28-ledd-1-punkt-3-ledd-1">flyging med luftfartøy med største tillatte startmasse over 5700 KG eller som er godkjent for 10 eller flere passasjerseter</article></article></li></ul></article><article class="defaultP">bør søknadens innhold avklares med Luftfartstilsynet senest 9 måneder før flyplassen ønskes tatt i bruk.</article></article><article class="marginIdArticle" id="kapittel-10-punkt-29"><span class="data-marginOriginalId">3.3</span><article class="legalP" id="kapittel-10-punkt-29-ledd-1">For øvrige flyplasser som skal godkjennes for første gang bør søknaden inneholde følgende:<ol class="defaultList" type="a"><li data-name="a." value="1"><article class="listArticle" id="kapittel-10-punkt-29-ledd-1-punkt-1"><span class="miscHeadline"><i>Konsesjon og operatør</i></span><article class="legalP" id="kapittel-10-punkt-29-ledd-1-punkt-1-ledd-1">Opplysninger om eventuell konsesjon til å anlegge, inneha og drive flyplassen. Krav til konsesjon fremgår av forskrift om konsesjon inntatt i BSL E 1-1.</article><article class="legalP" id="kapittel-10-punkt-29-ledd-1-punkt-1-ledd-2">Opplysninger om operatør dersom flyplassens innehaver ikke selv skal stå for driften av flyplassen.</article></article></li></ol></article><article class="legalP" id="kapittel-10-punkt-29-ledd-2">b. <i>Bruksområde</i></article><article class="legalP" id="kapittel-10-punkt-29-ledd-3">Flyplassens bruksområde og forventet utvikling, herunder:<ul class="defaultList"><li data-li-identifier="-" data-name="-"><article class="listArticle" id="kapittel-10-punkt-29-ledd-3-punkt-1"><article class="legalP" id="kapittel-10-punkt-29-ledd-3-punkt-1-ledd-1">aktuelle luftfartøytyper.</article></article></li><li data-li-identifier="-" data-name="-"><article class="listArticle" id="kapittel-10-punkt-29-ledd-3-punkt-2"><article class="legalP" id="kapittel-10-punkt-29-ledd-3-punkt-2-ledd-1">antall bevegelser (starter, landinger) i uken og på årsbasis.</article></article></li><li data-li-identifier="-" data-name="-"><article class="listArticle" id="kapittel-10-punkt-29-ledd-3-punkt-3"><article class="legalP" id="kapittel-10-punkt-29-ledd-3-punkt-3-ledd-1">under hvilke forhold flyplassen skal brukes; dagslys/mørke, instrumentforhold, sommer/vinter etc.</article></article></li><li data-li-identifier="-" data-name="-"><article class="listArticle" id="kapittel-10-punkt-29-ledd-3-punkt-4"><article class="legalP" id="kapittel-10-punkt-29-ledd-3-punkt-4-ledd-1">om flyplassen skal luftrutetrafikk eller annen regelbundet lufttrafikk, hoved- eller sekundærbase, skolebase for motorfly eller helikopter etc.</article></article></li></ul></article><article class="legalP" id="kapittel-10-punkt-29-ledd-4">Eventuelt forslag til begrensninger i flyplassens bruksområde som kompenserende tiltak i forhold til de krav som er stilt, jf. <a href="forskrift/2001-10-30-1231/kap2">pkt</a>. 2 ovenfor. Kompenserende tiltak benyttes i forbindelse med avvik som ikke kan korrigeres eller som det ikke er hensiktsmessig å korrigere. Kompenserende tiltak skal sikre at flysikkerheten holder foreskrevet nivå selv om det er avvik.<ol class="defaultList" type="a"><li data-name="c." value="3"><article class="listArticle" id="kapittel-10-punkt-29-ledd-4-punkt-1"><span class="miscHeadline"><i>Utforming</i></span><article class="legalP" id="kapittel-10-punkt-29-ledd-4-punkt-1-ledd-1">Henvisning til hvilken forskrift som skal gjelde for utforming av flyplassen.</article><article class="legalP" id="kapittel-10-punkt-29-ledd-4-punkt-1-ledd-2">Kart eller tegning av flyplassen i hensiktsmessig målestokk.</article><article class="legalP" id="kapittel-10-punkt-29-ledd-4-punkt-1-ledd-3">Beskrivelse av hindersituasjonen; dvs. objekter eller terreng som gjennomtrenger hinderflatene.</article><article class="legalP" id="kapittel-10-punkt-29-ledd-4-punkt-1-ledd-4">Angivelse av eventuelle avvik fra kravene til utforming som vil være på det tidspunkt plassens ønskes tatt i bruk.</article><article class="legalP" id="kapittel-10-punkt-29-ledd-4-punkt-1-ledd-5">Forslag til kompenserende tiltak for avvikene.</article></article></li><li data-name="d." value="4"><article class="listArticle" id="kapittel-10-punkt-29-ledd-4-punkt-2"><span class="miscHeadline"><i>Bakketjeneste</i></span><article class="legalP" id="kapittel-10-punkt-29-ledd-4-punkt-2-ledd-1">Beskrivelse av ansvarsforhold og organisasjon, herunder hvem som skal være flyplassjef.</article><article class="legalP" id="kapittel-10-punkt-29-ledd-4-punkt-2-ledd-2">Beskrivelse av hvordan bakketjenesten vil være på det tidspunkt flyplassen skal tas i bruk, herunder hvor langt arbeidet med driftshåndboken er kommet, jf. BSL E 4-1 § 5 (1) b).</article></article></li><li data-name="e." value="5"><article class="listArticle" id="kapittel-10-punkt-29-ledd-4-punkt-3"><span class="miscHeadline"><i>Tidsplan</i></span><article class="legalP" id="kapittel-10-punkt-29-ledd-4-punkt-3-ledd-1">Opplysninger om tidsplan fram til flyplassen ønskes tatt i bruk.</article></article></li></ol></article></article><article class="marginIdArticle" id="kapittel-10-punkt-30"><span class="data-marginOriginalId">4.</span><span class="miscHeadline"><i>Søknad om fornyet godkjenning</i></span></article><article class="marginIdArticle" id="kapittel-10-punkt-31"><span class="data-marginOriginalId">4.1</span><article class="legalP" id="kapittel-10-punkt-31-ledd-1">Godkjenningen av en flyplass blir gitt en gyldighetstid, og flyplassens innehaver kan bare tillate flyplassen brukt så lenge godkjenningen er gyldig, jf. <a href="lov/1993-06-11-101/§14-21">luftfartslovens § 14-21</a>.</article></article><article class="marginIdArticle" id="kapittel-10-punkt-32"><span class="data-marginOriginalId">4.2</span><article class="legalP" id="kapittel-10-punkt-32-ledd-1">For at innehaveren skal kunne påregne at godkjenningen blir fornyet, må søknad om fornyet godkjenning være sendt Luftfartstilsynet i god tid før gyldighetstidens utløp;<ul class="defaultList"><li data-li-identifier="-" data-name="-"><article class="listArticle" id="kapittel-10-punkt-32-ledd-1-punkt-1"><article class="legalP" id="kapittel-10-punkt-32-ledd-1-punkt-1-ledd-1">for flyplasser med flyging under instrumentforhold (IFR-flyging) og/eller luftrutetrafikk og/eller flyging med luftfartøy med største tillatte startmasse over 5700 KG eller som er godkjent for 10 eller flere passasjerseter, senest 6 måneder før gyldighetstidens utløp,</article></article></li><li data-li-identifier="-" data-name="-"><article class="listArticle" id="kapittel-10-punkt-32-ledd-1-punkt-2"><article class="legalP" id="kapittel-10-punkt-32-ledd-1-punkt-2-ledd-1">for øvrige flyplasser, senest 3 måneder før gyldighetstidens utløp.</article></article></li></ul></article><article class="legalP" id="kapittel-10-punkt-32-ledd-2">Søknad om fornyet godkjenning må sendes separat og ikke kombineres med eventuell søknad om fornyet konsesjon.</article></article><article class="marginIdArticle" id="kapittel-10-punkt-33"><span class="data-marginOriginalId">4.3</span><article class="legalP" id="kapittel-10-punkt-33-ledd-1">Søknad om fornyet godkjenning må inneholde følgende:<ol class="defaultList" type="a"><li data-name="a." value="1"><article class="listArticle" id="kapittel-10-punkt-33-ledd-1-punkt-1"><span class="miscHeadline"><i>Konsesjon</i></span><article class="legalP" id="kapittel-10-punkt-33-ledd-1-punkt-1-ledd-1">Henvisning til eventuell søknad om fornyet konsesjon til å anlegge, inneha og drive flyplassen.</article></article></li><li data-name="b." value="2"><article class="listArticle" id="kapittel-10-punkt-33-ledd-1-punkt-2"><span class="miscHeadline"><i>Bruksområde</i></span><article class="legalP" id="kapittel-10-punkt-33-ledd-1-punkt-2-ledd-1">Oppdaterte opplysninger om bruksområde og forventet utvikling, herunder: <ul class="defaultList"><li data-name="-" value="0"><article class="listArticle" id="kapittel-10-punkt-33-ledd-1-punkt-2-ledd-1-punkt-1"><article class="legalP" id="kapittel-10-punkt-33-ledd-1-punkt-2-ledd-1-punkt-1-ledd-1">aktuelle luftfartøytyper.</article></article></li><li data-name="-" value="0"><article class="listArticle" id="kapittel-10-punkt-33-ledd-1-punkt-2-ledd-1-punkt-2"><article class="legalP" id="kapittel-10-punkt-33-ledd-1-punkt-2-ledd-1-punkt-2-ledd-1">antall bevegelser (starter, landinger) i uken og på årsbasis.</article></article></li><li data-name="-" value="0"><article class="listArticle" id="kapittel-10-punkt-33-ledd-1-punkt-2-ledd-1-punkt-3"><article class="legalP" id="kapittel-10-punkt-33-ledd-1-punkt-2-ledd-1-punkt-3-ledd-1">under hvilke forhold flyplassen skal brukes; dagslys/mørke, instrumentforhold, sommer/vinter etc.</article></article></li><li data-name="-" value="0"><article class="listArticle" id="kapittel-10-punkt-33-ledd-1-punkt-2-ledd-1-punkt-4"><article class="legalP" id="kapittel-10-punkt-33-ledd-1-punkt-2-ledd-1-punkt-4-ledd-1">om aktiviteten på flyplassen; luftrutetrafikk eller annen regelbundet lufttrafikk, hoved- eller sekundærbase for ervervsmessige flyginger, base for skoleflyging med motorfly etc.</article></article></li></ul></article></article></li><li data-name="c." value="3"><article class="listArticle" id="kapittel-10-punkt-33-ledd-1-punkt-3"><span class="miscHeadline"><i>Vilkår for godkjenning</i></span><article class="legalP" id="kapittel-10-punkt-33-ledd-1-punkt-3-ledd-1">Søknad om fornyet godkjenning skal inneholde opplysninger om det er endringer i de avvik som fremgår av godkjenningsvilkårene eller om det er oppstått nye avvik.</article><article class="legalP" id="kapittel-10-punkt-33-ledd-1-punkt-3-ledd-2">Opplysningene skal gis separat for hvert enkelt av de områder som omfattes av godkjenningsvilkårene, jf. godkjenningsdokumentet og <a href="forskrift/2001-10-30-1231/kap2">pkt</a>. 2 ovenfor.</article><article class="legalP" id="kapittel-10-punkt-33-ledd-1-punkt-3-ledd-3">For hvert avvik skal det enten angis en plan for korrigering eller forslag til kompenserende tiltak.</article></article></li><li data-name="d." value="4"><article class="listArticle" id="kapittel-10-punkt-33-ledd-1-punkt-4"><span class="miscHeadline"><i>Flyplassjef</i></span><article class="legalP" id="kapittel-10-punkt-33-ledd-1-punkt-4-ledd-1">Hvem som er flyplassjef. For flyplassjef som skal være godkjent av Luftfartstilsynet, vedlegges fornyet villighetserklæring.</article></article></li></ol></article></article><article class="marginIdArticle" id="kapittel-10-punkt-34"><span class="data-marginOriginalId">5.</span><span class="miscHeadline"><i>Søknad om endret/utvidet godkjenning</i></span></article><article class="marginIdArticle" id="kapittel-10-punkt-35"><span class="data-marginOriginalId">5.1</span><article class="legalP" id="kapittel-10-punkt-35-ledd-1">Dersom det inntreffer forandringer av flyplassen, dens utrustning eller flyplassens omgivelser som innebærer forandringer av de vilkår som ble lagt til grunn for godkjenningen, skal flyplassens innehaver omgående rapportere dette til Luftfartstilsynet. I dette inngår også forandringer i bruksområde og eierforhold.</article><article class="legalP" id="kapittel-10-punkt-35-ledd-2">På tilsvarende grunnlag kan det være aktuelt å sende søknad om endret eller utvidet godkjenning. Slik søknad kan også sendes i god tid dersom det foreligger planer om utbygginger og nyinstallasjoner slik at endret godkjenning kan foreligge når utbyggingen/nyinstallasjonen ønskes tatt i bruk.</article></article><article class="marginIdArticle" id="kapittel-10-punkt-36"><span class="data-marginOriginalId">5.2</span><article class="legalP" id="kapittel-10-punkt-36-ledd-1">Søknad om endret/utvidet godkjenning må referere til aktuelle punkter i godkjenningsvilkårene, jf. godkjenningsdokumentet, og beskrive de nye forhold og hva som ligger til grunn for behovet for endret/utvidet godkjenning.</article><article class="legalP" id="kapittel-10-punkt-36-ledd-2">Videre må det angis om det er endringer i de avvik som fremgår av godkjenningsvilkårene eller om det vil oppstå nye avvik.</article><article class="legalP" id="kapittel-10-punkt-36-ledd-3">For hvert avvik skal det enten angis en plan for korrigering eller forslag til kompenserende tiltak.</article></article><article class="marginIdArticle" id="kapittel-10-punkt-37"><span class="data-marginOriginalId">6.</span><span class="miscHeadline"><i>Gebyrer</i></span></article><article class="marginIdArticle" id="kapittel-10-punkt-38"><span class="data-marginOriginalId">6.1</span><article class="legalP" id="kapittel-10-punkt-38-ledd-1">Det skal betales gebyr for godkjenning av flyplass i henhold til det til enhver tid gjeldende gebyrregulativ, jf. BSL A 1-2.</article></article><article class="marginIdArticle" id="kapittel-10-punkt-39"><span class="data-marginOriginalId">6.2</span><article class="legalP" id="kapittel-10-punkt-39-ledd-1">Gebyr for første gangs godkjenning må betales til Luftfartstilsynet samtidig med søknaden. Saksbehandlingen blir ikke påbegynt før betaling er mottatt.</article></article><article class="marginIdArticle" id="kapittel-10-punkt-40"><span class="data-marginOriginalId">6.3</span><article class="legalP" id="kapittel-10-punkt-40-ledd-1">Gebyr for fornyelse av godkjenning inngår i det årsgebyr flyplassen skal betale i henhold til det samme regulativ. Gebyr for endret/utvidet godkjenning betales etter regning som blir sendt søkeren etter at saksbehandlingen er avsluttet.</article></article><article class="changesToParent">Veiledningen tilføyd ved <a href="forskrift/2006-06-15-780">forskrift 15 juni 2006 nr. 780</a> (i kraft 4 juli 2006).</article></section></main></body></html>