<!DOCTYPE html><html lang="no"><head><title>Forskrift om beregning av tilleggspensjon ved yrkesskade.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-1997-03-11-209</dd><dt class="dokid">DokumentID</dt><dd class="dokid">SF/forskrift/1997-03-11-209</dd><dt class="ministry">Departement</dt><dd class="ministry"><ul><li>Arbeids- og inkluderingsdepartementet</li></ul></dd><dt class="subunit">Etat</dt><dd class="subunit"><ul><li>Trygdeavd.</li></ul></dd><dt class="publishedIn">Publisert i</dt><dd class="publishedIn">Avd I 1997 525</dd><dt class="dateInForce">I kraft fra</dt><dd class="dateInForce">1997-05-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1997-02-28-19/§3-30">lov/1997-02-28-19/§3-30</a></li></ul></dd><dt class="titleShort">Korttittel</dt><dd class="titleShort">Forskrift om tilleggspensjon ved yrkesskade</dd><dt class="title">Tittel</dt><dd class="title">Forskrift om beregning av tilleggspensjon ved yrkesskade.</dd><dt class="miscInformation">Annet om dokumentet</dt><dd class="miscInformation">Fastsatt av Sosial- og helsedepartementet 11. mars 1997 med hjemmel i <a href="lov/1997-02-28-19">lov 28. februar 1997 nr. 19</a> om folketrygd <a href="lov/1997-02-28-19/§3-30">§ 3-30</a> femte ledd.</dd><dt class="refid">RefID</dt><dd class="refid">forskrift/1997-03-11-209</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om beregning av tilleggspensjon ved yrkesskade.</a><ul class="tocSubUl"><li><a href="#paragraf-1">§ 1. Personkrets</a></li><li><a href="#paragraf-2">§ 2. Kravet til full opptjeningstid</a></li><li><a href="#paragraf-3">§ 3. Pensjonsprosenten</a></li><li><a href="#paragraf-4">§ 4. Fastsetting av poengtall når antatt årlig inntekt overstiger seks ganger grunnbeløpet</a></li><li><a href="#paragraf-5">§ 5. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/1997-03-11-209" id="dokument"><h1>Forskrift om beregning av tilleggspensjon ved yrkesskade.</h1><article class="legalArticle" data-lovdata-URL="SF/forskrift/1997-03-11-209/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Personkrets</span></h2><article class="legalP" id="paragraf-1-ledd-1">Denne forskriften gjelder bare for personer som er født før 1975.</article></article><article class="legalArticle" data-lovdata-URL="SF/forskrift/1997-03-11-209/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Kravet til full opptjeningstid</span></h2><article class="legalP" id="paragraf-2-ledd-1">Ved yrkesskade er full opptjeningstid for tilleggspensjonen 40 poengår dersom pensjonisten er født i 1940 eller senere. Dersom pensjonisten er født før 1940 er full opptjeningstid 40 poengår minus ett poengår for hvert år vedkommende er født før 1940.</article><article class="legalP" id="paragraf-2-ledd-2">Når pensjonen blir beregnet, skal det legges til grunn at pensjonisten har full opptjeningstid.</article></article><article class="legalArticle" data-lovdata-URL="SF/forskrift/1997-03-11-209/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Pensjonsprosenten</span></h2><article class="legalP" id="paragraf-3-ledd-1">For årene fra og med det året pensjonisten fylte 17 år til og med 1991, skal tilleggspensjonen beregnes med en pensjonsprosent på 45, se <a href="lov/1997-02-28-19/§3-8">folketrygdloven § 3-8</a> tredje ledd. Antallet år kan ikke overstige 25.</article><article class="legalP" id="paragraf-3-ledd-2">Tilleggspensjonen skal beregnes med en pensjonsprosent på 42 for det antallet år som svarer til differansen mellom full opptjeningstid etter <a href="forskrift/1997-03-11-209/§2">§ 2</a>, og det antallet år som legges til grunn etter første ledd i paragrafen her.</article></article><article class="legalArticle" data-lovdata-URL="SF/forskrift/1997-03-11-209/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Fastsetting av poengtall når antatt årlig inntekt overstiger seks ganger grunnbeløpet</span></h2><article class="legalP" id="paragraf-4-ledd-1">Når den antatte årlige arbeidsinntekten på skadetidspunktet er større enn seks ganger grunnbeløpet, skal det på grunnlag av denne inntekten fastsettes et poengtall for hvert år fra og med det året vedkommende fylte 17 år til og med det året han eller hun fyller 66 år. Det skal likevel ikke fastsettes poengtall for årene før 1967.</article><article class="legalP" id="paragraf-4-ledd-2">Poengtallene som nevnt i første ledd beregnes på følgende måte:<ol class="defaultList" type="a"><li data-name="a." value="1"><article class="listArticle" id="paragraf-4-ledd-2-punkt-1"><article class="legalP" id="paragraf-4-ledd-2-punkt-1-ledd-1">For år etter 1991 skal poengtallet beregnes ved at den del av den antatte årlige arbeidsinntekten som overstiger grunnbeløpet, divideres med grunnbeløpet. Det ses bort fra inntekt over tolv ganger grunnbeløpet. Av inntekt mellom seks og tolv ganger grunnbeløpet skal bare en tredel tas med, se <a href="lov/1997-02-28-19/§3-13">folketrygdloven § 3-13</a>.</article></article></li><li data-name="b." value="2"><article class="listArticle" id="paragraf-4-ledd-2-punkt-2"><article class="legalP" id="paragraf-4-ledd-2-punkt-2-ledd-1">For år før 1992 skal poengtallet beregnes ved at den del av den antatte årlige arbeidsinntekten som overstiger grunnbeløpet, divideres med grunnbeløpet. Det ses bort fra inntekt over tolv ganger grunnbeløpet. Av inntekt mellom åtte og tolv ganger grunnbeløpet skal bare en tredel tas med.</article></article></li></ol></article><article class="legalP" id="paragraf-4-ledd-3">Det poengtallet som etter <a href="lov/1997-02-28-19/§3-30">folketrygdloven § 3-30</a> første ledd bokstav c skal legges til grunn ved beregningen av tilleggspensjonen, skal være gjennomsnittet av de 20 høyeste poengtallene som er fastsatt etter andre ledd.</article></article><article class="legalArticle" data-lovdata-URL="SF/forskrift/1997-03-11-209/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Ikrafttredelse</span></h2><article class="legalP" id="paragraf-5-ledd-1">Forskriften trer i kraft den 1. mai 1997 og gis virkning for tilfeller med skadetidspunkt etter 1991.</article></article></main></body></html>