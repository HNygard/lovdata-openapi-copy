<!DOCTYPE html><html lang="nb"><head><title>Forskrift om opptak, studier og eksamen for Kunstfagskolen i Bergen</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2022-10-19-2084</dd><dt class="dokid">DokumentID</dt><dd class="dokid">SF/forskrift/2022-10-19-2084</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="subunit">Etat</dt><dd class="subunit"><ul><li>Kunstfagskolen i Bergen</li></ul></dd><dt class="dateInForce">I kraft fra</dt><dd class="dateInForce">2022-10-19</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/2019-12-12-2146">forskrift/2019-12-12-2146</a></li><li><a href="forskrift/2017-05-23-1275">forskrift/2017-05-23-1275</a></li></ul></dd><dt class="basedOn">Hjemmel</dt><dd class="basedOn"><ul><li><a href="lov/2018-06-08-28/§4">lov/2018-06-08-28/§4</a></li><li><a href="lov/2018-06-08-28/§5">lov/2018-06-08-28/§5</a></li><li><a href="lov/2018-06-08-28/§7">lov/2018-06-08-28/§7</a></li><li><a href="lov/2018-06-08-28/§8">lov/2018-06-08-28/§8</a></li><li><a href="lov/2018-06-08-28/§16">lov/2018-06-08-28/§16</a></li><li><a href="lov/2018-06-08-28/§17">lov/2018-06-08-28/§17</a></li><li><a href="lov/2018-06-08-28/§18">lov/2018-06-08-28/§18</a></li><li><a href="lov/2018-06-08-28/§20">lov/2018-06-08-28/§20</a></li><li><a href="lov/2018-06-08-28/§26">lov/2018-06-08-28/§26</a></li><li><a href="lov/2018-06-08-28/§27">lov/2018-06-08-28/§27</a></li><li><a href="lov/2018-06-08-28/§39">lov/2018-06-08-28/§39</a></li><li><a href="forskrift/2019-07-11-1005">forskrift/2019-07-11-1005</a></li></ul></dd><dt class="dateOfPublication">Kunngjort</dt><dd class="dateOfPublication">2022-12-06 14:35</dd><dt class="title">Tittel</dt><dd class="title">Forskrift om opptak, studier og eksamen for Kunstfagskolen i Bergen</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av styret for Kunstfagskolen i Bergen 19. oktober 2022 med hjemmel i <a href="lov/2018-06-08-28/§4">lov 8. juni 2018 nr. 28 om høyere yrkesfaglig utdanning (fagskoleloven) § 4</a>, <a href="lov/2018-06-08-28/§5">§ 5</a>, <a href="lov/2018-06-08-28/§7">§ 7</a>, <a href="lov/2018-06-08-28/§8">§ 8</a>, <a href="lov/2018-06-08-28/§16">§ 16</a>, <a href="lov/2018-06-08-28/§17">§ 17</a>, <a href="lov/2018-06-08-28/§18">§ 18</a>, <a href="lov/2018-06-08-28/§20">§ 20</a>, <a href="lov/2018-06-08-28/§26">§ 26</a>, <a href="lov/2018-06-08-28/§27">§ 27</a> og <a href="lov/2018-06-08-28/§39">§ 39</a> og <a href="forskrift/2019-07-11-1005">forskrift 11. juli 2019 nr. 1005 om høyere yrkesfaglig utdanning (fagskoleforskriften)</a>.</dd><dt class="refid">RefID</dt><dd class="refid">forskrift/2022-10-19-2084</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om opptak, studier og eksamen for Kunstfagskolen i Bergen</a><ul class="tocSubUl"><li><a href="#kapittel-1" data-child-interval="§§ 1-1 – 1-4">Kapittel 1. Generelle bestemmelser</a><ul class="tocSubUl"><li><a href="#kapittel-1-paragraf-1">§ 1-1. Forskriftens virkeområde</a></li><li><a href="#kapittel-1-paragraf-2">§ 1-2. Fagskolens virksomhet</a></li><li><a href="#kapittel-1-paragraf-3">§ 1-3. Forhold til annet lov- og regelverk</a></li><li><a href="#kapittel-1-paragraf-4">§ 1-4. Studentenes rettigheter og plikter</a></li></ul></li><li><a href="#kapittel-2" data-child-interval="§§ 2-1 – 2-8">Kapittel 2. Opptak</a><ul class="tocSubUl"><li><a href="#kapittel-2-paragraf-1">§ 2-1. Grunnleggende forutsetninger</a></li><li><a href="#kapittel-2-paragraf-2">§ 2-2. Opptaksprøver og vurdering</a></li><li><a href="#kapittel-2-paragraf-3">§ 2-3. Poengberegning og rangering- ved opptak</a></li><li><a href="#kapittel-2-paragraf-4">§ 2-4. Søknadsfrist</a></li><li><a href="#kapittel-2-paragraf-5">§ 2-5. Godskriving og fritak</a></li><li><a href="#kapittel-2-paragraf-6">§ 2-6. Søkere med utenlandsk utdanning</a></li><li><a href="#kapittel-2-paragraf-7">§ 2-7. Krav til norskkunnskaper</a></li><li><a href="#kapittel-2-paragraf-8">§ 2-8. Klage på vedtak om opptak</a></li></ul></li><li><a href="#kapittel-3" data-child-interval="§§ 3-1 – 3-14">Kapittel 3. Avsluttende vurdering, eksamen og sensur</a><ul class="tocSubUl"><li><a href="#kapittel-3-paragraf-1">§ 3-1. Generelle bestemmelser</a></li><li><a href="#kapittel-3-paragraf-2">§ 3-2. Rett til å gå opp til eksamen/sluttvurdering med sensur</a></li><li><a href="#kapittel-3-paragraf-3">§ 3-3. Bortvisning fra eksamen/avsluttende vurdering og sensur</a></li><li><a href="#kapittel-3-paragraf-4">§ 3-4. For sent fremmøte til eksamen/avsluttende vurdering og sensur</a></li><li><a href="#kapittel-3-paragraf-5">§ 3-5. Ny eksamen/ny sensur</a></li><li><a href="#kapittel-3-paragraf-6">§ 3-6. Eksamen under særlige vilkår/avsluttende vurdering og sensur</a></li><li><a href="#kapittel-3-paragraf-7">§ 3-7. Avsluttende vurdering av studentene/vurderingsuttrykk</a></li><li><a href="#kapittel-3-paragraf-8">§ 3-8. Sensur/eksamen/avsluttende vurdering</a></li><li><a href="#kapittel-3-paragraf-9">§ 3-9. Rett til begrunnelse</a></li><li><a href="#kapittel-3-paragraf-10">§ 3-10. Rett til klage på karakterfastsetting</a></li><li><a href="#kapittel-3-paragraf-11">§ 3-11. Ny sensur</a></li><li><a href="#kapittel-3-paragraf-12">§ 3-12. Rett til å klage på formelle feil ved eksamen</a></li><li><a href="#kapittel-3-paragraf-13">§ 3-13. Annullering</a></li><li><a href="#kapittel-3-paragraf-14">§ 3-14. Utestenging og bortvisning</a></li></ul></li><li><a href="#kapittel-4" data-child-interval="§§ 4-1 – 4-3">Kapittel 4. Klagebehandling</a><ul class="tocSubUl"><li><a href="#kapittel-4-paragraf-1">§ 4-1. Rett til å klage</a></li><li><a href="#kapittel-4-paragraf-2">§ 4-2. Klagefrist og formkrav</a></li><li><a href="#kapittel-4-paragraf-3">§ 4-3. Lokal og nasjonal klagenemnd</a></li></ul></li><li><a href="#kapittel-5" data-child-interval="§ 5-1">Kapittel 5. Dokumentasjon</a><ul class="tocSubUl"><li><a href="#kapittel-5-paragraf-1">§ 5-1. Krav på vitnemål eller annen dokumentasjon</a></li></ul></li><li><a href="#kapittel-6" data-child-interval="§ 6-1">Kapittel 6. Ikrafttredelse</a><ul class="tocSubUl"><li><a href="#kapittel-6-paragraf-1">§ 6-1. Ikrafttredelse</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/2022-10-19-2084" id="dokument"><h1>Forskrift om opptak, studier og eksamen for Kunstfagskolen i Bergen</h1><section class="section" data-name="kap1" id="kapittel-1" data-lovdata-URL="SF/forskrift/2022-10-19-2084/KAPITTEL_1"><h2>Kapittel 1. Generelle bestemmelser</h2><article class="legalArticle" data-lovdata-URL="SF/forskrift/2022-10-19-2084/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Forskriftens virkeområde</span></h3><article class="legalP" id="kapittel-1-paragraf-1-ledd-1">Forskriften regulerer opptak, studier og eksamen ved Kunstfagskolen i Bergen.</article></article><article class="legalArticle" data-lovdata-URL="SF/forskrift/2022-10-19-2084/§1-2" data-name="§1-2" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">Fagskolens virksomhet</span></h3><article class="numberedLegalP" data-numerator="1" id="kapittel-1-paragraf-2-nummer-1">(1) Kunstfagskolen i Bergen tilbyr en to-årig fagskoleutdanning i visuelle kunstfag.</article><article class="numberedLegalP" data-numerator="2" id="kapittel-1-paragraf-2-nummer-2">(2) <a href="lov/1967-02-10">Lov 10. februar 1967 om behandlingsmåten i forvaltningssaker (forvaltningsloven)</a> gjelder for virksomheten fagskolen driver.</article></article><article class="legalArticle" data-lovdata-URL="SF/forskrift/2022-10-19-2084/§1-3" data-name="§1-3" id="kapittel-1-paragraf-3"><h3 class="legalArticleHeader"><span class="legalArticleValue">§ 1-3</span>. <span class="legalArticleTitle">Forhold til annet lov- og regelverk</span></h3><article class="legalP" id="kapittel-1-paragraf-3-ledd-1">Dersom denne forskriften skulle stride mot lov og/eller sentrale forskrifter gitt av lovgivende myndigheter, skal loven og sentrale forskrifter gå foran.</article></article><article class="legalArticle" data-lovdata-URL="SF/forskrift/2022-10-19-2084/§1-4" data-name="§1-4" id="kapittel-1-paragraf-4"><h3 class="legalArticleHeader"><span class="legalArticleValue">§ 1-4</span>. <span class="legalArticleTitle">Studentenes rettigheter og plikter</span></h3><article class="numberedLegalP" data-numerator="1" id="kapittel-1-paragraf-4-nummer-1">(1) Studentene ved fagskolen har rett til opplæring, vurdering, og dokumentasjon i samsvar med bestemmelsene i <a href="lov/2018-06-08-28">lov 8. juni 2018 nr. 28 om høyere yrkesfaglig utdanning (fagskoleloven)</a>.</article><article class="numberedLegalP" data-numerator="2" id="kapittel-1-paragraf-4-nummer-2">(2) Studentene plikter å betale fastsatte studieavgift og semesteravgifter i henhold til fagskolens studiekontrakt.</article><article class="numberedLegalP" data-numerator="3" id="kapittel-1-paragraf-4-nummer-3">(3) Studentene plikter å delta aktivt i den opplæringen som blir gitt, møte opp til undervisning og veiledning, og delta i de evalueringer og vurderinger som fagskolen tilbyr. Studentene plikter å sette seg inn i aktuelle studieplaner og studentreglement ved fagskolen. Fagskolen skal legge til rette for at studentene kan gjøre seg kjent med slikt materiale.</article><article class="numberedLegalP" data-numerator="4" id="kapittel-1-paragraf-4-nummer-4">(4) Studentenes representant i skolens styre er et ordinært styremedlem. Studentrepresentantene skal velges i samsvar med <a href="lov/2018-06-08-28/§10">fagskoleloven § 10</a> og <a href="lov/2018-06-08-28/§14">§ 14</a>. Dette kommer frem i fagskolens reglement/vedtekter for studentorgan.</article><article class="numberedLegalP" data-numerator="5" id="kapittel-1-paragraf-4-nummer-5">(5) En student som får barn under studiene, har rett til permisjon under svangerskapet og til omsorg for barn. I permisjonsperioden har studenten fortsatt status som student og har rett til å gjenoppta utdanningen på samme nivå som før permisjonen. En gravid student har rett til utsatt eksamen hvis eksamensdatoen er i perioden mellom tre uker før fastsatt termindato og seks uker etter fødsel. En student som blir far, har rett til utsatt eksamen hvis eksamensdato er innenfor to uker etter fødselen. Retten til permisjon og til utsatt eksamen gjelder tilsvarende ved adopsjon jf. <a href="lov/2018-06-08-28/§28">§ 28 i fagskoleloven</a>.</article></article></section><section class="section" data-name="kap2" id="kapittel-2" data-lovdata-URL="SF/forskrift/2022-10-19-2084/KAPITTEL_2"><h2>Kapittel 2. Opptak</h2><article class="legalArticle" data-lovdata-URL="SF/forskrift/2022-10-19-2084/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Grunnleggende forutsetninger</span></h3><article class="numberedLegalP" data-numerator="1" id="kapittel-2-paragraf-1-nummer-1">(1) Formelt opptakskrav er fullført og bestått videregående opplæring, eller tilsvarende realkompetanse, det vil si nivå 4 i Nasjonalt kvalifikasjonsrammeverk for livslang læring (NKR).</article><article class="numberedLegalP" data-numerator="2" id="kapittel-2-paragraf-1-nummer-2">(2) Fagskolen benytter opptaksprøver for vurdering av relevante faglige kvalifikasjoner.</article><article class="numberedLegalP" data-numerator="3" id="kapittel-2-paragraf-1-nummer-3">(3) Kunstfagskolen i Bergen kan ta opp et begrenset antall søkere som er 19 år eller eldre, som ikke har fullført og bestått videregående opplæring, på grunnlag av opptaksprøve. Antallet søkere som kan tas opp reguleres av en kvote fastsatt i <a href="forskrift/2019-07-11-1005/§8">§ 8 i fagskoleforskriften</a>.</article><article class="numberedLegalP" data-numerator="4" id="kapittel-2-paragraf-1-nummer-4">(4) Fagskolen fatter selv vedtak om opptak.</article><article class="numberedLegalP" data-numerator="5" id="kapittel-2-paragraf-1-nummer-5">(5) Tilbud om studieplass blir gitt med forbehold om at studietilbudet blir iverksatt. Jf. <a href="lov/2018-06-08-28/§9">§ 9 i fagskoleloven</a>.</article></article><article class="legalArticle" data-lovdata-URL="SF/forskrift/2022-10-19-2084/§2-2" data-name="§2-2" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Opptaksprøver og vurdering</span></h3><article class="numberedLegalP" data-numerator="1" id="kapittel-2-paragraf-2-nummer-1">(1) De faglige kravene som vurderes gjennom opptaksprøven er nærmere fastsatt av skolen, og bekjentgjøres på skolens nettside.</article><article class="numberedLegalP" data-numerator="2" id="kapittel-2-paragraf-2-nummer-2">(2) Fagskolens rektor oppnevner hvert år en opptakskomité, og fastsetter nærmere regler om opptakskomiteenes oppgaver og arbeidsform iht. skolens opptaksreglement.</article><article class="numberedLegalP" data-numerator="3" id="kapittel-2-paragraf-2-nummer-3">(3) Ved opptaksprøvene vurderes og rangeres søkernes faglige kvalifikasjoner av opptakskomiteen.</article></article><article class="legalArticle" data-lovdata-URL="SF/forskrift/2022-10-19-2084/§2-3" data-name="§2-3" id="kapittel-2-paragraf-3"><h3 class="legalArticleHeader"><span class="legalArticleValue">§ 2-3</span>. <span class="legalArticleTitle">Poengberegning og rangering- ved opptak</span></h3><article class="legalP" id="kapittel-2-paragraf-3-ledd-1">Søkere rangeres på bakgrunn av faglig vurdering av gitte oppgaver og innsendte arbeider og <a href="forskrift/2019-07-11-1005/§14">§ 14</a>–<a href="forskrift/2019-07-11-1005/§18">§ 18</a> i <a href="forskrift/2019-07-11-1005">fagskoleforskriften</a>. Dersom flere søkere har lik poengsum, og det er begrenset med studieplasser, gjøres det en helhetlig skjønnsmessig vurdering. Ved flere kvalifiserte søkere enn studieplasser rangeres søkerne og plasseres noen søkere på venteliste. Søkere fra ventelisten går foran søkere som søker opptak på et senere tidspunkt.</article></article><article class="legalArticle" data-lovdata-URL="SF/forskrift/2022-10-19-2084/§2-4" data-name="§2-4" id="kapittel-2-paragraf-4"><h3 class="legalArticleHeader"><span class="legalArticleValue">§ 2-4</span>. <span class="legalArticleTitle">Søknadsfrist</span></h3><article class="legalP" id="kapittel-2-paragraf-4-ledd-1">Fagskolen bekjentgjør søknadsfrister på skolens nettside. Fagskolen benytter hovedopptak og/eller rullerende opptak. Søknader med oppgaver og arbeider sendes direkte til skolen i den form beskrevet på skolens nettside.</article></article><article class="legalArticle" data-lovdata-URL="SF/forskrift/2022-10-19-2084/§2-5" data-name="§2-5" id="kapittel-2-paragraf-5"><h3 class="legalArticleHeader"><span class="legalArticleValue">§ 2-5</span>. <span class="legalArticleTitle">Godskriving og fritak</span></h3><article class="numberedLegalP" data-numerator="1" id="kapittel-2-paragraf-5-nummer-1">(1) Fagskolen skal godskrive beståtte emner fra annen godkjent fagskoleutdanning med samme antall studiepoeng i den utstrekning utdanningen oppfyller de faglige krav for emnet det søkes godskrivning for.</article><article class="numberedLegalP" data-numerator="2" id="kapittel-2-paragraf-5-nummer-2">(2) Godskrivning kan bare skje mellom fagskoleutdanninger med samme eller nært beslektet fagområder jf. <a href="lov/2018-06-08-28/§8">fagskoleloven § 8</a>.</article><article class="numberedLegalP" data-numerator="3" id="kapittel-2-paragraf-5-nummer-3">(3) Det er opp til den mottagende skole å vurdere kapasiteten til å ta imot eksterne studenter som søker innpassing med bakgrunn fra annet studiested.</article><article class="numberedLegalP" data-numerator="4" id="kapittel-2-paragraf-5-nummer-4">(4) Om en student får godkjent søknad om fritak av et emne, skal dette fremkomme på vitnemålet med referansen til bestått emne ved samme eller annen institusjon.</article><article class="numberedLegalP" data-numerator="5" id="kapittel-2-paragraf-5-nummer-5">(5) Vedtak om godskriving og fritak av et emne blir fattet av rektor ved fagskolen.</article></article><article class="legalArticle" data-lovdata-URL="SF/forskrift/2022-10-19-2084/§2-6" data-name="§2-6" id="kapittel-2-paragraf-6"><h3 class="legalArticleHeader"><span class="legalArticleValue">§ 2-6</span>. <span class="legalArticleTitle">Søkere med utenlandsk utdanning</span></h3><article class="numberedLegalP" data-numerator="1" id="kapittel-2-paragraf-6-nummer-1">(1) <i>Søkere fra land i Norden</i><article class="legalP" id="kapittel-2-paragraf-6-nummer-1-ledd-1">Søkere fra land i Norden med relevante faglige kvalifikasjoner vurderes for opptak på samme grunnlag som andre søkere.</article></article><article class="numberedLegalP" data-numerator="2" id="kapittel-2-paragraf-6-nummer-2">(2) <i>Søkere fra land utenfor Norden</i><article class="legalP" id="kapittel-2-paragraf-6-nummer-2-ledd-1">Søkere fra land utenfor Norden må dokumentere relevante faglige kvalifikasjoner for å kunne vurderes for opptak på samme grunnlag som andre søkere.</article></article></article><article class="legalArticle" data-lovdata-URL="SF/forskrift/2022-10-19-2084/§2-7" data-name="§2-7" id="kapittel-2-paragraf-7"><h3 class="legalArticleHeader"><span class="legalArticleValue">§ 2-7</span>. <span class="legalArticleTitle">Krav til norskkunnskaper</span></h3><article class="legalP" id="kapittel-2-paragraf-7-ledd-1">Fagskolens undervisning foregår i hovedsak på norsk. Søkere fra land utenfor Norden som ikke har norsk som morsmål, skal ha kunnskaper i norsk tilsvarende norsktest på nivå B1. Søker må dokumentere kunnskaper i norsk på minimum nivå B1 jf. <a href="forskrift/2019-07-11-1005/§9">§ 9 i fagskoleforskriften</a>.</article></article><article class="legalArticle" data-lovdata-URL="SF/forskrift/2022-10-19-2084/§2-8" data-name="§2-8" id="kapittel-2-paragraf-8"><h3 class="legalArticleHeader"><span class="legalArticleValue">§ 2-8</span>. <span class="legalArticleTitle">Klage på vedtak om opptak</span></h3><article class="legalP" id="kapittel-2-paragraf-8-ledd-1">Vedtak om opptak kan påklages. Klagen fremsettes skriftlig til skolens rektor. Frist for innsending av klage er tre uker etter at søker er gjort kjent med vedtaket.</article></article></section><section class="section" data-name="kap3" id="kapittel-3" data-lovdata-URL="SF/forskrift/2022-10-19-2084/KAPITTEL_3"><h2>Kapittel 3. Avsluttende vurdering, eksamen og sensur</h2><article class="legalArticle" data-lovdata-URL="SF/forskrift/2022-10-19-2084/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Generelle bestemmelser</span></h3><article class="numberedLegalP" data-numerator="1" id="kapittel-3-paragraf-1-nummer-1">(1) Styret har ansvar for at eksamen gjennomføres slik at studentenes <i>kunnskaper, ferdigheter og generelle kompetanse</i> blir prøvd og vurdert på en upartisk og faglig betryggende måte, jf. <a href="lov/2018-06-08-28/§21">fagskoleloven § 21</a>.</article><article class="numberedLegalP" data-numerator="2" id="kapittel-3-paragraf-1-nummer-2">(2) Det skal fremgå klart av studie- eller emnebeskrivelsen hvilke eksamens- og vurderingsformer som benyttes.</article><article class="numberedLegalP" data-numerator="3" id="kapittel-3-paragraf-1-nummer-3">(3) Nærmere beskrivelser av eksamensformer og sluttvurderinger kommer frem av fagskolens studieplaner.</article><article class="numberedLegalP" data-numerator="4" id="kapittel-3-paragraf-1-nummer-4">(4) Styret har ansvar for at det blir oppnevnt en ekstern sensor(er) ved eksamen, prøve, bedømmelse av oppgave eller annet arbeid når resultatet inngår i vitnemålet for utdanningen, jf. <a href="lov/2018-06-08-28/§21">fagskoleloven § 21</a>.</article><article class="numberedLegalP" data-numerator="5" id="kapittel-3-paragraf-1-nummer-5">(5) Tid og sted for eksamen fastsettes og kunngjøres av skolen. Alle eksamenskandidater er selv ansvarlige for å holde seg orientert om tid og sted for eksamen.</article></article><article class="legalArticle" data-lovdata-URL="SF/forskrift/2022-10-19-2084/§3-2" data-name="§3-2" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">Rett til å gå opp til eksamen/sluttvurdering med sensur</span></h3><article class="legalP" id="kapittel-3-paragraf-2-ledd-1">Studenten har rett til å avlegge eksamen når følgende vilkår er oppfylt:<ol class="defaultList" type="a"><li data-name="a." value="1"><article class="listArticle" id="kapittel-3-paragraf-2-ledd-1-punkt-1"><article class="legalP" id="kapittel-3-paragraf-2-ledd-1-punkt-1-ledd-1">Studenten har oppfylt de arbeidskrav, innlevering eller krav til obligatorisk oppmøte, progresjon og/eller andre vilkår som er fastsatt i emne-/fagplanen eller studieplanen.</article></article></li><li data-name="b." value="2"><article class="listArticle" id="kapittel-3-paragraf-2-ledd-1-punkt-2"><article class="legalP" id="kapittel-3-paragraf-2-ledd-1-punkt-2-ledd-1">Studenten har betalt studieavgift og semesteravgift innen fastsatte frister, jf. studiekontrakt.</article></article></li><li data-name="c." value="3"><article class="listArticle" id="kapittel-3-paragraf-2-ledd-1-punkt-3"><article class="legalP" id="kapittel-3-paragraf-2-ledd-1-punkt-3-ledd-1">Studenten ikke har mistet retten til å gå opp til eksamen jf. <a href="lov/2018-06-08-28/§25">§ 25</a> og <a href="lov/2018-06-08-28/§43">§ 43 i fagskoleloven</a>.</article></article></li></ol></article></article><article class="legalArticle" data-lovdata-URL="SF/forskrift/2022-10-19-2084/§3-3" data-name="§3-3" id="kapittel-3-paragraf-3"><h3 class="legalArticleHeader"><span class="legalArticleValue">§ 3-3</span>. <span class="legalArticleTitle">Bortvisning fra eksamen/avsluttende vurdering og sensur</span></h3><article class="legalP" id="kapittel-3-paragraf-3-ledd-1">En student som opptrer svært forstyrrende eller til hinder for gjennomføringen av eksamen kan bortvises fra eksamenslokalet etter å ha fått muntlig advarsel fra eksamensansvarlig. Det er rektor som fatter vedtak om bortvisning. Vedtaket kan påklages til den lokale klagenemnda, i henhold til bestemmelsene i <a href="forskrift/2022-10-19-2084/kap4">kapittel 4</a> i denne forskriften.</article></article><article class="legalArticle" data-lovdata-URL="SF/forskrift/2022-10-19-2084/§3-4" data-name="§3-4" id="kapittel-3-paragraf-4"><h3 class="legalArticleHeader"><span class="legalArticleValue">§ 3-4</span>. <span class="legalArticleTitle">For sent fremmøte til eksamen/avsluttende vurdering og sensur</span></h3><article class="legalP" id="kapittel-3-paragraf-4-ledd-1">Studenter som kommer for sent til eksamen/sensur kan nektes adgang til eksamenslokalet etter den eksamensansvarliges vurdering. Dette vil regnes som «ikke møtt», og vil telle som ett forsøk på eksamen.</article></article><article class="legalArticle" data-lovdata-URL="SF/forskrift/2022-10-19-2084/§3-5" data-name="§3-5" id="kapittel-3-paragraf-5"><h3 class="legalArticleHeader"><span class="legalArticleValue">§ 3-5</span>. <span class="legalArticleTitle">Ny eksamen/ny sensur</span></h3><article class="numberedLegalP" data-numerator="1" id="kapittel-3-paragraf-5-nummer-1">(1) Dersom studenten ikke møter til eksamen, eller eksamen blir vurdert til ikke bestått, har studenten rett til å ta ny eksamen ved første etterfølgende eksamen.</article><article class="numberedLegalP" data-numerator="2" id="kapittel-3-paragraf-5-nummer-2">(2) Dersom eksamen blir annullert jf. <a href="forskrift/2022-10-19-2084/§3-13">§ 3-13</a> i denne forskriften og <a href="lov/2018-06-08-28/§24">§ 24 i fagskoleloven</a>, kan studenten ikke ta ny eksamen før det har gått ett år.</article></article><article class="legalArticle" data-lovdata-URL="SF/forskrift/2022-10-19-2084/§3-6" data-name="§3-6" id="kapittel-3-paragraf-6"><h3 class="legalArticleHeader"><span class="legalArticleValue">§ 3-6</span>. <span class="legalArticleTitle">Eksamen under særlige vilkår/avsluttende vurdering og sensur</span></h3><article class="numberedLegalP" data-numerator="1" id="kapittel-3-paragraf-6-nummer-1">(1) Fagskolen vil, så langt det er mulig og rimelig, tilrettelegge eksamen for studenter med særskilte behov jf. <a href="lov/2018-06-08-28/§15">fagskoleloven § 15</a>.</article><article class="numberedLegalP" data-numerator="2" id="kapittel-3-paragraf-6-nummer-2">(2) Tilretteleggingen må ikke føre til en reduksjon av de faglige kravene som stilles, eller føre til at studenten får klare fordeler over andre studenter som ikke får slik tilrettelegging.</article><article class="numberedLegalP" data-numerator="3" id="kapittel-3-paragraf-6-nummer-3">(3) Søknad om tilrettelegging skal sendes til fagskolens ledelse senest fem virkedager før eksamen, og studenten må her fremlegge erklæring fra sakkyndig instans som dokumenterer behovet for særskilt tilrettelegging.</article></article><article class="legalArticle" data-lovdata-URL="SF/forskrift/2022-10-19-2084/§3-7" data-name="§3-7" id="kapittel-3-paragraf-7"><h3 class="legalArticleHeader"><span class="legalArticleValue">§ 3-7</span>. <span class="legalArticleTitle">Avsluttende vurdering av studentene/vurderingsuttrykk</span></h3><article class="numberedLegalP" data-numerator="1" id="kapittel-3-paragraf-7-nummer-1">(1) I henhold til <a href="forskrift/2019-07-11-1005/§40">fagskoleforskriften § 40</a> benytter fagskolen vurdering i form av vurderingsuttrykket <i>bestått</i>/<i>ikke bestått</i>, eller en gradert skala med fem trinn fra A til E for <i>bestått</i> og med F for <i>ikke bestått</i>.<article class="legalP" id="kapittel-3-paragraf-7-nummer-1-ledd-1">Bestått: Vurderingen gir uttrykk for tilfredsstillende måloppnåing i faget.</article><article class="legalP" id="kapittel-3-paragraf-7-nummer-1-ledd-2">Ikke bestått: Vurderingen gir uttrykk for svak eller ingen måloppnåing i faget.</article></article><article class="numberedLegalP" data-numerator="2" id="kapittel-3-paragraf-7-nummer-2">(2) Vurderingen fastsettes på grunnlag av en helhetlig vurdering/bedømming av studentens arbeid, og skal gjenspeile studentens <i>kunnskap, ferdigheter</i> og <i>generell kompetanse</i> i forhold til fagskolens læringsutbyttebeskrivelser ut fra Nasjonalt kvalifikasjonsrammeverk NKR på nivå 5.2.</article><article class="numberedLegalP" data-numerator="3" id="kapittel-3-paragraf-7-nummer-3">(3) Nærmere bestemmelser er beskrevet i fagskolens eksamensreglement.</article></article><article class="legalArticle" data-lovdata-URL="SF/forskrift/2022-10-19-2084/§3-8" data-name="§3-8" id="kapittel-3-paragraf-8"><h3 class="legalArticleHeader"><span class="legalArticleValue">§ 3-8</span>. <span class="legalArticleTitle">Sensur/eksamen/avsluttende vurdering</span></h3><article class="numberedLegalP" data-numerator="1" id="kapittel-3-paragraf-8-nummer-1">(1) Fagskolens eksamensreglement beskriver gjennomføring av eksamen.</article><article class="numberedLegalP" data-numerator="2" id="kapittel-3-paragraf-8-nummer-2">(2) Sensur skal foreligge innen tre kalenderuker såfremt det ikke er særlige grunner til dette. Særlige grunner kan for eksempel være mangel på nødvendig antall kvalifiserte sensorer som kreves for å avvikle sensuren innen den oppgitte fristen. Styret kan i slike tilfelle fastsette en lengre frist for sensur.</article><article class="numberedLegalP" data-numerator="3" id="kapittel-3-paragraf-8-nummer-3">(3) Ved muntlig eksamen skal sensur/karakterfastsetting kunngjøres umiddelbart etter eksamenene.</article></article><article class="legalArticle" data-lovdata-URL="SF/forskrift/2022-10-19-2084/§3-9" data-name="§3-9" id="kapittel-3-paragraf-9"><h3 class="legalArticleHeader"><span class="legalArticleValue">§ 3-9</span>. <span class="legalArticleTitle">Rett til begrunnelse</span></h3><article class="legalP" id="kapittel-3-paragraf-9-ledd-1">Studenten har rett til begrunnelse for karakterfastsetting, jf. <a href="lov/2018-06-08-28/§22">§ 22 i fagskoleloven</a>. Krav om begrunnelse må fremsettes innen en uke etter at karakteren har blitt kunngjort. Ved muntlig eksamen eller bedømmelse av praktiske ferdigheter, må krav om begrunnelse fremsettes umiddelbart etter at karakteren har blitt meddelt.</article></article><article class="legalArticle" data-lovdata-URL="SF/forskrift/2022-10-19-2084/§3-10" data-name="§3-10" id="kapittel-3-paragraf-10"><h3 class="legalArticleHeader"><span class="legalArticleValue">§ 3-10</span>. <span class="legalArticleTitle">Rett til klage på karakterfastsetting</span></h3><article class="numberedLegalP" data-numerator="1" id="kapittel-3-paragraf-10-nummer-1">(1) Studenten har rett til å klage på fastsatt eksamenskarakter. Klagen sendes skriftlig, og innen tre uker etter at eksamensresultatet har blitt kunngjort, eller fra det tidspunkt begrunnelse for karakterfastsetting har blitt mottatt, jf. <a href="lov/2018-06-08-28/§22">fagskoleloven § 22</a> fjerde ledd. Klagen skal fremsettes til fagskolens rektor.</article><article class="numberedLegalP" data-numerator="2" id="kapittel-3-paragraf-10-nummer-2">(2) Dersom krav om begrunnelse eller klage på karakter er fremsatt, løper fristen fra det tidspunktet studenten har mottatt slik begrunnelse eller avgjørelse fra skolen, jf. <a href="lov/2018-06-08-28/§22">fagskoleloven § 22</a> fjerde ledd. En student kan ikke klage på en bedømmelse av en muntlig prestasjon, en vurdering av praksisstudier eller lignende som etter sin art ikke lar seg etterprøve, jf. <a href="lov/2018-06-08-28/§22">fagskoleloven § 22</a> femte ledd.</article><article class="numberedLegalP" data-numerator="3" id="kapittel-3-paragraf-10-nummer-3">(3) Ved muntlig eksamen må krav om slik begrunnelse fremsettes umiddelbart etter at karakteren er meddelt, jf. <a href="lov/2018-06-08-28/§22">fagskoleloven § 22</a>, første ledd.</article></article><article class="legalArticle" data-lovdata-URL="SF/forskrift/2022-10-19-2084/§3-11" data-name="§3-11" id="kapittel-3-paragraf-11"><h3 class="legalArticleHeader"><span class="legalArticleValue">§ 3-11</span>. <span class="legalArticleTitle">Ny sensur</span></h3><article class="numberedLegalP" data-numerator="1" id="kapittel-3-paragraf-11-nummer-1">(1) Ved ny sensur etter klage benyttes én eller flere sensorer, hvorav minst én av disse er ekstern. Det er skolens styre som oppnevner sensorene.</article><article class="numberedLegalP" data-numerator="2" id="kapittel-3-paragraf-11-nummer-2">(2) Ved ny sensur skal sensor ikke få vite opprinnelig karakter, forrige sensors begrunnelse for karakteren, eller studentens begrunnelse for klagen, jf. <a href="lov/2018-06-08-28/§22">fagskoleloven § 22</a> fjerde ledd.</article><article class="numberedLegalP" data-numerator="3" id="kapittel-3-paragraf-11-nummer-3">(3) En student kan ikke klage på karakterfastsettingen etter ny sensur.</article></article><article class="legalArticle" data-lovdata-URL="SF/forskrift/2022-10-19-2084/§3-12" data-name="§3-12" id="kapittel-3-paragraf-12"><h3 class="legalArticleHeader"><span class="legalArticleValue">§ 3-12</span>. <span class="legalArticleTitle">Rett til å klage på formelle feil ved eksamen</span></h3><article class="numberedLegalP" data-numerator="1" id="kapittel-3-paragraf-12-nummer-1">(1) Studenten har rett til å klage på formelle feil ved eksamen som kan ha hatt betydning for studentens prestasjon eller bedømmelsen av denne, jf. <a href="lov/2018-06-08-28/§23">§ 23 i fagskoleloven</a>. Klagen rettes til fagskolens rektor og klagen skal fremsettes i henhold til bestemmelsene i <a href="forskrift/2022-10-19-2084/kap4">kapittel 4</a> i denne forskriften.</article><article class="numberedLegalP" data-numerator="2" id="kapittel-3-paragraf-12-nummer-2">(2) Dersom studenten skal klage på formelle feil, løper fristen fra det tidspunkt studenten har mottatt slik begrunnelse eller avgjørelse fra fagskolen.</article><article class="numberedLegalP" data-numerator="3" id="kapittel-3-paragraf-12-nummer-3">(3) Styret kan bestemme om det skal foretas ny sensur eller holdes ny eksamen, prøve eller lignende.</article></article><article class="legalArticle" data-lovdata-URL="SF/forskrift/2022-10-19-2084/§3-13" data-name="§3-13" id="kapittel-3-paragraf-13"><h3 class="legalArticleHeader"><span class="legalArticleValue">§ 3-13</span>. <span class="legalArticleTitle">Annullering</span></h3><article class="numberedLegalP" data-numerator="1" id="kapittel-3-paragraf-13-nummer-1">(1) Styret kan annullere resultatet av en eksamen, prøve eller annet arbeid som bedømmes, dersom det fremkommer at studenten har benyttet falske vitnemål eller dokumenter, har opptrådt uredelig, har forsettlig eller grovt uaktsomt fusket eller medvirket til fusk i forbindelse med eksamen eller prøve, jf. <a href="lov/2018-06-08-28/§24">§ 24 i fagskoleloven</a>.</article><article class="numberedLegalP" data-numerator="2" id="kapittel-3-paragraf-13-nummer-2">(2) Styret kan vedta at en student som har opptrådt som beskrevet i <a href="forskrift/2022-10-19-2084/§3-3">§ 3-3</a> i denne forskrift, skal fratas retten til å gå opp til eksamen i inntil ett år.</article><article class="numberedLegalP" data-numerator="3" id="kapittel-3-paragraf-13-nummer-3">(3) En student kan klage på et vedtak om annullering. Departementet eller nasjonalt klageorgan for fagskoleutdanning er klageinstans, jf. <a href="lov/2018-06-08-28/§20">§ 20</a> femte ledd i <a href="lov/2018-06-08-28">fagskoleloven</a>.</article></article><article class="legalArticle" data-lovdata-URL="SF/forskrift/2022-10-19-2084/§3-14" data-name="§3-14" id="kapittel-3-paragraf-14"><h3 class="legalArticleHeader"><span class="legalArticleValue">§ 3-14</span>. <span class="legalArticleTitle">Utestenging og bortvisning</span></h3><article class="numberedLegalP" data-numerator="1" id="kapittel-3-paragraf-14-nummer-1">(1) Hvis en student, til tross for en skriftlig advarsel fra fagskolen, gjentatte ganger opptrer på en måte som virker grovt forstyrrende på medstudenters arbeid eller virksomheten ved fagskolen, kan styret fatte vedtak om at studenten skal bortvises i inntil ett år. Rektor ved skolen kan fatte vedtak om bortvisning dersom vilkårene i <a href="lov/2018-06-08-28/§12">§ 12</a> annet ledd i <a href="lov/2018-06-08-28">fagskoleloven</a> er til stede. Et slikt vedtak gjelder inntil styret kan fatte et endelig vedtak i saken. Bortvisningen innebærer ikke at studenten fratas retten til å gå opp til eksamen.</article><article class="numberedLegalP" data-numerator="2" id="kapittel-3-paragraf-14-nummer-2">(2) Dersom en student forsettlig eller grovt uaktsomt har skapt fare for liv og helse, eller har opptrådt grovt usømmelig overfor noen studenten har møtt i forbindelse med undervisning eller praksisstudier, kan styret vedta at studenten skal utestenges fra all utdanning ved Kunstfagskolen i Bergen i inntil 3 år jf. <a href="lov/2018-06-08-28/§25">§ 25</a> tredje ledd i <a href="lov/2018-06-08-28">fagskoleloven</a>.</article><article class="numberedLegalP" data-numerator="2" id="kapittel-3-paragraf-14-nummer-3">(2) Vedtak om utestengning og bortvisning av en student kan bare treffes med minst to tredels flertall i styret. Studenten har rett til å uttale seg før vedtaket treffes, og vedtaket kan påklages til nasjonalt klageorgan for fagskoleutdanning, jf. <a href="lov/2018-06-08-28/§20">§ 20</a> femte ledd i <a href="lov/2018-06-08-28">fagskoleloven</a>. Klagen skal fremsettes i henhold til bestemmelsene i <a href="forskrift/2022-10-19-2084/kap4">kapittel 4</a> i denne forskriften.</article></article></section><section class="section" data-name="kap4" id="kapittel-4" data-lovdata-URL="SF/forskrift/2022-10-19-2084/KAPITTEL_4"><h2>Kapittel 4. Klagebehandling</h2><article class="legalArticle" data-lovdata-URL="SF/forskrift/2022-10-19-2084/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Rett til å klage</span></h3><article class="legalP" id="kapittel-4-paragraf-1-ledd-1">Studentene har rett til å klage på enkeltvedtak jf. <a href="lov/2018-06-08-28/§21">§ 21</a>–<a href="lov/2018-06-08-28/§27">§ 27</a> og <a href="lov/2018-06-08-28/§43">§ 43 i fagskoleloven</a>.</article></article><article class="legalArticle" data-lovdata-URL="SF/forskrift/2022-10-19-2084/§4-2" data-name="§4-2" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">Klagefrist og formkrav</span></h3><article class="numberedLegalP" data-numerator="1" id="kapittel-4-paragraf-2-nummer-1">(1) Klagefristen er tre uker regnet fra den dagen studenten ble, eller burde ha gjort seg kjent med vedtaket.</article><article class="numberedLegalP" data-numerator="2" id="kapittel-4-paragraf-2-nummer-2">(2) Klagen skal være begrunnet, og fremsettes skriftlig til rektor. Klagen må være undertegnet og datert.</article><article class="numberedLegalP" data-numerator="3" id="kapittel-4-paragraf-2-nummer-3">(3) Klage som er fremsatt etter utløpet av klagefristen skal avvises. Klagen skal likevel behandles når vilkårene i <a href="lov/1967-02-10/§31">forvaltningsloven § 31</a> er oppfylt.</article></article><article class="legalArticle" data-lovdata-URL="SF/forskrift/2022-10-19-2084/§4-3" data-name="§4-3" id="kapittel-4-paragraf-3"><h3 class="legalArticleHeader"><span class="legalArticleValue">§ 4-3</span>. <span class="legalArticleTitle">Lokal og nasjonal klagenemnd</span></h3><article class="numberedLegalP" data-numerator="1" id="kapittel-4-paragraf-3-nummer-1">(1) Klager på enkeltvedtak behandles i fagskolens lokale klagenemnd, jf. <a href="lov/2018-06-08-28/§20">§ 20 i fagskoleloven</a>.</article><article class="numberedLegalP" data-numerator="2" id="kapittel-4-paragraf-3-nummer-2">(2) Nasjonalt klageorgan for fagskoleutdanning skal behandle klager på annullering av eksamen, utestenging og bortvisning, vurdering av skikkethet og vedtak om utestengning, jf. <a href="lov/2018-06-08-28/§24">§ 24</a>–<a href="lov/2018-06-08-28/§26">§ 26</a> og <a href="lov/2018-06-08-28/§20">§ 20 i fagskoleloven</a>. Det er styret eller den lokale klagenemnda som fatter vedtak i første instans i disse sakene. Virkeområde, oppnevning og sammensetning og klagenemndas vedtak omtales nærmere i <a href="forskrift/2019-07-11-1005/kap7">forskrift om høyere yrkesfaglig utdanning (fagskoleforskriften) kapittel 7</a>, <a href="forskrift/2019-07-11-1005/§43">§ 43</a>–<a href="forskrift/2019-07-11-1005/§45">§ 45</a>.</article><article class="numberedLegalP" data-numerator="3" id="kapittel-4-paragraf-3-nummer-3">(3) Styret behandler klager på andre forhold som er relatert til studiene og studiekvaliteten.</article><article class="numberedLegalP" data-numerator="4" id="kapittel-4-paragraf-3-nummer-4">(4) Prosedyrer for klagebehandling blir nærmere forklart i fagskolens reglement.</article></article></section><section class="section" data-name="kap5" id="kapittel-5" data-lovdata-URL="SF/forskrift/2022-10-19-2084/KAPITTEL_5"><h2>Kapittel 5. Dokumentasjon</h2><article class="legalArticle" data-lovdata-URL="SF/forskrift/2022-10-19-2084/§5-1" data-name="§5-1" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">Krav på vitnemål eller annen dokumentasjon</span></h3><article class="numberedLegalP" data-numerator="1" id="kapittel-5-paragraf-1-nummer-1">(1) Studentene har krav på å få dokumentert fullført utdanning gjennom utstedelse av vitnemål, jf. <a href="lov/2018-06-08-28/§19">§ 19 i fagskoleloven</a>.</article><article class="numberedLegalP" data-numerator="2" id="kapittel-5-paragraf-1-nummer-2">(2) Vitnemålet skal dokumentere det overordnede læringsutbyttet til utdanningen og oppnådd kvalifikasjon i henhold til kravene for utstedelse av vitnemål. NOKUT kan gi forskrift om krav til vitnemålets innhold.</article><article class="numberedLegalP" data-numerator="3" id="kapittel-5-paragraf-1-nummer-3">(3) Alle avsluttende vurderinger og eksamenskarakterer skal fremgå av vitnemålet. Dersom kun deler av utdanningen er fullført, har studenten rett til karakterutskrift som viser beståtte emner.</article><article class="numberedLegalP" data-numerator="4" id="kapittel-5-paragraf-1-nummer-4">(4) Det gis 60 studiepoeng for ett års bestått fagskoleutdanning på heltid.</article><article class="numberedLegalP" data-numerator="5" id="kapittel-5-paragraf-1-nummer-5">(5) For at en fagskole skal kunne utstede vitnemål eller annen dokumentasjon på fullført utdanning, må minst 30 av studiepoengene være avlagt ved fagskolen. Det er normalt den siste fagskolen som har en student før fullført utdanningsløp, som har ansvaret for å utstede vitnemålet. Ved godskriving mellom fagskoler kan det avtales særskilte ordninger for utstedelse av vitnemål mellom de berørte fagskolene, jf. <a href="forskrift/2019-07-11-1005/§38">forskrift 11. juli 2019 nr. 1005 om høyere yrkesfaglig utdanning § 38</a>.</article></article></section><section class="section" data-name="kap6" id="kapittel-6" data-lovdata-URL="SF/forskrift/2022-10-19-2084/KAPITTEL_6"><h2>Kapittel 6. Ikrafttredelse</h2><article class="legalArticle" data-lovdata-URL="SF/forskrift/2022-10-19-2084/§6-1" data-name="§6-1" id="kapittel-6-paragraf-1"><h3 class="legalArticleHeader"><span class="legalArticleValue">§ 6-1</span>. <span class="legalArticleTitle">Ikrafttredelse</span></h3><article class="legalP" id="kapittel-6-paragraf-1-ledd-1">Denne forskrift trer i kraft straks. Fra samme tid oppheves <a href="forskrift/2019-12-12-2146">forskrift 12. desember 2019 nr. 2146 om opptak, studier og eksamen for Kunstfagskolen i Bergen</a> og <a href="forskrift/2017-05-23-1275">forskrift 23. mai 2017 nr. 1275 om opptak, studier og eksamen for Kunstskolen i Bergen</a>.</article></article></section></main></body></html>