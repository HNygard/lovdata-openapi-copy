<!DOCTYPE html><html lang="nb"><head><title>Forskrift om behandling av personopplysninger i programmet Sammen på vei</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2024-06-13-1053</dd><dt class="dokid">DokumentID</dt><dd class="dokid">SF/forskrift/2024-06-13-1053</dd><dt class="ministry">Departement</dt><dd class="ministry"><ul><li>Barne- og familiedepartementet</li></ul></dd><dt class="subunit">Etat</dt><dd class="subunit"><ul><li>Familie- og oppvekstavdelingen</li></ul></dd><dt class="dateInForce">I kraft fra</dt><dd class="dateInForce">2024-06-13</dd><dt class="basedOn">Hjemmel</dt><dd class="basedOn"><ul><li><a href="lov/2022-06-17-44/§3">lov/2022-06-17-44/§3</a></li></ul></dd><dt class="dateOfPublication">Kunngjort</dt><dd class="dateOfPublication">2024-06-20 15:20</dd><dt class="title">Tittel</dt><dd class="title">Forskrift om behandling av personopplysninger i programmet Sammen på vei</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Barne- og familiedepartementet 13. juni 2024 med hjemmel i <a href="lov/2022-06-17-44/§3">lov 17. juni 2022 nr. 44 om forskriftshjemmel for behandling av personopplysninger for frivillige tiltak på barne-, oppvekst- og familieområdet mv. § 3</a>.</dd><dt class="refid">RefID</dt><dd class="refid">forskrift/2024-06-13-1053</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om behandling av personopplysninger i programmet Sammen på vei</a><ul class="tocSubUl"><li><a href="#paragraf-1">§ 1. Formål</a></li><li><a href="#paragraf-2">§ 2. Behandlingsansvarlig og databehandlere</a></li><li><a href="#paragraf-3">§ 3. Forholdet til annen lovgivning</a></li><li><a href="#paragraf-4">§ 4. Behandling av personopplysninger i programmet Sammen på vei</a></li><li><a href="#paragraf-5">§ 5. Innhenting av personopplysninger</a></li><li><a href="#paragraf-6">§ 6. Informasjon til den registrerte</a></li><li><a href="#paragraf-7">§ 7. Lagringstid</a></li><li><a href="#paragraf-8">§ 8. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2024-06-13-1053" id="dokument"><h1>Forskrift om behandling av personopplysninger i programmet Sammen på vei</h1><article class="legalArticle" data-lovdata-URL="SF/forskrift/2024-06-13-1053/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Programmet Sammen på vei skal gi tilpasset sosial- og helsemessig oppfølging, veiledning, råd og emosjonell støtte til foreldre i en sårbar situasjon slik at de kan utvikle seg til å bli gode, trygge og omsorgsfulle foreldre. Programmet skal gjennom dette også bidra til å fremme sunne svangerskap, fremme barns helse og utvikling og forbedre familiens livssituasjon.</article><article class="legalP" id="paragraf-1-ledd-2">Formålet med behandling av personopplysninger i utprøvingen av programmet Sammen på vei er å<ol class="defaultList" type="a"><li data-name="a." value="1"><article class="listArticle" id="paragraf-1-ledd-2-punkt-1"><article class="legalP" id="paragraf-1-ledd-2-punkt-1-ledd-1">utføre den helsemessige oppfølgingen og veiledningstjenesten som programmet består i, jf. første ledd</article></article></li><li data-name="b." value="2"><article class="listArticle" id="paragraf-1-ledd-2-punkt-2"><article class="legalP" id="paragraf-1-ledd-2-punkt-2-ledd-1">kunne tilpasse tilbudet til den enkelte families behov og forutsetninger</article></article></li><li data-name="c." value="3"><article class="listArticle" id="paragraf-1-ledd-2-punkt-3"><article class="legalP" id="paragraf-1-ledd-2-punkt-3-ledd-1">utarbeide anonymisert statistikk og rapporter</article></article></li><li data-name="d." value="4"><article class="listArticle" id="paragraf-1-ledd-2-punkt-4"><article class="legalP" id="paragraf-1-ledd-2-punkt-4-ledd-1">oppfylle de dokumentasjons- og rapporteringskravene som følger av lisensen</article></article></li><li data-name="e." value="5"><article class="listArticle" id="paragraf-1-ledd-2-punkt-5"><article class="legalP" id="paragraf-1-ledd-2-punkt-5-ledd-1">evaluere gjennomføringen og effekten av programmet i Norge gjennom forskning.</article></article></li></ol></article></article><article class="legalArticle" data-lovdata-URL="SF/forskrift/2024-06-13-1053/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Behandlingsansvarlig og databehandlere</span></h2><article class="legalP" id="paragraf-2-ledd-1">Barne-, ungdoms- og familiedirektoratet er behandlingsansvarlig for behandling av personopplysninger i forbindelse med programmet Sammen på vei, med mindre annet er bestemt i denne paragrafen.</article><article class="legalP" id="paragraf-2-ledd-2">Barne-, ungdoms- og familiedirektoratet, Regionsenter for barn og unges psykiske helse, Helseregion Øst og Sør (RBUP) og vertskommuner skal inngå databehandleravtaler som er nødvendige for gjennomføring av programmet.</article><article class="legalP" id="paragraf-2-ledd-3">Den som gjennomfører forskning i henhold til <a href="forskrift/2024-06-13-1053/§1">§ 1</a> andre ledd bokstav e, er behandlingsansvarlig for behandling av personopplysninger fra disse tilgjengeliggjøres for forskningen og frem til de slettes. Barne-, ungdoms- og familiedirektoratet er behandlingsansvarlig for overlevering av personopplysninger til forskning.</article></article><article class="legalArticle" data-lovdata-URL="SF/forskrift/2024-06-13-1053/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Forholdet til annen lovgivning</span></h2><article class="legalP" id="paragraf-3-ledd-1"><a href="lov/1999-07-02-64">Helsepersonelloven</a> og <a href="lov/2014-06-20-42">pasientjournalloven</a> gjelder tilsvarende for helsepersonell som utøver programmet Sammen på vei. Reglene om taushetsplikt gjelder også for ansatte i Arkivverket etter at arkivet er avlevert i tråd med <a href="lov/1992-12-04-126">arkivloven</a>.</article></article><article class="legalArticle" data-lovdata-URL="SF/forskrift/2024-06-13-1053/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Behandling av personopplysninger i programmet Sammen på vei</span></h2><article class="legalP" id="paragraf-4-ledd-1">Personopplysninger om deltakerne i programmet og deres barn, herunder særlige kategorier av personopplysninger jf. <a href="lov/2018-06-15-38/gdpr/a9">personvernforordningens artikkel 9</a>, kan behandles når det er nødvendig for å oppnå formålet etter <a href="forskrift/2024-06-13-1053/§1">§ 1</a> andre ledd bokstav a til e. Følgende personopplysninger kan behandles:<ol class="defaultList" type="a"><li data-name="a." value="1"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">navn</article></article></li><li data-name="b." value="2"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">adresse</article></article></li><li data-name="c." value="3"><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">fødselsdato</article></article></li><li data-name="d." value="4"><article class="listArticle" id="paragraf-4-ledd-1-punkt-4"><article class="legalP" id="paragraf-4-ledd-1-punkt-4-ledd-1">kontaktinformasjon</article></article></li><li data-name="e." value="5"><article class="listArticle" id="paragraf-4-ledd-1-punkt-5"><article class="legalP" id="paragraf-4-ledd-1-punkt-5-ledd-1">bakgrunnsinformasjon/familiehistorie</article></article></li><li data-name="f." value="6"><article class="listArticle" id="paragraf-4-ledd-1-punkt-6"><article class="legalP" id="paragraf-4-ledd-1-punkt-6-ledd-1">familie og bekjentskapskrets</article></article></li><li data-name="g." value="7"><article class="listArticle" id="paragraf-4-ledd-1-punkt-7"><article class="legalP" id="paragraf-4-ledd-1-punkt-7-ledd-1">skolegang, utdannelse og arbeid</article></article></li><li data-name="h." value="8"><article class="listArticle" id="paragraf-4-ledd-1-punkt-8"><article class="legalP" id="paragraf-4-ledd-1-punkt-8-ledd-1">fremtidsønsker og utsikter</article></article></li><li data-name="i." value="9"><article class="listArticle" id="paragraf-4-ledd-1-punkt-9"><article class="legalP" id="paragraf-4-ledd-1-punkt-9-ledd-1">økonomiske forhold og forutsetninger</article></article></li><li data-name="j." value="10"><article class="listArticle" id="paragraf-4-ledd-1-punkt-10"><article class="legalP" id="paragraf-4-ledd-1-punkt-10-ledd-1">opplysninger om relasjoner mellom foreldre, foreldre og barn og foreldre og andre</article></article></li><li data-name="k." value="11"><article class="listArticle" id="paragraf-4-ledd-1-punkt-11"><article class="legalP" id="paragraf-4-ledd-1-punkt-11-ledd-1">videoopptak av forelder og barn</article></article></li><li data-name="l." value="12"><article class="listArticle" id="paragraf-4-ledd-1-punkt-12"><article class="legalP" id="paragraf-4-ledd-1-punkt-12-ledd-1">omsorgsevne/kompetanse, mestringsfølelse</article></article></li><li data-name="m." value="13"><article class="listArticle" id="paragraf-4-ledd-1-punkt-13"><article class="legalP" id="paragraf-4-ledd-1-punkt-13-ledd-1">oppfølging av og innstilling til programmet</article></article></li><li data-name="n." value="14"><article class="listArticle" id="paragraf-4-ledd-1-punkt-14"><article class="legalP" id="paragraf-4-ledd-1-punkt-14-ledd-1">antall hjemmebesøk</article></article></li><li data-name="o." value="15"><article class="listArticle" id="paragraf-4-ledd-1-punkt-15"><article class="legalP" id="paragraf-4-ledd-1-punkt-15-ledd-1">demografiske opplysninger</article></article></li><li data-name="p." value="16"><article class="listArticle" id="paragraf-4-ledd-1-punkt-16"><article class="legalP" id="paragraf-4-ledd-1-punkt-16-ledd-1">helseopplysninger om foreldre, herunder opplysninger om røyking, alkohol og andre rusmidler, samt opplysninger om uhell/ulykker</article></article></li><li data-name="q." value="17"><article class="listArticle" id="paragraf-4-ledd-1-punkt-17"><article class="legalP" id="paragraf-4-ledd-1-punkt-17-ledd-1">helseopplysninger om barnet, herunder skader</article></article></li><li data-name="r." value="18"><article class="listArticle" id="paragraf-4-ledd-1-punkt-18"><article class="legalP" id="paragraf-4-ledd-1-punkt-18-ledd-1">oppfølgingstjenester fra det offentlige</article></article></li><li data-name="s." value="19"><article class="listArticle" id="paragraf-4-ledd-1-punkt-19"><article class="legalP" id="paragraf-4-ledd-1-punkt-19-ledd-1">seksuelle forhold</article></article></li><li data-name="t." value="20"><article class="listArticle" id="paragraf-4-ledd-1-punkt-20"><article class="legalP" id="paragraf-4-ledd-1-punkt-20-ledd-1">etnisk opprinnelse</article></article></li><li data-name="u." value="21"><article class="listArticle" id="paragraf-4-ledd-1-punkt-21"><article class="legalP" id="paragraf-4-ledd-1-punkt-21-ledd-1">adferdsopplysninger</article></article></li><li data-name="v." value="22"><article class="listArticle" id="paragraf-4-ledd-1-punkt-22"><article class="legalP" id="paragraf-4-ledd-1-punkt-22-ledd-1">straffedommer og lovovertredelser, jf. <a href="lov/2018-06-15-38/gdpr/a10">personvernforordningen artikkel 10</a>.</article></article></li></ol></article><article class="legalP" id="paragraf-4-ledd-2">For behandling av personopplysninger som nevnt i første ledd om andre enn deltakerne og deres barn, kreves også at slik behandling er nødvendig for å belyse situasjonen til deltakeren og barnet. Det må blant annet vurderes om det er nødvendig å spesifisere hvem opplysningene gjelder.</article><article class="legalP" id="paragraf-4-ledd-3">Deltakelse i programmet i fase 3 omfatter også deltakelse i effektstudien som gjennomføres i denne fasen. Personopplysninger registrert i programmet kan bare benyttes til senere forskning dersom den registrerte samtykker til det.</article></article><article class="legalArticle" data-lovdata-URL="SF/forskrift/2024-06-13-1053/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Innhenting av personopplysninger</span></h2><article class="legalP" id="paragraf-5-ledd-1">Innhenting av personopplysninger i programmet Sammen på vei skal skje i fastsatte digitale skjemaer for programmet.</article><article class="legalP" id="paragraf-5-ledd-2">Innhenting av personopplysninger kan skje gjennom videoopptak av forelder og barn, hvor formålet er å observere samspill og gi forelderen veiledning, når den registrerte samtykker til dette.</article><article class="legalP" id="paragraf-5-ledd-3">Personopplysninger kan innhentes fra den registrerte selv, fra andre personer og offentlige tjenester etter samtykke fra den registrerte, og fra helsepersonell som utøver programmet.</article></article><article class="legalArticle" data-lovdata-URL="SF/forskrift/2024-06-13-1053/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Informasjon til den registrerte</span></h2><article class="legalP" id="paragraf-6-ledd-1">Når personopplysninger om en registrert samles inn fra den registrerte, skal den behandlingsansvarlige på tidspunktet for innsamlingen av personopplysningene gi den registrerte informasjon i henhold til <a href="lov/2018-06-15-38/gdpr/a13">personvernforordningen artikkel 13</a>. Det skal også gis informasjon om annet regelverk som påvirker den registrertes rettigheter etter <a href="lov/2018-06-15-38/gdpr">personvernforordningen</a>. Det er særlig viktig at den registrerte får informasjon om dokumentasjonsplikt i <a href="lov/1999-07-02-64">helsepersonelloven</a> og <a href="lov/2014-06-20-42">pasientjournalloven</a> og reglene om arkivplikt i <a href="lov/1992-12-04-126">arkivlova</a>, som i realiteten begrenser adgangen til retting og sletting av opplysninger, og regler om opplysningsplikt og opplysningsrett.</article><article class="legalP" id="paragraf-6-ledd-2">Det skal kunne dokumenteres at det er gitt informasjon som nevnt i første ledd.</article></article><article class="legalArticle" data-lovdata-URL="SF/forskrift/2024-06-13-1053/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Lagringstid</span></h2><article class="legalP" id="paragraf-7-ledd-1">Personopplysninger skal ikke lagres med hjemmel i denne forskriften i lengre tid enn det som er nødvendig for formålet og ikke lenger enn 20 år.</article><article class="legalP" id="paragraf-7-ledd-2">Videoopptak innhentet etter <a href="forskrift/2024-06-13-1053/§5">§ 5</a> andre ledd skal ikke lagres i lengre tid enn det som er nødvendig for formålet og ikke lenger enn 2 år, når ikke lengre lagringstid er lovpålagt av arkivhensyn.</article></article><article class="legalArticle" data-lovdata-URL="SF/forskrift/2024-06-13-1053/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse</span></h2><article class="legalP" id="paragraf-8-ledd-1">Forskriften trer i kraft straks.</article></article></main></body></html>