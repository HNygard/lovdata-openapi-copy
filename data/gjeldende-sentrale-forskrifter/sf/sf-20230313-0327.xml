<!DOCTYPE html><html lang="nb"><head><title>Forskrift om fordeling av overskuddet fra pengespill på hest</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2023-03-13-327</dd><dt class="dokid">DokumentID</dt><dd class="dokid">SF/forskrift/2023-03-13-327</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="subunit">Etat</dt><dd class="subunit"><ul><li>Avdeling for matpolitikk</li></ul></dd><dt class="dateInForce">I kraft fra</dt><dd class="dateInForce">2023-03-13</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/2007-08-24-1011">forskrift/2007-08-24-1011</a></li></ul></dd><dt class="basedOn">Hjemmel</dt><dd class="basedOn"><ul><li><a href="lov/2022-03-18-12/§14">lov/2022-03-18-12/§14</a></li><li><a href="forskrift/2022-12-16-2278">forskrift/2022-12-16-2278</a></li></ul></dd><dt class="dateOfPublication">Kunngjort</dt><dd class="dateOfPublication">2023-03-13 15:00</dd><dt class="title">Tittel</dt><dd class="title">Forskrift om fordeling av overskuddet fra pengespill på hest</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Landbruks- og matdepartementet 13. mars 2023 med hjemmel i <a href="lov/2022-03-18-12/§14">lov 18. mars 2022 nr. 12 om pengespill (pengespilloven) § 14</a> fjerde ledd, jf. <a href="forskrift/2022-12-16-2278">delegeringsvedtak 16. desember 2022 nr. 2278</a>.</dd><dt class="refid">RefID</dt><dd class="refid">forskrift/2023-03-13-327</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om fordeling av overskuddet fra pengespill på hest</a><ul class="tocSubUl"><li><a href="#paragraf-1">§ 1. Formål</a></li><li><a href="#paragraf-2">§ 2. Definisjoner</a></li><li><a href="#paragraf-3">§ 3. Fordeling av overskuddet</a></li><li><a href="#paragraf-4">§ 4. Tilskudd uten søknad</a></li><li><a href="#paragraf-5">§ 5. Tilskudd etter søknad</a></li><li><a href="#paragraf-6">§ 6. Tilskuddsmottakers plikter</a></li><li><a href="#paragraf-7">§ 7. Forvaltning av tilskuddsordningen</a></li><li><a href="#paragraf-8">§ 8. Krav om tilbakebetaling</a></li><li><a href="#paragraf-9">§ 9. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2023-03-13-327" id="dokument"><h1>Forskrift om fordeling av overskuddet fra pengespill på hest</h1><article class="legalArticle" data-lovdata-URL="SF/forskrift/2023-03-13-327/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Forskriften skal fordele overskuddet fra pengespill på hest til organisasjoner som fremmer hestesport, hestehold og norsk hesteavl.</article></article><article class="legalArticle" data-lovdata-URL="SF/forskrift/2023-03-13-327/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" id="paragraf-2-ledd-1">Med overskuddet fra pengespill på hest menes i denne forskriften driftsresultatet fra pengespill på hest hos den enerettsaktøren som har tillatelse etter <a href="lov/2022-03-18-12/§14">pengespilloven § 14</a>.</article></article><article class="legalArticle" data-lovdata-URL="SF/forskrift/2023-03-13-327/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Fordeling av overskuddet</span></h2><article class="legalP" id="paragraf-3-ledd-1">Det er overskuddet fra pengespill på hest som kan fordeles etter denne forskriften. Styret for enerettsaktøren kan om nødvendig først sette av midler til annen egenkapital. Overskuddet fastsettes på grunnlag av revisorgodkjent regnskap.</article><article class="legalP" id="paragraf-3-ledd-2">Resten av overskuddet fra pengespill på hest fordeles som tilskudd, dels uten søknad og dels etter søknad, i tråd med bestemmelsene i <a href="forskrift/2023-03-13-327/§4">§ 4</a> og <a href="forskrift/2023-03-13-327/§5">§ 5</a>.</article></article><article class="legalArticle" data-lovdata-URL="SF/forskrift/2023-03-13-327/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Tilskudd uten søknad</span></h2><article class="legalP" id="paragraf-4-ledd-1">Følgende tilskuddsmottakere tildeles slik andel av overskuddet omtalt i <a href="forskrift/2023-03-13-327/§3/ledd/2">§ 3</a> andre ledd uten søknad:<ul class="defaultList"><li data-li-identifier="-" data-name="-"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">Det Norske Travselskap: 82 prosent. Tilskuddet skal fremme en sunn utvikling av norsk travsport, hestehold og hesteavl gjennom å bidra til dekning av arrangementskostnader ved tilskudd til den enkelte travbane, premier til hesteeiere, oppdrettere, trenere og kusker, administrasjon, investeringer i bane- og treningsanlegg og infrastruktur, og støtte til frivillig aktivitet.</article></article></li><li data-li-identifier="-" data-name="-"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">Norsk Galopp: 9,2 prosent. Tilskuddet skal fremme en sunn utvikling av norsk galoppsport, hestehold og hesteavl gjennom å bidra til dekning av arrangementskostnader ved tilskudd til den enkelte galoppbane, premier til hesteeiere, oppdrettere, trenere og kusker, administrasjon, investeringer i bane- og treningsanlegg og infrastruktur, og støtte til frivillig aktivitet.</article></article></li><li data-li-identifier="-" data-name="-"><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">Norsk Hestesenter: 5,8 prosent. Tilskuddet skal bidra til Norsk Hestesenters arbeid med å fremme kvaliteten på hestehold og hesteavl i Norge. Landbruks- og matdepartementet kan gi nærmere føringer for bruk av midlene.</article></article></li></ul></article><article class="legalP" id="paragraf-4-ledd-2">Enerettsaktøren kan utbetale forskudd på tilskudd etter denne paragrafen begrenset oppad til maksimalt 90 prosent av overskuddet fra pengespill på hest så langt i driftsåret.</article><article class="legalP" id="paragraf-4-ledd-3">Det er et vilkår for tilskuddet til Det Norske Travselskap og Norsk Galopp at enerettsaktøren for pengespill på hest gis en ikke-eksklusiv rett til å benytte og videreformidle lyd og bilder fra løpsarrangementene.</article></article><article class="legalArticle" data-lovdata-URL="SF/forskrift/2023-03-13-327/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Tilskudd etter søknad</span></h2><article class="legalP" id="paragraf-5-ledd-1">Etter søknad tildeles inntil 3 prosent av overskuddet omtalt i <a href="forskrift/2023-03-13-327/§3/ledd/2">§ 3</a> andre ledd til andre organisasjoner enn de som er nevnt i <a href="forskrift/2023-03-13-327/§4">§ 4</a>. Tilskudd gis til ikke-fortjenestebaserte organisasjoner som arbeider for å fremme norsk hesteavl, hestehold og hestesport, og uansett i tråd med statsstøtteregelverket. Landbruks- og matdepartementet kan gi nærmere bestemmelser om tilskudd etter denne paragrafen.</article></article><article class="legalArticle" data-lovdata-URL="SF/forskrift/2023-03-13-327/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Tilskuddsmottakers plikter</span></h2><article class="legalP" id="paragraf-6-ledd-1">Tilskuddsmottaker har ansvar for at tilskudd fra overskuddet fra pengespill på hest benyttes i tråd med denne forskriften og vilkår som er gitt ved tildeling av midlene. Tilskuddsmidlene skal forvaltes på en måte som ikke innebærer risiko for tap eller at midlene stilles til disposisjon for andre formål enn de er tiltenkt.</article></article><article class="legalArticle" data-lovdata-URL="SF/forskrift/2023-03-13-327/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Forvaltning av tilskuddsordningen</span></h2><article class="legalP" id="paragraf-7-ledd-1">Landbruksdirektoratet fatter vedtak om tilskudd etter denne forskriften. Landbruks- og matdepartementet er klageinstans for enkeltvedtak etter forskriftens <a href="forskrift/2023-03-13-327/§5">§ 5</a>.</article><article class="legalP" id="paragraf-7-ledd-2">Søker av tilskudd plikter å gi alle opplysninger som Landbruksdirektoratet finner nødvendig for å kunne forvalte ordningen.</article><article class="legalP" id="paragraf-7-ledd-3">Landbruksdirektoratet kan føre kontroll med at vilkår for utbetaling av tilskudd er oppfylt. Tilskuddsmottaker plikter å utlevere all bokføring, korrespondanse og opptegnelser som vedkommer tilskuddet. Landbruksdirektoratet eller den direktoratet bemyndiger kan foreta stedlig kontroll hos tilskuddsmottakeren.</article></article><article class="legalArticle" data-lovdata-URL="SF/forskrift/2023-03-13-327/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Krav om tilbakebetaling</span></h2><article class="legalP" id="paragraf-8-ledd-1">Tilskudd kan kreves tilbakebetalt helt eller delvis dersom det er gitt feil opplysninger som har dannet grunnlag for utbetaling av tilskudd, eller der vilkårene for tilsagnet ikke overholdes.</article></article><article class="legalArticle" data-lovdata-URL="SF/forskrift/2023-03-13-327/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse</span></h2><article class="legalP" id="paragraf-9-ledd-1">Denne forskriften trer i kraft straks. Samtidig oppheves <a href="forskrift/2007-08-24-1011">forskrift 24. august 2007 nr. 1011 om totalisatorspill</a>.</article></article></main></body></html>