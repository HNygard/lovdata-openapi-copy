<!DOCTYPE html><html lang="nb"><head><title>Forskrift om endring i forskrift om arbeidsmarkedstiltak (tiltaksforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2025-08-26-1727</dd><dt class="dokid">DokumentID</dt><dd class="dokid">SF/forskrift/2025-08-26-1727</dd><dt class="ministry">Departement</dt><dd class="ministry"><ul><li>Arbeids- og inkluderingsdepartementet</li></ul></dd><dt class="subunit">Etat</dt><dd class="subunit"><ul><li>Arbeidsmarkedsavdelingen</li></ul></dd><dt class="dateInForce">I kraft fra</dt><dd class="dateInForce">2026-01-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2025-09-10</dd><dt class="lastChangedBy">Sist endret ved</dt><dd class="lastChangedBy"><a href="forskrift/2025-09-10-1825">forskrift/2025-09-10-1825</a></dd><dt class="changesToDocuments">Endrer</dt><dd class="changesToDocuments"><ul><li><a href="forskrift/2015-12-11-1598">forskrift/2015-12-11-1598</a></li></ul></dd><dt class="basedOn">Hjemmel</dt><dd class="basedOn"><ul><li><a href="lov/2004-12-10-76/§12">lov/2004-12-10-76/§12</a></li></ul></dd><dt class="dateOfPublication">Kunngjort</dt><dd class="dateOfPublication">2025-08-28 14:00</dd><dt class="a11yStatus">Tilgjengelighetsstatus</dt><dd class="a11yStatus">Mangler vurdering.</dd><dt class="titleShort">Korttittel</dt><dd class="titleShort">Endr. i tiltaksforskriften</dd><dt class="title">Tittel</dt><dd class="title">Forskrift om endring i forskrift om arbeidsmarkedstiltak (tiltaksforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Arbeids- og inkluderingsdepartementet 26. august 2025 med hjemmel i <a href="lov/2004-12-10-76/§12">lov 10. desember 2004 nr. 76 om arbeidsmarkedstjenester (arbeidsmarkedsloven) § 12</a>. <br /><strong>Endret</strong> ved forskrift <a href="forskrift/2025-09-10-1825">10 sep 2025 nr. 1825</a>.</dd><dt class="refid">RefID</dt><dd class="refid">forskrift/2025-08-26-1727</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om endring i forskrift om arbeidsmarkedstiltak (tiltaksforskriften)</a><ul class="tocSubUl"><li><a href="#kapittel-1">I</a><ul class="tocSubUl"><li><a href="#kapittel-1-foreslåttparagraf-1">§ 13-1. Formål</a></li><li><a href="#kapittel-1-foreslåttparagraf-2">§ 13-2. Innhold</a></li><li><a href="#kapittel-1-foreslåttparagraf-3">§ 13-4. Varighet</a></li><li><a href="#kapittel-1-foreslåttparagraf-4">§ 13-5. Ansettelsesforhold</a></li><li><a href="#kapittel-1-foreslåttparagraf-5">§ 13-6. Krav til virksomheter som skal arrangere arbeidsforberedende trening (tiltaksarrangør)</a></li><li><a href="#kapittel-1-foreslåttparagraf-6">§ 13-7. Tilskudd til tiltaksarrangør</a></li><li><a href="#kapittel-1-foreslåttparagraf-7">§ 13-8. Tilskudd til opprettelse av nye tiltaksplasser</a></li></ul></li><li><a href="#kapittel-2">II</a></li></ul></li></ul></dd></dl></header><main class="documentBody" data-lovdata-URL="SF/forskrift/2025-08-26-1727" id="dokument"><h1>Forskrift om endring i forskrift om arbeidsmarkedstiltak (tiltaksforskriften)</h1><section class="section" data-name="kapI" id="kapittel-1" data-lovdata-URL="SF/forskrift/2025-08-26-1727/KAPITTEL_1"><h2 data-text-align="center">I</h2><article class="defaultP">I <a href="forskrift/2015-12-11-1598">forskrift 11. desember 2015 nr. 1598 om arbeidsmarkedstiltak (tiltaksforskriften)</a> gjøres følgende endringer:</article> <article class="defaultP" margin-top="true"><a href="forskrift/2015-12-11-1598/§13-1">§ 13-1</a> skal lyde:</article><article class="futureLegalArticle" data-name="§13-1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 13-1</span>. <span class="legalArticleTitle">Formål</span></span><article class="legalP" id="kapittel-1-foreslåttparagraf-1-ledd-1">Arbeidsforberedende trening skal bidra til å prøve ut den enkeltes arbeidsevne og til å styrke mulighetene for å få og beholde ordinært arbeid.</article></article> <article class="defaultP" margin-top="true"><a href="forskrift/2015-12-11-1598/§13-2">§ 13-2</a> skal lyde:</article><article class="futureLegalArticle" data-name="§13-2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 13-2</span>. <span class="legalArticleTitle">Innhold</span></span><article class="legalP" id="kapittel-1-foreslåttparagraf-2-ledd-1">Arbeidsforberedende trening skal gi arbeidsutprøving og kvalifisering i tilrettelagt arbeidsmiljø og i ordinært arbeidsliv.</article><article class="legalP" id="kapittel-1-foreslåttparagraf-2-ledd-2">Arbeidsforberedende trening kan inneholde:<ol class="defaultList" type="a"><li data-name="a." value="1"><article class="listArticle" id="kapittel-1-foreslåttparagraf-2-ledd-2-punkt-1"><article class="legalP" id="kapittel-1-foreslåttparagraf-2-ledd-2-punkt-1-ledd-1">kartlegging av ressurser og karriereveiledning,</article></article></li><li data-name="b." value="2"><article class="listArticle" id="kapittel-1-foreslåttparagraf-2-ledd-2-punkt-2"><article class="legalP" id="kapittel-1-foreslåttparagraf-2-ledd-2-punkt-2-ledd-1">utprøving av arbeidsevne og arbeidstrening i et tilrettelagt arbeidsmiljø,</article></article></li><li data-name="c." value="3"><article class="listArticle" id="kapittel-1-foreslåttparagraf-2-ledd-2-punkt-3"><article class="legalP" id="kapittel-1-foreslåttparagraf-2-ledd-2-punkt-3-ledd-1">individuelt tilpasset opplæring og utdanning som gir formell kompetanse eller med sikte på å oppnå formell kompetanse,</article></article></li><li data-name="d." value="4"><article class="listArticle" id="kapittel-1-foreslåttparagraf-2-ledd-2-punkt-4"><article class="legalP" id="kapittel-1-foreslåttparagraf-2-ledd-2-punkt-4-ledd-1">bistand til å finne passende arbeidstrening i ordinære virksomheter med sikte på ansettelse i ordinært arbeidsliv,</article></article></li><li data-name="e." value="5"><article class="listArticle" id="kapittel-1-foreslåttparagraf-2-ledd-2-punkt-5"><article class="legalP" id="kapittel-1-foreslåttparagraf-2-ledd-2-punkt-5-ledd-1">oppfølging under arbeidstrening i ordinært arbeidsliv og etter ansettelse, og</article></article></li><li data-name="f." value="6"><article class="listArticle" id="kapittel-1-foreslåttparagraf-2-ledd-2-punkt-6"><article class="legalP" id="kapittel-1-foreslåttparagraf-2-ledd-2-punkt-6-ledd-1">oppfølging av tiltaksdeltakere som inngår lærekontrakt eller opplæringskontrakt i ordinært arbeidsliv</article></article></li></ol></article><article class="legalP" id="kapittel-1-foreslåttparagraf-2-ledd-3">Tiltaksarrangøren skal utarbeide en plan for den enkelte deltaker. Planen skal blant annet inneholde en beskrivelse av deltakers målsettinger og aktiviteter for å nå disse, samt en beskrivelse av hvilken oppfølging og tilrettelegging deltaker har behov for. Planen skal endres ved behov.</article><article class="legalP" id="kapittel-1-foreslåttparagraf-2-ledd-4">For å sikre framdrift i tiltaket skal Arbeids- og velferdsetaten vurdere status og progresjon for den enkelte deltaker hver tredje måned.</article><article class="legalP" id="kapittel-1-foreslåttparagraf-2-ledd-5">Ved avslutning av tiltaket skal tiltaksarrangør utarbeide en sluttrapport som blant annet skal inneholde en beskrivelse av tiltaksløpet og deltakers ressurser og muligheter på arbeidsmarkedet ved endt tiltak.</article><article class="changesToParent">Endret ved forskrift <a href="forskrift/2025-09-10-1825">10 sep 2025 nr. 1825</a>.</article></article> <article class="defaultP" margin-top="true"><a href="forskrift/2015-12-11-1598/§13-4">§ 13-4</a> skal lyde:</article><article class="futureLegalArticle" data-name="§13-4" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 13-4</span>. <span class="legalArticleTitle">Varighet</span></span><article class="legalP" id="kapittel-1-foreslåttparagraf-3-ledd-1">Varigheten skal tilpasses tiltaksdeltakerens individuelle behov.</article><article class="legalP" id="kapittel-1-foreslåttparagraf-3-ledd-2">Tiltaket kan vare i inntil ett år, med mulighet for forlengelse i ytterligere ett år. Tiltaksdeltakere som gjennomfører opplæring og utdanning som gir formell kompetanse eller med sikte på formell kompetanse, kan få forlenget varigheten med ytterligere ett år.</article><article class="legalP" id="kapittel-1-foreslåttparagraf-3-ledd-3">Arbeids- og velferdsetaten fastsetter varighet for oppfølging etter ansettelse.</article></article> <article class="defaultP" margin-top="true"><a href="forskrift/2015-12-11-1598/§13-5">§ 13-5</a> skal lyde:</article><article class="futureLegalArticle" data-name="§13-5" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 13-5</span>. <span class="legalArticleTitle">Ansettelsesforhold</span></span><article class="legalP" id="kapittel-1-foreslåttparagraf-4-ledd-1">Tiltaksdeltakerne skal ikke være ansatt i virksomheten som arrangerer arbeidsforberedende trening etter <a href="forskrift/2015-12-11-1598/§13-6">§ 13-6</a>.</article></article> <article class="defaultP" margin-top="true"><a href="forskrift/2015-12-11-1598/§13-6">§ 13-6</a> skal lyde:</article><article class="futureLegalArticle" data-name="§13-6" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 13-6</span>. <span class="legalArticleTitle">Krav til virksomheter som skal arrangere arbeidsforberedende trening (tiltaksarrangør)</span></span><article class="legalP" id="kapittel-1-foreslåttparagraf-5-ledd-1">Virksomheten skal være organisert som et aksjeselskap med kommunal/fylkeskommunal aksjemajoritet. Arbeids- og velferdsetaten kan godta annen organisering dersom det anses hensiktsmessig ut fra hensynet til gjennomføringen av tiltaket i det enkelte tilfellet.</article><article class="legalP" id="kapittel-1-foreslåttparagraf-5-ledd-2">For å bli godkjent som tiltaksarrangør må virksomheten i tillegg oppfylle følgende krav:<ol class="defaultList" type="a"><li data-name="a." value="1"><article class="listArticle" id="kapittel-1-foreslåttparagraf-5-ledd-2-punkt-1"><article class="legalP" id="kapittel-1-foreslåttparagraf-5-ledd-2-punkt-1-ledd-1">virksomheten skal ha arbeidsforberedende trening og/eller varig tilrettelagt arbeid som sitt virksomhetsområde,</article></article></li><li data-name="b." value="2"><article class="listArticle" id="kapittel-1-foreslåttparagraf-5-ledd-2-punkt-2"><article class="legalP" id="kapittel-1-foreslåttparagraf-5-ledd-2-punkt-2-ledd-1">overskudd skal forbli i virksomheten og komme arbeidsinkluderingsarbeidet og deltakerne til gode,</article></article></li><li data-name="c." value="3"><article class="listArticle" id="kapittel-1-foreslåttparagraf-5-ledd-2-punkt-3"><article class="legalP" id="kapittel-1-foreslåttparagraf-5-ledd-2-punkt-3-ledd-1">det skal ikke utbetales utbytte, og</article></article></li><li data-name="d." value="4"><article class="listArticle" id="kapittel-1-foreslåttparagraf-5-ledd-2-punkt-4"><article class="legalP" id="kapittel-1-foreslåttparagraf-5-ledd-2-punkt-4-ledd-1">virksomheten kan ikke eie eller kontrollere annen forretningsvirksomhet. Begrensningen gjelder ikke etablering og drift av salgsvirksomhet for å fremme omsetning av bedriftens produkter.</article></article></li></ol></article><article class="legalP" id="kapittel-1-foreslåttparagraf-5-ledd-3">Arbeids- og velferdsetaten kan etter en konkret vurdering godkjenne at virksomheten i tillegg til arbeidsforberedende trening og/eller varig tilrettelagt arbeid etter bokstav a, driver andre virksomhetsområder med lignende innhold for samme målgruppe.</article><article class="legalP" id="kapittel-1-foreslåttparagraf-5-ledd-4">Ideelle organisasjoner som har som sitt virksomhetsområde å drive sosiale aktiviteter for vanskeligstilte personer, kan godkjennes som tiltaksarrangør. Vilkårene i annet ledd bokstav b til d gjelder tilsvarende for disse.</article><article class="changesToParent">Endret ved forskrift <a href="forskrift/2025-09-10-1825">10 sep 2025 nr. 1825</a>.</article></article> <article class="defaultP" margin-top="true"><a href="forskrift/2015-12-11-1598/§13-7">§ 13-7</a> skal lyde:</article><article class="futureLegalArticle" data-name="§13-7" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 13-7</span>. <span class="legalArticleTitle">Tilskudd til tiltaksarrangør</span></span><article class="legalP" id="kapittel-1-foreslåttparagraf-6-ledd-1">Tiltaksarrangør mottar statlig tilskudd. Tilskuddet utgjør en fast, månedlig sats per godkjent tiltaksplass. Satsen fastsettes av departementet.</article><article class="legalP" id="kapittel-1-foreslåttparagraf-6-ledd-2">Tilskuddssatsen kan reduseres ved deltakelse på deltid. Arbeids- og velferdsdirektoratet fastsetter reduserte satser.</article><article class="legalP" id="kapittel-1-foreslåttparagraf-6-ledd-3">Tilskuddet utbetales etterskuddsvis på bakgrunn av faktisk benyttede tiltaksplasser.</article></article> <article class="defaultP" margin-top="true"><a href="forskrift/2015-12-11-1598/§13-8">§ 13-8</a> skal lyde:</article><article class="futureLegalArticle" data-name="§13-8" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 13-8</span>. <span class="legalArticleTitle">Tilskudd til opprettelse av nye tiltaksplasser</span></span><article class="legalP" id="kapittel-1-foreslåttparagraf-7-ledd-1">Det kan gis tilskudd til dekning av utgifter til bygging, installering eller utvidelse av virksomheten ved opprettelse av nye tiltaksplasser innen arbeidsforberedende trening.</article><article class="legalP" id="kapittel-1-foreslåttparagraf-7-ledd-2">Tilskudd gis på grunnlag av faktiske utgifter inntil fastsatt maksimalsats, og utbetales inntil seks måneder før oppstart eller utvidelsen av tiltaket.</article></article></section><section class="section" data-name="kapII" id="kapittel-2" data-lovdata-URL="SF/forskrift/2025-08-26-1727/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften trer i kraft 1. januar 2026.</article></section></main></body></html>