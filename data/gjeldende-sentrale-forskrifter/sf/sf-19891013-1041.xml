<!DOCTYPE html><html lang="no"><head><title>Forskrift til lov om yrkesskadeforsikring</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-1989-10-13-1041</dd><dt class="dokid">DokumentID</dt><dd class="dokid">SF/forskrift/1989-10-13-1041</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="subunit">Etat</dt><dd class="subunit"><ul><li>Lovavd.</li></ul></dd><dt class="publishedIn">Publisert i</dt><dd class="publishedIn">I 1989 911</dd><dt class="dateInForce">I kraft fra</dt><dd class="dateInForce">1990-01-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2009-12-21</dd><dt class="lastChangedBy">Sist endret ved</dt><dd class="lastChangedBy"><a href="forskrift/2009-12-18-1726">forskrift/2009-12-18-1726</a> fra 2009-12-21</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1989-06-16-65/§1">lov/1989-06-16-65/§1</a></li><li><a href="lov/1989-06-16-65/§4">lov/1989-06-16-65/§4</a></li><li><a href="lov/1989-06-16-65/§7">lov/1989-06-16-65/§7</a></li><li><a href="lov/1989-06-16-65/§9">lov/1989-06-16-65/§9</a></li></ul></dd><dt class="titleShort">Korttittel</dt><dd class="titleShort">Forskrift til yrkesskadeforsikringsloven</dd><dt class="title">Tittel</dt><dd class="title">Forskrift til lov om yrkesskadeforsikring</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res av 13. oktober 1989 (romertall III-VI) med hjemmel i <a href="lov/1989-06-16-65">lov av 16. juni 1989 nr. 65</a> om yrkesskadeforsikring. Fremmet av Justis- og politidepartementet. <br /><strong>EØS-henvisninger:</strong> EØS-avtalen vedlegg VI <a href="lov/1992-11-27-109/kap1">punkt 1</a> og <a href="lov/1992-11-27-109/kap2">2</a> (Rfo <a href="eu/31971r1408*">(EØF) nr. 1408/71</a> og Rfo <a href="eu/31972r0574*">(EØF) nr. 574/72</a>). <br /><strong>Endret</strong> ved <a href="forskrift/1989-12-08-1194">forskrifter 8 des 1989 nr. 1194</a>, <a href="forskrift/1993-11-12-1029">12 nov 1993 nr. 1029</a>, <a href="forskrift/1993-12-17-1154">17 des 1993 nr. 1154</a>, <a href="forskrift/1994-07-01-538">1 juli 1994 nr. 538</a>, <a href="forskrift/1997-11-06-1146">6 nov 1997 nr. 1146</a>, <a href="forskrift/2000-01-07-15">7 jan 2000 nr. 15</a>, <a href="forskrift/2009-12-18-1726">18 des 2009 nr. 1726</a>.</dd><dt class="refid">RefID</dt><dd class="refid">forskrift/1989-10-13-1041</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift til lov om yrkesskadeforsikring</a><ul class="tocSubUl"><li><a href="#kapittel-1">I. I medhold av lovens § 1 annet ledd (lovens virkeområde).</a></li><li><a href="#kapittel-2">II. I medhold av lovens § 4 (nærmere om yrkesskadeforsikringen).</a></li><li><a href="#kapittel-3">III. I medhold av lovens § 7 (manglende forsikring).</a></li><li><a href="#kapittel-4">IV. I medhold av lovens § 9 (registreringsplikt, innsynsrett).</a></li></ul></li></ul></dd></dl></header><main class="documentBody" data-lovdata-URL="SF/forskrift/1989-10-13-1041" id="dokument"><h1>Forskrift til lov om yrkesskadeforsikring</h1><section class="section" data-name="kapI" id="kapittel-1" data-lovdata-URL="SF/forskrift/1989-10-13-1041/KAPITTEL_1"><h2>I. I medhold av lovens § 1 annet ledd (lovens virkeområde).</h2><article class="numberedLegalP" data-numerator="1" id="kapittel-1-nummer-1">(1) For utenlandske statsborgere ansatt hos arbeidsgivere som har hovedkontor i utlandet og driver virksomhet i Norge eller på norsk kontinentalsokkel, gjelder yrkesskadeforsikringsloven i den utstrekning arbeidsgiveren plikter å betale arbeidsgiveravgift etter <a href="lov/1997-02-28-19">lov 28. februar 1997 nr. 19</a> om folketrygd <a href="lov/1997-02-28-19/§23-2">§ 23-2</a>.</article><article class="numberedLegalP" data-numerator="2" id="kapittel-1-nummer-2">(2) For arbeidstakere ansatt i den norske stat, i en kommune eller fylkeskommune eller i en virksomhet med hovedkontor i Norge som arbeider i utlandet, gjelder yrkesskadeforsikringsloven i den utstrekning:<ol class="defaultList" type="a"><li data-name="a." value="1"><article class="listArticle" id="kapittel-1-nummer-2-punkt-1"><article class="legalP" id="kapittel-1-nummer-2-punkt-1-ledd-1">arbeidsgiveren plikter å betale arbeidsgiveravgift etter <a href="lov/1997-02-28-19">lov 28. februar 1997 nr. 19</a> om folketrygd <a href="lov/1997-02-28-19/§23-2">§ 23-2</a>, eller</article></article></li><li data-name="b." value="2"><article class="listArticle" id="kapittel-1-nummer-2-punkt-2"><article class="legalP" id="kapittel-1-nummer-2-punkt-2-ledd-1">arbeidstakeren er medlem i folketrygden.</article></article></li></ol></article><article class="numberedLegalP" data-numerator="3" id="kapittel-1-nummer-3">(3) Yrkesskadeforsikringsloven kommer til anvendelse på arbeidstakere ansatt på skip, boreplattformer og andre flyttbare innretninger registrert i norsk ordinært skipsregister og norsk internasjonalt skipsregister. For arbeidstakere som er ansatt på skip, boreplattformer og andre flyttbare innretninger som er registrert i utenlandsk skipsregister, gjelder loven hvis arbeidstakeren er ansatt hos arbeidsgiver i riket. Loven kommer likevel ikke til anvendelse på personer som er ansatt i hotell- og restaurantvirksomheten ombord på turistskip registrert i norsk internasjonalt skipsregister. Loven kommer heller ikke til anvendelse på utenlandske statsborgere som er:<ol class="defaultList" type="a"><li data-name="a." value="1"><article class="listArticle" id="kapittel-1-nummer-3-punkt-1"><article class="legalP" id="kapittel-1-nummer-3-punkt-1-ledd-1">arbeidstakere på skip registrert i utenlandsk skipsregister, eller</article></article></li><li data-name="b." value="2"><article class="listArticle" id="kapittel-1-nummer-3-punkt-2"><article class="legalP" id="kapittel-1-nummer-3-punkt-2-ledd-1">arbeidstakere på skip registrert i norsk internasjonalt skipsregister, eller</article></article></li><li data-name="c." value="3"><article class="listArticle" id="kapittel-1-nummer-3-punkt-3"><article class="legalP" id="kapittel-1-nummer-3-punkt-3-ledd-1">arbeidstakere hos utenlandsk arbeidsgiver som driver næringsvirksomhet ombord på skip i utenriksfart.</article></article></li></ol><article class="legalP" id="kapittel-1-nummer-3-ledd-1">Arbeidstakere på skip, boreplattformer og innretninger som nevnt i første ledd anses å være i arbeid for sin arbeidsgiver i hele det tidsrommet de er ombord eller oppholder seg på innretninger for bruk i virksomheten. Her medregnes også tid under reise til eller fra arbeidsstedet, dersom transporten skjer i arbeidsgiverens regi, eller er av en slik karakter at den medfører vesentlig økt risiko for skade. Bestemmelsene i første og annet punktum gjelder også for skip som tilhører staten, men som etter <a href="lov/1994-06-24-39/§11">sjøloven § 11</a> annet ledd siste punktum er unntatt fra registreringsplikt.</article></article><article class="numberedLegalP" data-numerator="4" id="kapittel-1-nummer-4">(4) Yrkesskadeforsikringsloven gjelder for arbeidstakere ansatt i petroleumsvirksomheten på den norske kontinentalsokkelen, uten hensyn til om arbeidsgiveren plikter å betale arbeidsgiveravgift.<article class="legalP" id="kapittel-1-nummer-4-ledd-1">Arbeidstakere i virksomhet som nevnt i første ledd anses å være i arbeid for sin arbeidsgiver i hele det tidsrommet de oppholder seg på innretninger for bruk i virksomheten. Her medregnes også tid under reise til eller fra arbeidsstedet, dersom transporten skjer i arbeidsgiverens regi, eller er av en slik karakter at den medfører vesentlig økt risiko for skade.</article></article><article class="numberedLegalP" data-numerator="5" id="kapittel-1-nummer-5">(5) Yrkesskadeforsikringsloven gjelder ikke for:<ol class="defaultList" type="a"><li data-name="a." value="1"><article class="listArticle" id="kapittel-1-nummer-5-punkt-1"><article class="legalP" id="kapittel-1-nummer-5-punkt-1-ledd-1">ulønnet arbeid eller ulønnete verv som utføres for privatpersoner eller for private organisasjoner, foreninger m.v.</article></article></li><li data-name="b." value="2"><article class="listArticle" id="kapittel-1-nummer-5-punkt-2"><article class="legalP" id="kapittel-1-nummer-5-punkt-2-ledd-1">enkeltstående arbeidsoppdrag som utføres for privatpersoner</article></article></li><li data-name="c." value="3"><article class="listArticle" id="kapittel-1-nummer-5-punkt-3"><article class="legalP" id="kapittel-1-nummer-5-punkt-3-ledd-1">arbeid som utføres for privatpersoner når gjennomsnittlig arbeidstid utgjør mindre enn 10 timer pr uke.</article></article></li></ol></article><article class="numberedLegalP" data-numerator="6" id="kapittel-1-nummer-6">(6) Yrkesskadeforsikringsloven gjelder for arbeidstakere som er omfattet av trygdekoordineringsreglene i EØS-avtalen vedlegg VI punkt 1 og 2 så langt det følger av disse reglene, uten hensyn til hva som ellers er bestemt i lovens § 1 første ledd og bestemmelsene i denne forskrift.</article><article class="changesToParent">Endret ved <a href="forskrift/1997-11-06-1146">forskrift 6 nov 1997 nr. 1146</a> (i kraft 1 jan 1998), <a href="forskrift/2000-01-07-15">7 jan 2000 nr. 15</a> (i kraft 1 mars 2000).</article></section><section class="section" data-name="kapII" id="kapittel-2" data-lovdata-URL="SF/forskrift/1989-10-13-1041/KAPITTEL_2"><h2>II. I medhold av lovens § 4 (nærmere om yrkesskadeforsikringen).</h2><article class="legalP" id="kapittel-2-ledd-1">Forsikringsgiver skal anses for godkjent av Finanstilsynet, jf <a href="lov/1989-06-16-65/§4">yrkesskadeforsikringsloven § 4</a>, når en forsikringsgiver som har konsesjon til å drive forsikringsvirksomhet etter <a href="lov/1988-06-10-39">lov 10. juni 1988 nr. 39</a> om forsikringsvirksomhet,<ol class="defaultList" type="a"><li data-name="a." value="1"><article class="listArticle" id="kapittel-2-ledd-1-punkt-1"><article class="legalP" id="kapittel-2-ledd-1-punkt-1-ledd-1">skriftlig underretter Finanstilsynet om at yrkesskadeforsikring i overensstemmelse med vilkårene i yrkesskadeforsikringsloven vil bli tilbudt, og</article></article></li><li data-name="b." value="2"><article class="listArticle" id="kapittel-2-ledd-1-punkt-2"><article class="legalP" id="kapittel-2-ledd-1-punkt-2-ledd-1">samtidig erklærer at forsikringsgiver hefter i overensstemmelse med vilkårene i yrkesskadeforsikringsloven overfor skadelidte som er dekket av forsikringsordningen.</article></article></li></ol></article><article class="changesToParent">Endret ved <a href="forskrift/1994-07-01-538">forskrifter 1 juli 1994 nr. 538</a>, <a href="forskrift/2009-12-18-1726">18 des 2009 nr. 1726</a> (i kraft 21 des 2009).</article></section><section class="section" data-name="kapIII" id="kapittel-3" data-lovdata-URL="SF/forskrift/1989-10-13-1041/KAPITTEL_3"><h2>III. I medhold av lovens § 7 (manglende forsikring).</h2><article class="legalP" id="kapittel-3-ledd-1">Når forsikringsgivere skal bære skaden i fellesskap etter <a href="lov/1989-06-16-65/§7">yrkesskadeforsikringsloven § 7</a>, er de ansvarlig alle for én og én for alle. Skadesummen skal deles mellom dem i forhold til det premiebeløp for yrkesskadeforsikring som hver forsikringsgiver fikk i siste kalenderår.</article></section><section class="section" data-name="kapIV" id="kapittel-4" data-lovdata-URL="SF/forskrift/1989-10-13-1041/KAPITTEL_4"><h2>IV. I medhold av lovens § 9 (registreringsplikt, innsynsrett).</h2><article class="numberedLegalP" data-numerator="1" id="kapittel-4-nummer-1">(1) Det register en forsikringsgiver plikter å føre etter <a href="lov/1989-06-16-65/§9">yrkesskadeforsikringsloven § 9</a>, skal inneholde opplysninger om følgende forhold:<ol class="defaultList" type="a"><li data-name="a." value="1"><article class="listArticle" id="kapittel-4-nummer-1-punkt-1"><article class="legalP" id="kapittel-4-nummer-1-punkt-1-ledd-1">yrkesskadens/yrkessykdommens art og omfang</article></article></li><li data-name="b." value="2"><article class="listArticle" id="kapittel-4-nummer-1-punkt-2"><article class="legalP" id="kapittel-4-nummer-1-punkt-2-ledd-1">arbeidsstedet hvor yrkesskaden/yrkessykdommen er forårsaket.</article></article></li></ol><article class="legalP" id="kapittel-4-nummer-1-ledd-1">Dersom årsaken til yrkesskaden/yrkessykdommen er kjent, skal registeret også inneholde opplysninger om dette.</article></article><article class="numberedLegalP" data-numerator="2" id="kapittel-4-nummer-2">(2) Kommunal- og arbeidsdepartementet kan gi nærmere regler om hvilke krav som skal stilles til opplysninger i registeret.</article></section></main></body></html>