<!DOCTYPE html><html lang="no"><head><title>Forskrift om behandling av dødsbo når avdøde ikke har arvinger og departementets adgang til å fordele formue til nærstående mv.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2022-09-15-1583</dd><dt class="dokid">DokumentID</dt><dd class="dokid">SF/forskrift/2022-09-15-1583</dd><dt class="ministry">Departement</dt><dd class="ministry"><ul><li>Digitaliserings- og forvaltningsdepartementet</li></ul></dd><dt class="subunit">Etat</dt><dd class="subunit"><ul><li>Arbeidsgiverpolitisk avdeling</li></ul></dd><dt class="dateInForce">I kraft fra</dt><dd class="dateInForce">2022-09-15</dd><dt class="basedOn">Hjemmel</dt><dd class="basedOn"><ul><li><a href="lov/2019-06-14-21/§76">lov/2019-06-14-21/§76</a></li><li><a href="lov/2019-06-14-21/§77">lov/2019-06-14-21/§77</a></li><li><a href="forskrift/2020-02-28-202">forskrift/2020-02-28-202</a></li></ul></dd><dt class="dateOfPublication">Kunngjort</dt><dd class="dateOfPublication">2022-09-16 14:55</dd><dt class="lastupdated">Rettet</dt><dd class="lastupdated">2024-01-04 (departementstilhørighet)</dd><dt class="title">Tittel</dt><dd class="title">Forskrift om behandling av dødsbo når avdøde ikke har arvinger og departementets adgang til å fordele formue til nærstående mv.</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kommunal- og distriktsdepartementet 15. september 2022 med hjemmel i <a href="lov/2019-06-14-21/§76">lov 14. juni 2019 nr. 21 om arv og dødsboskifte (arveloven) § 76</a> andre ledd og <a href="lov/2019-06-14-21/§77">§ 77</a>, jf. <a href="forskrift/2020-02-28-202">delegeringsvedtak 28. februar 2020 nr. 202</a>. <br /><strong>Rettet</strong> 04.01.2024 (departementstilhørighet).</dd><dt class="refid">RefID</dt><dd class="refid">forskrift/2022-09-15-1583</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om behandling av dødsbo når avdøde ikke har arvinger og departementets adgang til å fordele formue til nærstående mv.</a><ul class="tocSubUl"><li><a href="#paragraf-1">§ 1. Departementets oppgaver under bobehandlingen når avdøde ikke har arvinger</a></li><li><a href="#paragraf-2">§ 2. Fordeling av formuen helt eller delvis til nærstående mv.</a></li><li><a href="#paragraf-3">§ 3. Ikrafttredelse og overgangsregel mv.</a></li></ul></li></ul></dd></dl></header><main class="documentBody" data-lovdata-URL="SF/forskrift/2022-09-15-1583" id="dokument"><h1>Forskrift om behandling av dødsbo når avdøde ikke har arvinger og departementets adgang til å fordele formue til nærstående mv.</h1><article class="legalArticle" data-lovdata-URL="SF/forskrift/2022-09-15-1583/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Departementets oppgaver under bobehandlingen når avdøde ikke har arvinger</span></h2><article class="legalP" id="paragraf-1-ledd-1">I et dødsbo hvor avdøde ikke har arvinger etter loven eller testament, åpner retten offentlig skifte av eget tiltak, jf. <a href="lov/2019-06-14-21/§129">arveloven § 129</a> første ledd eller <a href="lov/2019-06-14-21/§133">§ 133</a> der det er tvil om hvem som er rette arvinger i dødsboet.</article><article class="legalP" id="paragraf-1-ledd-2">Departementet treffer de avgjørelser under skiftet som ellers treffes av arvingene. Dette inkluderer også spørsmål om salg av fast eiendom og løsøre, jf. <a href="lov/2019-06-14-21/§104">arveloven § 104</a> annet ledd. Kompetansen til å uttale seg, og retten til å binde retten og bostyrer som følger av <a href="lov/2019-06-14-21/§138">arveloven § 138</a>, ligger i disse sakene hos departementet. Booppgjør og bostyrers godtgjørelse fastsettes i samsvar med <a href="lov/2019-06-14-21">arveloven</a>, jf. særlig <a href="lov/2019-06-14-21/§155">§ 155</a>, <a href="lov/2019-06-14-21/§160">§ 160</a> og <a href="lov/2019-06-14-21/§161">§ 161</a> første ledd.</article><article class="legalP" id="paragraf-1-ledd-3">Departementet skal påse at utgiftene til bobehandling og gravferd blir dekket, og at det blir satt av midler til fremtidige utgifter til stell av graven. Utgiftene dekkes av boets midler. Departementet kan utpeke en ansvarlig for graven og bestiller av gravstellet, og kan også instruere bostyrer om å sørge for dette.</article></article><article class="legalArticle" data-lovdata-URL="SF/forskrift/2022-09-15-1583/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Fordeling av formuen helt eller delvis til nærstående mv.</span></h2><article class="legalP" id="paragraf-2-ledd-1">I særlige tilfeller kan departementet bestemme at formuen helt eller delvis skal fordeles til slektninger eller andre som har stått avdøde nær. Slik avgjørelse kan treffes etter søknad. Departementet kan sette frist for innsendelse av slik søknad.</article><article class="legalP" id="paragraf-2-ledd-2">Som hovedregel kan slik avgjørelse bare treffes dersom det over tid har vært et meget nært forhold mellom avdøde og søkeren, f.eks. regelmessig økonomisk støtte, felles bolig eller lignende.</article><article class="legalP" id="paragraf-2-ledd-3">Dersom avdøde selv i en klart bevist form har erklært at vedkommende søker skal ta arv, kan også slik avgjørelse treffes. Det samme gjelder overfor institusjoner eller ideelle organisasjoner, dersom særlige forhold taler for det. Slik avgjørelse kan likevel ikke treffes på det grunnlag at institusjonen har fungert som bopel for avdøde eller avdøde har vært medlem av organisasjonen, med mindre avdødes vilje klart tilsier dette.</article><article class="legalP" id="paragraf-2-ledd-4">Departementet kan bestemme at personer som har bistått avdøde økonomisk eller praktisk, eller har bistått i forbindelse med dødsfallet eller booppgjøret, kan gis en begrenset påskjønnelse av boets midler.</article></article><article class="legalArticle" data-lovdata-URL="SF/forskrift/2022-09-15-1583/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Ikrafttredelse og overgangsregel mv.</span></h2><article class="legalP" id="paragraf-3-ledd-1">Forskriften trer i kraft straks.</article><article class="legalP" id="paragraf-3-ledd-2">For dødsfall som fant sted før 1. september 2015, gjelder <a href="forskrift/1991-08-30-564">forskrift 30. august 1991 nr. 564 om salg av arvemidler og avkall på arv til staten</a>.</article></article></main></body></html>