<!DOCTYPE html><html lang="no"><head><title>Forskrift om fredning av Nordre Isfjorden nasjonalpark på Svalbard</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-09-26-1187</dd><dt class="dokid">DokumentID</dt><dd class="dokid">SF/forskrift/2003-09-26-1187</dd><dt class="ministry">Departement</dt><dd class="ministry"><ul><li>Klima- og miljødepartementet</li></ul></dd><dt class="subunit">Etat</dt><dd class="subunit"><ul><li>Kulturmiljø- og polaravdelingen</li></ul></dd><dt class="publishedIn">Publisert i</dt><dd class="publishedIn">I 2003 hefte 13</dd><dt class="dateInForce">I kraft fra</dt><dd class="dateInForce">2003-09-26</dd><dt class="lastChangeInForce">Ikrafttredelse av siste endring</dt><dd class="lastChangeInForce">2025-01-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2024-02-09-230">forskrift/2024-02-09-230</a> fra 2025-01-01</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/1932-02-26-3764">forskrift/1932-02-26-3764</a></li></ul></dd><dt class="appliesTo">Gjelder for</dt><dd class="appliesTo">Svalbard</dd><dt class="basedOn">Hjemmel</dt><dd class="basedOn"><ul><li><a href="lov/2001-06-15-79/§12">lov/2001-06-15-79/§12</a></li><li><a href="lov/2001-06-15-79/§16">lov/2001-06-15-79/§16</a></li><li><a href="lov/2001-06-15-79/§21">lov/2001-06-15-79/§21</a></li><li><a href="lov/2001-06-15-79/§22">lov/2001-06-15-79/§22</a></li></ul></dd><dt class="dateOfPublication">Kunngjort</dt><dd class="dateOfPublication">2003-09-30</dd><dt class="titleShort">Korttittel</dt><dd class="titleShort">Forskrift om Nordre Isfjorden nasjonalpark</dd><dt class="title">Tittel</dt><dd class="title">Forskrift om fredning av Nordre Isfjorden nasjonalpark på Svalbard</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 26. september 2003 med hjemmel i <a href="lov/2001-06-15-79">lov av 15. juni 2001 nr. 79</a> om miljøvern på Svalbard (svalbardmiljøloven) <a href="lov/2001-06-15-79/§12">§ 12</a>, <a href="lov/2001-06-15-79/§16">§ 16</a>, <a href="lov/2001-06-15-79/§21">§ 21</a> og <a href="lov/2001-06-15-79/§22">§ 22</a>. Fremmet av Miljøverndepartementet. <br /><strong>Endret</strong> ved <a href="forskrift/2013-03-15-284">forskrifter 15 mars 2013 nr. 284</a>, <a href="forskrift/2013-12-19-1757">19 des 2013 nr. 1757</a>, <a href="forskrift/2014-04-04-378">4 april 2014 nr. 378</a>, <a href="forskrift/2021-12-03-3395">3 des 2021 nr. 3395</a>, <a href="forskrift/2024-02-09-230">9 feb 2024 nr. 230</a> (i kraft 1 jan 2025).</dd><dt class="refid">RefID</dt><dd class="refid">forskrift/2003-09-26-1187</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om fredning av Nordre Isfjorden nasjonalpark på Svalbard</a><ul class="tocSubUl"><li><a href="#paragraf-1">§ 1. Fredning</a></li><li><a href="#paragraf-2">§ 2. Avgrensning og omfang</a></li><li><a href="#paragraf-3">§ 3. Formål</a></li><li><a href="#paragraf-4">§ 4. Fredningsbestemmelser</a></li><li><a href="#paragraf-5">§ 5. Generelt unntak</a></li><li><a href="#paragraf-6">§ 6. Dispensasjoner/tillatelser</a></li><li><a href="#paragraf-7">§ 7. Skjøtsel</a></li><li><a href="#paragraf-8">§ 8. Forvaltningsmyndighet</a></li><li><a href="#paragraf-9">§ 9. Straff</a></li><li><a href="#paragraf-10">§ 10. Ikrafttredelse</a></li><li><a href="#kapittel-1">Kart</a></li></ul></li></ul></dd></dl></header><main class="documentBody" data-lovdata-URL="SF/forskrift/2003-09-26-1187" id="dokument"><h1>Forskrift om fredning av Nordre Isfjorden nasjonalpark på Svalbard</h1><article class="legalArticle" data-lovdata-URL="SF/forskrift/2003-09-26-1187/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Fredning</span></h2><article class="legalP" id="paragraf-1-ledd-1">Et område på Oscar II Land og Dickson Land på Svalbard er fredet som nasjonalpark under betegnelsen Nordre Isfjorden nasjonalpark.</article></article><article class="legalArticle" data-lovdata-URL="SF/forskrift/2003-09-26-1187/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Avgrensning og omfang</span></h2><article class="legalP" id="paragraf-2-ledd-1">Det fredete området omfatter arealer på nordsida av Isfjorden fra Skansbukta på Dickson Land til Eidembukta på Oscar II Land, inkl. Nordfjorden med sidefjordene Dicksonfjorden og Ekmanfjorden. De marine arealene nord for en rett linje mellom Kapp Thordsen og sørspissen av Erdmannflya, i Ymerbukta og Trygghamna og ut til en nautisk mil fra land (lavvannslinjen) på strekningen mellom Alkepynten og midten av Eidembukta inngår i nasjonalparken.</article><article class="legalP" id="paragraf-2-ledd-2">Nasjonalparken utgjør ca. 2.050 km<sup>2</sup> landareal (inkludert ferskvann) og ca. 904 km<sup>2</sup> marint areal og berører gårdsnummer 1, 31, 32 og 33.</article><article class="legalP" id="paragraf-2-ledd-3">Grensa for nasjonalparken fremgår av vedlagte kart i målestokk 1:300.000, datert Miljøverndepartementet september 2003. Knekkpunktene skal koordinatbestemmes.</article><article class="legalP" id="paragraf-2-ledd-4">Fredningsforskriften med kart skal oppbevares hos Sysselmesteren på Svalbard, i Miljødirektoratet og i Klima- og miljødepartementet.</article><article class="changesToParent">Endret ved <a href="forskrift/2013-03-15-284">forskrifter 15 mars 2013 nr. 284</a> (i kraft 1 juli 2013), <a href="forskrift/2013-12-19-1757">19 des 2013 nr. 1757</a> (i kraft 1 jan 2014), <a href="forskrift/2021-12-03-3395">3 des 2021 nr. 3395</a>.</article></article><article class="legalArticle" data-lovdata-URL="SF/forskrift/2003-09-26-1187/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Formål</span></h2><article class="legalP" id="paragraf-3-ledd-1">Formålet med fredningen er å bevare et stort, sammenhengende og i det vesentligste urørt arktisk kyst- og fjordlandskap med intakte naturtyper, økosystemer, arter, naturlige økologiske prosesser, landskap og kulturminner som område for forskning og for opplevelse av Svalbards natur- og kulturarv, herunder spesielt sikre:<ul class="defaultList"><li data-li-identifier="-" data-name="-"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">store arealer med sammenhengende, frodig og artsrik vegetasjon med innslag av sårbare plantearter</article></article></li><li data-li-identifier="-" data-name="-"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">områder med tykke torvavsetninger</article></article></li><li data-li-identifier="-" data-name="-"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">vidstrakte strandsletter med store våtmarksområder, og grunne sjøarealer; biotoper som er viktige hekke-, nærings- og myteområder for fugl</article></article></li><li data-li-identifier="-" data-name="-"><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1">rike fugleliv (vadefugl, gjess, marine dykkender og sjøfugl)</article></article></li><li data-li-identifier="-" data-name="-"><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1">velutviklete og interessante kvartærgeologiske formasjoner og forekomster</article></article></li><li data-li-identifier="-" data-name="-"><article class="listArticle" id="paragraf-3-ledd-1-punkt-6"><article class="legalP" id="paragraf-3-ledd-1-punkt-6-ledd-1">verdifulle kulturminner</article></article></li><li data-li-identifier="-" data-name="-"><article class="listArticle" id="paragraf-3-ledd-1-punkt-7"><article class="legalP" id="paragraf-3-ledd-1-punkt-7-ledd-1">de karakteristiske og kjente fjellformasjonene Skansen og Alkhornet.</article></article></li></ul></article><article class="changesToParent">Endret ved <a href="forskrift/2014-04-04-378">forskrift 4 april 2014 nr. 378</a> (i kraft 1 mai 2014).</article></article><article class="legalArticle" data-lovdata-URL="SF/forskrift/2003-09-26-1187/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Fredningsbestemmelser</span></h2><article class="marginIdArticle" id="paragraf-4-punkt-1"><span class="data-marginOriginalId">1.</span><span class="miscHeadline"><i>Landskap og naturmiljø</i></span></article><article class="marginIdArticle" id="paragraf-4-punkt-2"><span class="data-marginOriginalId">1.1</span><article class="legalP" id="paragraf-4-punkt-2-ledd-1">Det må ikke iverksettes virksomhet som varig kan påvirke landskap eller naturmiljø som f.eks. oppføring av bygninger, anlegg, herunder tankanlegg, og faste innretninger, hensetting av brakker o.l., fremføring av ledninger og kabler, uttak, oppfylling, flytting og lagring av masse, planering, anlegg av vei, kai, landingsplass mv., skraping av havbunnen eller jordoverflaten, drenering og annen form for tørrlegging, boring, sprengning eller lignende og uttak av mineraler, olje og fossiler.</article></article><article class="marginIdArticle" id="paragraf-4-punkt-3"><span class="data-marginOriginalId">1.2</span><article class="legalP" id="paragraf-4-punkt-3-ledd-1">Bestemmelse i pkt. 1.1 er ikke til hinder for;<ul class="defaultList"><li data-li-identifier="-" data-name="-"><article class="listArticle" id="paragraf-4-punkt-3-ledd-1-punkt-1"><article class="legalP" id="paragraf-4-punkt-3-ledd-1-punkt-1-ledd-1">bruk av tillatte fiske- og fangstredskaper.</article></article></li></ul></article></article><article class="marginIdArticle" id="paragraf-4-punkt-4"><span class="data-marginOriginalId">2.</span><span class="miscHeadline"><i>Planter og dyr</i></span></article><article class="marginIdArticle" id="paragraf-4-punkt-5"><span class="data-marginOriginalId">2.1</span><article class="legalP" id="paragraf-4-punkt-5-ledd-1">Planter og dyr reguleres av <a href="lov/2001-06-15-79/kapiv">svalbardmiljølovens kapittel IV</a> og <a href="lov/1925-07-17-11/§4">svalbardlovens § 4</a> med tilhørende vedtak.</article></article><article class="marginIdArticle" id="paragraf-4-punkt-6"><span class="data-marginOriginalId">3.</span><span class="miscHeadline"><i>Kulturminner</i></span></article><article class="marginIdArticle" id="paragraf-4-punkt-7"><span class="data-marginOriginalId">3.1</span><article class="legalP" id="paragraf-4-punkt-7-ledd-1">Kulturminnene i området reguleres av <a href="lov/2001-06-15-79/kapv">svalbardmiljølovens kapittel V</a> med tilhørende vedtak.</article></article><article class="marginIdArticle" id="paragraf-4-punkt-8"><span class="data-marginOriginalId">4.</span><span class="miscHeadline"><i>Ferdsel</i></span></article><article class="marginIdArticle" id="paragraf-4-punkt-9"><span class="data-marginOriginalId">4.1</span><article class="legalP" id="paragraf-4-punkt-9-ledd-1">All ferdsel skal foregå på en måte som ikke skader eller på annen måte forringer naturmiljøet eller kulturminner eller fører til unødig forstyrrelse av mennesker eller dyreliv.</article><article class="legalP" id="paragraf-4-punkt-9-ledd-2">Enhver som ferdes eller oppholder seg i verneområdet skal forhindre nye varige spor og slitasje på terreng og kulturminner. Steiner, stokker og annet som tas i bruk på stedet skal ryddes og bringes tilbake der de ble funnet. Det skal holdes tilstrekkelig avstand til;<ul class="defaultList"><li data-li-identifier="-" data-name="-"><article class="listArticle" id="paragraf-4-punkt-9-ledd-2-punkt-1"><article class="legalP" id="paragraf-4-punkt-9-ledd-2-punkt-1-ledd-1">dyrelivet for å unngå unødige forstyrrelser</article></article></li><li data-li-identifier="-" data-name="-"><article class="listArticle" id="paragraf-4-punkt-9-ledd-2-punkt-2"><article class="legalP" id="paragraf-4-punkt-9-ledd-2-punkt-2-ledd-1">fredete kulturminner som ikke er i bruk, slik at disse ikke utsettes for tråkk eller annen aktivitet som medfører fare for skade.</article></article></li></ul></article></article><article class="marginIdArticle" id="paragraf-4-punkt-10"><span class="data-marginOriginalId">4.2</span><article class="legalP" id="paragraf-4-punkt-10-ledd-1">Bruk av sykkel er bare tillatt på frossen og snødekt mark.</article></article><article class="marginIdArticle" id="paragraf-4-punkt-11"><span class="data-marginOriginalId">4.3</span><article class="legalP" id="paragraf-4-punkt-11-ledd-1">Telting og leiropphold reguleres av svalbardmiljøloven og forskrifter i medhold av denne.</article></article><article class="marginIdArticle" id="paragraf-4-punkt-12"><span class="data-marginOriginalId">4.4</span><article class="legalP" id="paragraf-4-punkt-12-ledd-1">Motorisert terrengkjøring på tint og bar mark er forbudt. Motorisert terrengkjøring på frossen og snødekt mark og motorferdsel i vassdrag og sjø reguleres av svalbardmiljøloven og forskrifter i medhold av denne.</article></article><article class="marginIdArticle" id="paragraf-4-punkt-13"><span class="data-marginOriginalId">4.5</span><article class="legalP" id="paragraf-4-punkt-13-ledd-1">Landing med luftfartøy er forbudt. Det er forbudt å fly nærmere enn en nautisk mil fra større, kjente konsentrasjoner av pattedyr og fugl. Forbudet gjelder også overflyvning av områdene under 300 meter til og med 1 nautisk mil fra land. Forbudet mot overflyvning gjelder så langt værforholdene tillater det.</article></article><article class="marginIdArticle" id="paragraf-4-punkt-14"><span class="data-marginOriginalId">4.6</span><article class="legalP" id="paragraf-4-punkt-14-ledd-1">Skip som anløper sjøområdet i nasjonalparken kan ikke ha flere enn 200 passasjerer ombord.</article></article><article class="marginIdArticle" id="paragraf-4-punkt-15"><span class="data-marginOriginalId">4.7</span><article class="legalP" id="paragraf-4-punkt-15-ledd-1">Miljødirektoratet kan ved forskrift forby/regulere enhver ferdsel i hele eller deler av nasjonalparken, dersom det anses nødvendig for å unngå forstyrrelse av dyrelivet eller slitasje på vegetasjon eller kulturminner.</article></article><article class="marginIdArticle" id="paragraf-4-punkt-16"><span class="data-marginOriginalId">5.</span><span class="miscHeadline"><i>Forurensning</i></span></article><article class="marginIdArticle" id="paragraf-4-punkt-17"><span class="data-marginOriginalId">5.1</span><article class="legalP" id="paragraf-4-punkt-17-ledd-1">All forurensning til luft, vann eller grunnen som medfører eller kan medføre skade eller ulempe for miljøet er forbudt med unntak av forurensning som skyldes tillatt motorisert ferdsel.</article></article><article class="marginIdArticle" id="paragraf-4-punkt-18"><span class="data-marginOriginalId">5.2</span><article class="legalP" id="paragraf-4-punkt-18-ledd-1">Det er forbudt å etterlate eller tømme avfall.</article></article><article class="marginIdArticle" id="paragraf-4-punkt-19"><span class="data-marginOriginalId">5.3</span><article class="legalP" id="paragraf-4-punkt-19-ledd-1">Stoffer og gjenstander som kan skade planter og dyr, som er skjemmende eller som kan medføre fare for forurensning må ikke lagres eller etterlates.</article></article><article class="marginIdArticle" id="paragraf-4-punkt-20"><span class="data-marginOriginalId">6.</span><article class="legalP" id="paragraf-4-punkt-20-ledd-1">Det er forbudt å bruke ubemannede fartøy (droner) og andre fjernstyrte eller autonome ubemannede innretninger i luften, på bakken, på og under vann.</article></article><article class="changesToParent">Endret ved <a href="forskrift/2013-03-15-284">forskrifter 15 mars 2013 nr. 284</a> (i kraft 1 juli 2013), <a href="forskrift/2014-04-04-378">4 april 2014 nr. 378</a> (i kraft 1 mai 2014), <a href="forskrift/2024-02-09-230">9 feb 2024 nr. 230</a> (i kraft 1 jan 2025).</article></article><article class="legalArticle" data-lovdata-URL="SF/forskrift/2003-09-26-1187/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Generelt unntak</span></h2><article class="legalP" id="paragraf-5-ledd-1">Bestemmelsene i <a href="forskrift/2003-09-26-1187/§4">§ 4</a> er ikke til hinder for;<ul class="defaultList"><li data-li-identifier="-" data-name="-"><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">utrykning for brann-, politi- eller redningstjeneste og oppsyn eller tilsyn etter <a href="lov/2001-06-15-79/§77">svalbardmiljøloven § 77</a> og <a href="lov/2001-06-15-79/§87">§ 87</a></article></article></li><li data-li-identifier="-" data-name="-"><article class="listArticle" id="paragraf-5-ledd-1-punkt-2"><article class="legalP" id="paragraf-5-ledd-1-punkt-2-ledd-1">bruk av ubemannede fartøy (droner) og innretninger som nevnt i <a href="forskrift/2003-09-26-1187/§4">§ 4</a> punkt 6 til samme formål som nevnt i strekpunktet over og til bruk i forvaltningsmyndighetens oppgaver.</article></article></li></ul></article><article class="changesToParent">Endret ved forskrift <a href="forskrift/2024-02-09-230">9 feb 2024 nr. 230</a> (i kraft 1 jan 2025).</article></article><article class="legalArticle" data-lovdata-URL="SF/forskrift/2003-09-26-1187/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Dispensasjoner/tillatelser</span></h2><article class="legalP" id="paragraf-6-ledd-1">Forvaltningsmyndigheten kan, innenfor svalbardmiljølovens rammer, gi tillatelse til;<ul class="defaultList"><li data-li-identifier="-" data-name="-"><article class="listArticle" id="paragraf-6-ledd-1-punkt-1"><article class="legalP" id="paragraf-6-ledd-1-punkt-1-ledd-1">ombygging og mindre tilbygg til eksisterende bygninger</article></article></li><li data-li-identifier="-" data-name="-"><article class="listArticle" id="paragraf-6-ledd-1-punkt-2"><article class="legalP" id="paragraf-6-ledd-1-punkt-2-ledd-1">gjenoppbygging av bygninger som er ødelagt ved brann eller naturkatastrofe</article></article></li><li data-li-identifier="-" data-name="-"><article class="listArticle" id="paragraf-6-ledd-1-punkt-3"><article class="legalP" id="paragraf-6-ledd-1-punkt-3-ledd-1">tiltak som nevnt i <a href="forskrift/2003-09-26-1187/§4">§ 4</a> pkt. 1 i forbindelse med etablering og drift av fangststasjoner</article></article></li><li data-li-identifier="-" data-name="-"><article class="listArticle" id="paragraf-6-ledd-1-punkt-4"><article class="legalP" id="paragraf-6-ledd-1-punkt-4-ledd-1">landing med luftfartøy i forbindelse med tilsyn, vedlikehold og drift av fyrlykter og andre offentlige navigasjonsmidler</article></article></li><li data-li-identifier="-" data-name="-"><article class="listArticle" id="paragraf-6-ledd-1-punkt-5"><article class="legalP" id="paragraf-6-ledd-1-punkt-5-ledd-1">bruk av ubemannede fartøy (droner) og innretninger som nevnt i <a href="forskrift/2003-09-26-1187/§4">§ 4</a> punkt 6 for andre formål enn fritids- og hobbyformål.</article></article></li></ul></article><article class="legalP" id="paragraf-6-ledd-2">Utover tiltak som nevnt i første ledd kan forvaltningsmyndigheten dispensere fra fredningsbestemmelsene i <a href="forskrift/2003-09-26-1187/§4">§ 4</a>, når vitenskapelige eller særlige grunner for øvrig taler for det.</article><article class="legalP" id="paragraf-6-ledd-3">Tillatelse eller dispensasjon som nevnt i første og annet ledd kan bare gis dersom det omsøkte tiltak ikke strider mot fredningsforskriftens formål eller ikke vil påvirke verneverdiene nevneverdig.</article><article class="legalP" id="paragraf-6-ledd-4">I en dispensasjon/tillatelse skal begrunnelsen for vedtaket vise hvordan forvaltningsmyndigheten har vurdert virkningene som dispensasjonen/tillatelsen kan få for miljøet, og hvilken vekt det er lagt på dette.</article><article class="changesToParent">Endret ved forskrift <a href="forskrift/2024-02-09-230">9 feb 2024 nr. 230</a> (i kraft 1 jan 2025).</article></article><article class="legalArticle" data-lovdata-URL="SF/forskrift/2003-09-26-1187/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Skjøtsel</span></h2><article class="legalP" id="paragraf-7-ledd-1">Forvaltningsmyndigheten eller den forvaltningsmyndigheten bestemmer kan gjennomføre skjøtselstiltak for å fremme formålet med fredningen. Det kan utarbeides en plan med nærmere retningslinjer for gjennomføring av slike tiltak. Planen skal godkjennes av Miljødirektoratet etter samråd med Riksantikvaren.</article><article class="changesToParent">Endret ved <a href="forskrift/2013-03-15-284">forskrift 15 mars 2013 nr. 284</a> (i kraft 1 juli 2013).</article></article><article class="legalArticle" data-lovdata-URL="SF/forskrift/2003-09-26-1187/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Forvaltningsmyndighet</span></h2><article class="legalP" id="paragraf-8-ledd-1">Sysselmesteren på Svalbard er forvaltningsmyndighet etter denne forskriften.</article><article class="changesToParent">Endret ved forskrift <a href="forskrift/2021-12-03-3395">3 des 2021 nr. 3395</a>.</article></article><article class="legalArticle" data-lovdata-URL="SF/forskrift/2003-09-26-1187/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Straff</span></h2><article class="legalP" id="paragraf-9-ledd-1">Den som forsettlig eller uaktsomt overtrer bestemmelser gitt i eller i medhold av denne forskrift, straffes med bøter eller med fengsel inntil 1 år. Er det inntrådt eller voldt fare for betydelig miljøskade, eller det for øvrig foreligger særdeles skjerpende omstendigheter kan fengsel inntil 3 år anvendes. Medvirkning straffes på samme måte.</article></article><article class="legalArticle" data-lovdata-URL="SF/forskrift/2003-09-26-1187/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse</span></h2><article class="legalP" id="paragraf-10-ledd-1">Denne forskrift trer i kraft straks. Fra samme tidspunkt oppheves <a href="forskrift/1932-02-26-3764">forskrift av 26. februar 1932 nr. 3764</a> om opprettelse av 2 plantefredningsområder på Svalbard.</article></article><section class="section" id="kapittel-1" data-lovdata-URL="SF/forskrift/2003-09-26-1187/KAPITTEL_1"><h2>Kart</h2><article class="defaultP"><img height="807" src="static/SF/md-20030926-1187-01.gif" width="976" /></article></section></main></body></html>