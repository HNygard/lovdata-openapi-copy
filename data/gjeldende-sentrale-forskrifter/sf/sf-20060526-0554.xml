<!DOCTYPE html><html lang="no"><head><title>Forskrift om beskyttelse av produktbetegnelsen Fjellmandel fra Oppdal som Beskyttet geografisk betegnelse.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2006-05-26-554</dd><dt class="dokid">DokumentID</dt><dd class="dokid">SF/forskrift/2006-05-26-554</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="subunit">Etat</dt><dd class="subunit"><ul><li>Mattilsynet</li></ul></dd><dt class="publishedIn">Publisert i</dt><dd class="publishedIn">I 2006 hefte 7</dd><dt class="dateInForce">I kraft fra</dt><dd class="dateInForce">2006-05-26</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="forskrift/2002-07-05-698/§15">forskrift/2002-07-05-698/§15</a></li><li><a href="lov/2003-12-19-124/§30">lov/2003-12-19-124/§30</a></li></ul></dd><dt class="dateOfPublication">Kunngjort</dt><dd class="dateOfPublication">2006-05-30</dd><dt class="titleShort">Korttittel</dt><dd class="titleShort">Forskrift om Fjellmandel fra Oppdal</dd><dt class="title">Tittel</dt><dd class="title">Forskrift om beskyttelse av produktbetegnelsen Fjellmandel fra Oppdal som Beskyttet geografisk betegnelse.</dd><dt class="miscInformation">Annet om dokumentet</dt><dd class="miscInformation">Fastsatt av Det sentrale Mattilsynet ved hovedkontoret 26. mai 2006 med hjemmel i <a href="forskrift/2002-07-05-698">forskrift 5. juli 2002 nr. 698</a> om beskyttelse av opprinnelsesbetegnelser, geografiske betegnelser og betegnelser for tradisjonelt særpreg på landbruksbaserte næringsmidler, fisk og fiskevarer § 15.</dd><dt class="refid">RefID</dt><dd class="refid">forskrift/2006-05-26-554</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om beskyttelse av produktbetegnelsen Fjellmandel fra Oppdal som Beskyttet geografisk betegnelse.</a><ul class="tocSubUl"><li><a href="#paragraf-1">§ 1. Beskyttet produktbetegnelse</a></li><li><a href="#paragraf-2">§ 2. Rettmessig bruker</a></li><li><a href="#paragraf-3">§ 3. Vilkår for bruk av produktbetegnelsen</a></li><li><a href="#paragraf-4">§ 4. Ikrafttredelse</a></li><li><a href="#kapittel-1">Vedlegg: Beskrivelse av næringsmidlets opprinnelse og tilknytning til det geografiske området</a></li></ul></li></ul></dd></dl></header><main class="documentBody" data-lovdata-URL="SF/forskrift/2006-05-26-554" id="dokument"><h1>Forskrift om beskyttelse av produktbetegnelsen Fjellmandel fra Oppdal som Beskyttet geografisk betegnelse.</h1><article class="legalArticle" data-lovdata-URL="SF/forskrift/2006-05-26-554/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Beskyttet produktbetegnelse</span></h2><article class="legalP" id="paragraf-1-ledd-1">Fjellmandel fra Oppdal.</article></article><article class="legalArticle" data-lovdata-URL="SF/forskrift/2006-05-26-554/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Rettmessig bruker</span></h2><article class="legalP" id="paragraf-2-ledd-1">Fjellmandel Oppdal BA.</article></article><article class="legalArticle" data-lovdata-URL="SF/forskrift/2006-05-26-554/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Vilkår for bruk av produktbetegnelsen</span></h2><ol class="defaultList" type="1"><li data-name="1." value="1"><article class="listArticle" id="paragraf-3-punkt-1"><article class="legalP" id="paragraf-3-punkt-1-ledd-1"><i>Produktbeskrivelse:</i> Fjellmandel fra Oppdal er mandelpotet dyrket i et nærmere avgrenset område i Oppdal kommune.</article><article class="legalP" id="paragraf-3-punkt-1-ledd-2">Mandelpotet er en halvsein matpotetsort som har ekstra god kvalitet forutsatt riktige dyrkingsforhold. Knollene er meget lange, svakt flattrykte, ofte krokete, slette og jamne og med grunne grohull. Potetene har hvit skallfarge og gul kjøttfarge. Blåskjær kan forekomme i skallet og av og til i kjøttet. Fjellmandel fra Oppdal skal ha tørrstoffinnhold mellom 22-26%.</article></article></li><li data-name="2." value="2"><article class="listArticle" id="paragraf-3-punkt-2"><article class="legalP" id="paragraf-3-punkt-2-ledd-1"><i>Geografisk område:</i> Fjellmandel fra Oppdal skal dyrkes i Oppdal kommune begrenset til høydelaget over 400 moh.</article></article></li><li data-name="3." value="3"><article class="listArticle" id="paragraf-3-punkt-3"><article class="legalP" id="paragraf-3-punkt-3-ledd-1"><i>Produksjonsmetode:</i> Fjellmandel fra Oppdal skal dyrkes i lett og varm sandjord i jordartsgruppene 2-6 fra mellomsand til siltig finsand, og med moldinnhold opp til moldklasse 4 (opp til 20,5% mold). Vekstskifte skal skje med et omløp på minimum 3 år.</article><article class="legalP" id="paragraf-3-punkt-3-ledd-2">Det skal kun brukes statskontrollerte settepoteter av mandelpotet som utgangspunkt. Miniknoller fra godkjent frøfirma for oppformering på egen gård kan også brukes. Settepoteter kjøpes da inn hvert år til 10-15% av arealet. Settepotetene skal lysgroes før setting.</article><article class="legalP" id="paragraf-3-punkt-3-ledd-3">Potetene skal settes i løs, varm, tilstrekkelig tørr og dypt bearbeidet jord. Av hensyn til luftveksling skal ikke jorden være for finsmuldret. Normal settetid er fra midten av mai til midten av juni.</article><article class="legalP" id="paragraf-3-punkt-3-ledd-4">Potetene skal gjødsles svakt til moderat med nitrogen. Gjødsling med kalium, fosfor, kalsium og magnesium beregnes på grunnlag av jordanalyser. Forebyggende tørråtesprøyting er obligatorisk og skal utføres ved rishøyde på 20-30 cm eller tidligere hvis tørråte blir registrert. Senere sprøytes det ved behov avhengig av vær og temperatur.</article><article class="legalP" id="paragraf-3-punkt-3-ledd-5">I normalår avsluttes potetplantenes vekst ved mekanisk eller kjemisk fjerning av ris ca. 2 uker før opptak. Potetene kan om nødvendig tas opp på grønt ris.</article><article class="legalP" id="paragraf-3-punkt-3-ledd-6">Etter opptak skal potetene lagres i 2-3 uker for sårheling ved 10-12 °C og minimum 90% relativ luftfuktighet. Potetene skal vinterlagres ved 4-5 °C ved så høy luftfuktighet som mulig uten at det dannes fritt vann (kondens) på knollene (97-98% relativ luftfuktighet). Før sortering skal potetene varmes til 8 °C.</article><article class="legalP" id="paragraf-3-punkt-3-ledd-7">Fjellmandel fra Oppdal kan selges størrelsessortert eller ikke størrelsessortert.</article></article></li><li data-name="4." value="4"><article class="listArticle" id="paragraf-3-punkt-4"><article class="legalP" id="paragraf-3-punkt-4-ledd-1"><i>Merking av produktet:</i> Fjellmandel fra Oppdal kan merkes med figurmerket for Beskyttet geografisk betegnelse.</article></article></li></ol></article><article class="legalArticle" data-lovdata-URL="SF/forskrift/2006-05-26-554/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Ikrafttredelse</span></h2><article class="legalP" id="paragraf-4-ledd-1">Forskriften trer i kraft straks.</article></article><section class="section" id="kapittel-1" data-lovdata-URL="SF/forskrift/2006-05-26-554/KAPITTEL_1"><h2>Vedlegg: Beskrivelse av næringsmidlets opprinnelse og tilknytning til det geografiske området</h2><article class="legalP" id="kapittel-1-ledd-1">Mandelpotet er en gammel landsort av ukjent avstamning. Til Oppdal ble den tatt inn en gang i løpet av perioden 1858–1878 av distriktslege Hans Michael Arentz, som også var en «interesseret Jordbruker». Mandelpotet har siden den gang blitt dyrket som matpotet nr. 1 i Oppdal. Først på 1980-tallet ble det mer vanlig å dyrke mandelpotet for salg.</article><article class="legalP" id="kapittel-1-ledd-2">Mandelpoteter dyrket i fjellbygdene har et høyt tørrstoffinnhold og er av ekstra god kvalitet, noe som kan tilskrives dyrkingsforholdene. Mandelpotet har dårlig resistens mot sykdommer som bl.a. potetkreft, tørråte og potetvirus y. Organismene som forårsaker disse sykdommene trives dårligere ved de luft- og jordtemperaturer som finnes i høyereliggende strøk, som i Oppdal, enn de varmere luft- og jordtemperaturene i lavereliggende strøk. Dyrking i høyereliggende strøk er med det en forutsetning for jevn årviss kvalitet på poteten. En annen faktor av betydning for mandelpotetens tørrstoffinnhold og matkvalitet er kontroll med nitrogentilførselen, og at denne er moderat. Mineralisering av nitrogen er mindre i høyereliggende strøk enn i lavereliggende strøk, noe som bidrar til høyere tørrstoffinnhold.</article><article class="legalP" id="kapittel-1-ledd-3">Dyrking i fjellregionene, deriblant Oppdal, har vært avgjørende for at mandelpoteten har overlevd som sort i Norge.</article></section></main></body></html>