<!DOCTYPE html><html lang="no"><head><title>Forskrift om nemnd for behandling av klager på erstatning fra Arbeids- og velferdsetaten</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-03-22-889</dd><dt class="dokid">DokumentID</dt><dd class="dokid">SF/forskrift/2020-03-22-889</dd><dt class="ministry">Departement</dt><dd class="ministry"><ul><li>Arbeids- og inkluderingsdepartementet</li></ul></dd><dt class="subunit">Etat</dt><dd class="subunit"><ul><li>Budsjett- og styringsavdelingen</li></ul></dd><dt class="dateInForce">I kraft fra</dt><dd class="dateInForce">2020-04-30</dd><dt class="lastChangeInForce">Ikrafttredelse av siste endring</dt><dd class="lastChangeInForce">2021-09-21</dd><dt class="lastChangedBy">Sist endret ved</dt><dd class="lastChangedBy"><a href="forskrift/2021-09-21-2810">forskrift/2021-09-21-2810</a></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2020-04-30 16:40</dd><dt class="titleShort">Korttittel</dt><dd class="titleShort">Forskrift om nemnd for behandling av klager på erstatning fra Arbeids- og velferdsetaten</dd><dt class="title">Tittel</dt><dd class="title">Forskrift om nemnd for behandling av klager på erstatning fra Arbeids- og velferdsetaten</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Arbeids- og sosialdepartementet 22. mars 2020 med hjemmel i den alminnelige organisasjons- og instruksjonsmyndigheten. <br /> <strong>Endret</strong> ved forskrift <a href="forskrift/2021-09-21-2810">21 sep 2021 nr. 2810</a>.</dd><dt class="refid">RefID</dt><dd class="refid">forskrift/2020-03-22-889</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om nemnd for behandling av klager på erstatning fra Arbeids- og velferdsetaten</a><ul class="tocSubUl"><li><a href="#paragraf-1">§ 1. Klagenemndas kompetanse</a></li><li><a href="#paragraf-2">§ 2. Forholdet til forvaltningsloven</a></li><li><a href="#paragraf-3">§ 3. Nemndas sammensetning</a></li><li><a href="#paragraf-4">§ 4. Saksbehandling</a></li><li><a href="#paragraf-5">§ 5. Forholdet til domstolsbehandling</a></li><li><a href="#paragraf-6">§ 6. Taushetsplikt og behandling av personopplysninger</a></li><li><a href="#paragraf-7">§ 7. Godtgjørelse</a></li><li><a href="#paragraf-8">§ 8. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2020-03-22-889" id="dokument"><h1>Forskrift om nemnd for behandling av klager på erstatning fra Arbeids- og velferdsetaten</h1><article class="legalArticle" data-lovdata-URL="SF/forskrift/2020-03-22-889/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Klagenemndas kompetanse</span></h2><article class="legalP" id="paragraf-1-ledd-1">Nemnda skal behandle klager på saker som gjelder erstatning for økonomisk tap etter <a href="lov/1969-06-13-26">lov 13. juni 1969 nr. 26 om skadeserstatning</a> som følge av Arbeids- og velferdsetatens feilaktige praktisering av adgangen til å motta sykepenger, arbeidsavklaringspenger og pleiepenger, samt de tidligere ytelsene rehabiliteringspenger og attføringspenger, ved opphold i annet EØS-land.</article><article class="changesToParent">Endret ved forskrift <a href="forskrift/2021-09-21-2810">21 sep 2021 nr. 2810</a>.</article></article><article class="legalArticle" data-lovdata-URL="SF/forskrift/2020-03-22-889/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Forholdet til forvaltningsloven</span></h2><article class="legalP" id="paragraf-2-ledd-1">Forvaltningsloven kapittel I–III gjelder for nemndas virksomhet, med de særlige regler som følger av denne forskrift.</article><article class="legalP" id="paragraf-2-ledd-2">Innenfor rammene av forvaltningsloven og denne forskriften, kan nemnda fastsette nærmere retningslinjer for sin saksbehandling.</article></article><article class="legalArticle" data-lovdata-URL="SF/forskrift/2020-03-22-889/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Nemndas sammensetning</span></h2><article class="legalP" id="paragraf-3-ledd-1">Nemnda skal ha tre medlemmer. Nemnda skal ha en leder og en stedfortredende leder. Disse fastsettes av departementet. Det oppnevnes ikke vara-representanter.</article><article class="legalP" id="paragraf-3-ledd-2">Nemnda skal ha et sekretariat fra Arbeids- og velferdsetaten.</article><article class="legalP" id="paragraf-3-ledd-3">Medlemmene oppnevnes av Arbeids- og sosialdepartementet for ett år av gangen.</article></article><article class="legalArticle" data-lovdata-URL="SF/forskrift/2020-03-22-889/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Saksbehandling</span></h2><article class="legalP" id="paragraf-4-ledd-1">Frist for å klage til nemnda er 6 uker.</article><article class="legalP" id="paragraf-4-ledd-2">Nemnda skal behandle klagesakene uten ugrunnet opphold, og saksbehandlingen er skriftlig.</article><article class="legalP" id="paragraf-4-ledd-3">Nemnda skal sørge for at saken er tilstrekkelig opplyst og kan innhente ytterligere opplysninger der dette anses nødvendig.</article><article class="legalP" id="paragraf-4-ledd-4">Nemndas avgjørelse treffes ved alminnelig flertall, og skal være begrunnet.</article><article class="legalP" id="paragraf-4-ledd-5">Nemnda kan ikke endre underinstansens avgjørelse til ugunst for klager.</article><article class="legalP" id="paragraf-4-ledd-6">Nemndas vedtak kan ikke påklages.</article></article><article class="legalArticle" data-lovdata-URL="SF/forskrift/2020-03-22-889/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Forholdet til domstolsbehandling</span></h2><article class="legalP" id="paragraf-5-ledd-1">Klageadgangen etter denne forskriften er ikke til hinder for at det reises søksmål om erstatningskravet uten at klageadgangen er benyttet. Dersom det reises søksmål for domstolene før vedtak i klagenemnda er truffet, faller klageadgangen bort. Ved søksmål i etterkant av klagesaksbehandlingen prøver domstolene det underliggende erstatningskravet som sådan.</article></article><article class="legalArticle" data-lovdata-URL="SF/forskrift/2020-03-22-889/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Taushetsplikt og behandling av personopplysninger</span></h2><article class="legalP" id="paragraf-6-ledd-1">Arbeids- og velferdsforvaltningslovens bestemmelser om taushetsplikt gjelder for medlemmene av nemnda.</article><article class="legalP" id="paragraf-6-ledd-2">Nemnda kan innhente og behandle personopplysninger som er nødvendige for å behandle sakene.</article></article><article class="legalArticle" data-lovdata-URL="SF/forskrift/2020-03-22-889/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Godtgjørelse</span></h2><article class="legalP" id="paragraf-7-ledd-1">Medlemmene godtgjøres per arbeidet time etter satser fastsatt av Arbeids- og sosialdepartementet.</article></article><article class="legalArticle" data-lovdata-URL="SF/forskrift/2020-03-22-889/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse</span></h2><article class="legalP" id="paragraf-8-ledd-1">Forskriften trer i kraft 30. april 2020.</article></article></main></body></html>