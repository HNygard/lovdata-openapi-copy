<!DOCTYPE html><html lang="no"><head><title>Forskrift om kommunenes beregning og innkreving av farvannsavgift (farvannsavgiftsforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2019-12-11-1838</dd><dt class="dokid">DokumentID</dt><dd class="dokid">SF/forskrift/2019-12-11-1838</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="subunit">Etat</dt><dd class="subunit"><ul><li>Avdeling for maritim politikk og kystutvikling</li></ul></dd><dt class="dateInForce">I kraft fra</dt><dd class="dateInForce">2020-01-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2021-07-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2021-06-11-2169">forskrift/2021-06-11-2169</a> fra 2021-07-01</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/2010-12-20-1762">forskrift/2010-12-20-1762</a></li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/2019-06-21-70/§36">lov/2019-06-21-70/§36</a></li><li><a href="lov/2019-06-21-70/§37">lov/2019-06-21-70/§37</a></li></ul></dd><dt class="dateOfPublication">Kunngjort</dt><dd class="dateOfPublication">2019-12-18 16:40</dd><dt class="lastupdated">Rettet</dt><dd class="lastupdated">2021-07-01 (tegnsetting i lister tilpasset universell utforming)</dd><dt class="titleShort">Korttittel</dt><dd class="titleShort">Farvannsavgiftsforskriften</dd><dt class="title">Tittel</dt><dd class="title">Forskrift om kommunenes beregning og innkreving av farvannsavgift (farvannsavgiftsforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Samferdselsdepartementet 11. desember 2019 med hjemmel i <a href="lov/2019-06-21-70/§36">lov 21. juni 2019 nr. 70 om havner og farvann (havne- og farvannsloven) § 36</a> og <a href="lov/2019-06-21-70/§37">§ 37</a>. <br /> <strong>Endret</strong> ved <a href="forskrift/2021-06-11-2169">forskrift 11 juni 2021 nr. 2169</a> (i kraft 1 juli 2021). <br /> <strong> Rettelser</strong> 01.07.2021 (tegnsetting i lister tilpasset universell utforming).</dd><dt class="refid">RefID</dt><dd class="refid">forskrift/2019-12-11-1838</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om kommunenes beregning og innkreving av farvannsavgift (farvannsavgiftsforskriften)</a><ul class="tocSubUl"><li><a href="#paragraf-1">§ 1. Virkeområde</a></li><li><a href="#paragraf-2">§ 2. Selvkost</a></li><li><a href="#paragraf-3">§ 3. Avgiftsplikt</a></li><li><a href="#paragraf-4">§ 4. Avgiftssatser</a></li><li><a href="#paragraf-5">§ 5. Opplysningsplikt</a></li><li><a href="#paragraf-6">§ 6. Tilsyn og forvaltningstiltak</a></li><li><a href="#paragraf-7">§ 7. Klage</a></li><li><a href="#paragraf-8">§ 8. Ikraftsetting</a></li></ul></li></ul></dd></dl></header><main class="documentBody" data-lovdata-URL="SF/forskrift/2019-12-11-1838" id="dokument"><h1>Forskrift om kommunenes beregning og innkreving av farvannsavgift (farvannsavgiftsforskriften)</h1><article class="legalArticle" data-lovdata-URL="SF/forskrift/2019-12-11-1838/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften gjelder for kommuner som finansierer oppgaver nevnt i <a href="lov/2019-06-21-70/§36">havne- og farvannsloven § 36</a> med farvannsavgift.</article></article><article class="legalArticle" data-lovdata-URL="SF/forskrift/2019-12-11-1838/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Selvkost</span></h2><article class="legalP" id="paragraf-2-ledd-1">Samlet farvannsavgift skal ikke være større enn kommunens kostnader ved å utføre oppgavene nevnt i <a href="lov/2019-06-21-70/§36">havne- og farvannsloven § 36</a> andre ledd.</article><article class="legalP" id="paragraf-2-ledd-2">Kostnader til behandling av søknader som kan finansieres med saksbehandlingsgebyr etter <a href="lov/2019-06-21-70/§33">havne- og farvannsloven § 33</a>, kan ikke finansieres med farvannsavgift.</article><article class="legalP" id="paragraf-2-ledd-3"><a href="lov/2018-06-22-83/§15-1">Kommuneloven § 15-1</a> om beregning av selvkost og forskrifter gitt i medhold av denne gjelder med mindre annet følger av <a href="lov/2019-06-21-70">havne- og farvannsloven</a> med tilhørende forskrifter.</article><article class="legalP" id="paragraf-2-ledd-4">Kommuner som samarbeider om oppgavene som kan finansieres med farvannsavgift, kan basere avgiftsfastsettelsen på samlet selvkost for alle de deltakende kommunene.</article></article><article class="legalArticle" data-lovdata-URL="SF/forskrift/2019-12-11-1838/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Avgiftsplikt</span></h2><article class="legalP" id="paragraf-3-ledd-1">Farvannsavgift kan ilegges fartøy som anløper havn og innretning for drift av akvakulturanlegg i kommunens sjøområde. Med anløp menes inn- og utseiling. Ved flere anløp til havn eller akvakulturanlegg i kommunen i løpet av samme kalenderdøgn, kan avgift kun ilegges én gang. Med innretning for drift av akvakulturanlegg menes fôrflåter og tilsvarende anlegg.</article><article class="legalP" id="paragraf-3-ledd-2">Unntatt fra plikt til å betale farvannsavgift er:<ol class="defaultList" type="a"><li data-name="a." value="1"><article class="listArticle" id="paragraf-3-ledd-2-punkt-1"><article class="legalP" id="paragraf-3-ledd-2-punkt-1-ledd-1">fartøy med største lengde under 15 meter</article></article></li><li data-name="b." value="2"><article class="listArticle" id="paragraf-3-ledd-2-punkt-2"><article class="legalP" id="paragraf-3-ledd-2-punkt-2-ledd-1">isbryterfartøy i forbindelse ivaretakelse av ansvaret for fremkommelighet i <a href="lov/2019-06-21-70/§6">havne- og farvannsloven § 6</a></article></article></li><li data-name="c." value="3"><article class="listArticle" id="paragraf-3-ledd-2-punkt-3"><article class="legalP" id="paragraf-3-ledd-2-punkt-3-ledd-1">norske og utenlandske orlogsfartøy</article></article></li><li data-name="d." value="4"><article class="listArticle" id="paragraf-3-ledd-2-punkt-4"><article class="legalP" id="paragraf-3-ledd-2-punkt-4-ledd-1">Kystverkets fartøy i forbindelse med arbeid i farvannet</article></article></li><li data-name="e." value="5"><article class="listArticle" id="paragraf-3-ledd-2-punkt-5"><article class="legalP" id="paragraf-3-ledd-2-punkt-5-ledd-1">Sysselmesteren på Svalbards tjenestefartøy og Norsk Polarinstitutts fartøy i forbindelse med arbeid i farvannet på Svalbard</article></article></li><li data-name="f." value="6"><article class="listArticle" id="paragraf-3-ledd-2-punkt-6"><article class="legalP" id="paragraf-3-ledd-2-punkt-6-ledd-1">bergingsfartøy i forbindelse med berging</article></article></li><li data-name="g." value="7"><article class="listArticle" id="paragraf-3-ledd-2-punkt-7"><article class="legalP" id="paragraf-3-ledd-2-punkt-7-ledd-1">fartøy som anløper havn på grunn av skade eller nødstilstand og fartøyet ikke laster, losser eller tar om bord passasjerer.</article></article></li></ol></article><article class="legalP" id="paragraf-3-ledd-3">Kommunen kan frita andre fartøy enn dem som er nevnt i andre ledd, fra plikten til å betale farvannsavgift.</article><article class="changesToParent">Endret ved <a href="forskrift/2021-06-11-2169">forskrift 11 juni 2021 nr. 2169</a> (i kraft 1 juli 2021).</article></article><article class="legalArticle" data-lovdata-URL="SF/forskrift/2019-12-11-1838/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Avgiftssatser</span></h2><article class="legalP" id="paragraf-4-ledd-1">Grunnsatsene for farvannsavgift skal baseres på fartøyenes bruttotonnasje (BT) slik den er angitt i fartøyets målebrev i henhold til Den internasjonale konvensjonen om måling av fartøyer av 1969.</article><article class="legalP" id="paragraf-4-ledd-2">Kommunen kan fastsette en minimumsavgift istedenfor avgift beregnet på grunnlag av fartøyets BT. Videre kan kommunen fastsette rabattordninger som ikke er basert på BT.</article></article><article class="legalArticle" data-lovdata-URL="SF/forskrift/2019-12-11-1838/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Opplysningsplikt</span></h2><article class="legalP" id="paragraf-5-ledd-1">Kommunen kan kreve at fartøy som anløper havn og innretning for drift av akvakulturanlegg, gir kommunen tilstrekkelige opplysninger til at kommunen kan beregne og fakturere farvannsavgift. Kommunen kan i forskrift fastsette nærmere regler om hvordan informasjonsutvekslingen skal skje.</article><article class="legalP" id="paragraf-5-ledd-2">Fartøyets fører eller dets representanter plikter på forespørsel fra kommunen å fremlegge gyldig målebrev i henhold til målereglene i Den internasjonale konvensjonen om måling av fartøyer av 1969. Hvis slikt målebrev ikke kan fremlegges innen én uke eller det fremdeles er tvil om beregningsgrunnlaget, bestemmer kommunen ved enkeltvedtak hvilken størrelse som skal legges til grunn ved avgiftsberegningen.</article></article><article class="legalArticle" data-lovdata-URL="SF/forskrift/2019-12-11-1838/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Tilsyn og forvaltningstiltak</span></h2><article class="legalP" id="paragraf-6-ledd-1">Kystverket kan føre tilsyn med at bestemmelsene i <a href="lov/2019-06-21-70/§36">havne- og farvannsloven § 36</a> og forskrifter gitt i medhold av denne blir overholdt. Kystverket kan iverksette forvaltningstiltak etter <a href="lov/2019-06-21-70/kap7">havne- og farvannsloven kapittel 7</a> overfor kommunene ved brudd på nevnte bestemmelser.</article></article><article class="legalArticle" data-lovdata-URL="SF/forskrift/2019-12-11-1838/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Klage</span></h2><article class="legalP" id="paragraf-7-ledd-1">Enkeltvedtak som treffes i forbindelse med innkreving av farvannsavgift kan påklages etter bestemmelsene i <a href="lov/1967-02-10">forvaltningsloven</a> til departementet eller til annen klageinstans fastsatt i medhold av <a href="lov/2019-06-21-70/§4">havne- og farvannsloven § 4</a>.</article></article><article class="legalArticle" data-lovdata-URL="SF/forskrift/2019-12-11-1838/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikraftsetting</span></h2><article class="legalP" id="paragraf-8-ledd-1">Forskriften trer i kraft 1. januar 2020.</article><article class="legalP" id="paragraf-8-ledd-2">Fra samme tidspunkt oppheves <a href="forskrift/2010-12-20-1762">forskrift 20. desember 2010 nr. 1762 om kommunenes beregning og innkreving av anløpsavgift</a>.</article></article></main></body></html>