<!DOCTYPE html><html lang="no"><head><title>Forskrift om Kommunal- og distriktsdepartementets tilskuddsmidler til Arktis 2030</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2019-12-19-2112</dd><dt class="dokid">DokumentID</dt><dd class="dokid">SF/forskrift/2019-12-19-2112</dd><dt class="ministry">Departement</dt><dd class="ministry"><ul><li>Kommunal- og distriktsdepartementet</li></ul></dd><dt class="subunit">Etat</dt><dd class="subunit"><ul><li>Reginalpolitisk avdeling</li></ul></dd><dt class="dateInForce">I kraft fra</dt><dd class="dateInForce">2020-01-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2024-01-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2023-11-22-2012">forskrift/2023-11-22-2012</a> fra 2024-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2020-01-06 16:00</dd><dt class="title">Tittel</dt><dd class="title">Forskrift om Kommunal- og distriktsdepartementets tilskuddsmidler til Arktis 2030</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kommunal- og moderniseringsdepartementet 19. desember 2019 med hjemmel i Stortingets årlige budsjettvedtak. <br /><strong>Endret</strong> ved forskrift <a href="forskrift/2023-11-22-2012">22 nov 2023 nr. 2012</a> (i kraft 1 jan 2024, bl.a tittel).</dd><dt class="refid">RefID</dt><dd class="refid">forskrift/2019-12-19-2112</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om Kommunal- og distriktsdepartementets tilskuddsmidler til Arktis 2030</a><ul class="tocSubUl"><li><a href="#kapittel-1" data-child-interval="§§ 1 – 10">Kapittel I. Formål, kunngjøring og geografisk virkeområde. Bestemmelser for søkere og mottakere av tilskuddsmidler</a><ul class="tocSubUl"><li><a href="#kapittel-1-paragraf-1">§ 1. Formålet med tilskudd til Arktis 2030</a></li><li><a href="#kapittel-1-paragraf-2">§ 2. Geografisk virkeområde</a></li><li><a href="#kapittel-1-paragraf-3">§ 3. Kunngjøring ved utlysning av tilskuddsmidlene</a></li><li><a href="#kapittel-1-paragraf-4">§ 4. Krav til en søknad om tilskudd</a></li><li><a href="#kapittel-1-paragraf-5">§ 5. Søknadsbehandlingen og forholdet til forvaltningsloven</a></li><li><a href="#kapittel-1-paragraf-6">§ 6. Vilkår for tildelingen av tilskudd – kostnader tilskuddene kan og ikke kan brukes til</a></li><li><a href="#kapittel-1-paragraf-7">§ 7. Adgangen til å kontrollere at betingelsene og vilkårene for tilskudd er oppfylt</a></li><li><a href="#kapittel-1-paragraf-8">§ 8. Utbetaling av tilskuddsmidler</a></li><li><a href="#kapittel-1-paragraf-9">§ 9. Stans i utbetaling av tilskuddsmidler og krav om tilbakebetaling</a></li><li><a href="#kapittel-1-paragraf-10">§ 10. Krav til tilskuddsmottakers rapportering</a></li></ul></li><li><a href="#kapittel-2" data-child-interval="§§ 11 – 13">Kapittel II. Hvem som kan søke og kriterier for tildeling av tilskuddsmidlene</a><ul class="tocSubUl"><li><a href="#kapittel-2-paragraf-1">§ 11. Hvem som kan søke om tilskudd</a></li><li><a href="#kapittel-2-paragraf-2">§ 12. Tildelingskriterier</a></li><li><a href="#kapittel-2-paragraf-3">§ 13. Kriterier for måloppnåelse</a></li></ul></li><li><a href="#kapittel-3" data-child-interval="§§ 14 – 17">Kapittel III. Bestemmelser for forvaltere av tilskuddsmidlene</a><ul class="tocSubUl"><li><a href="#kapittel-3-paragraf-1">§ 14. Hvem som forvalter tilskuddsmidlene, delegering av forvalteransvar og deres fullmakter</a></li><li><a href="#kapittel-3-paragraf-2">§ 15. Krav til fylkeskommunenes tilsyn med tilskuddene. Administrasjons- og gjennomføringskostnader</a></li><li><a href="#kapittel-3-paragraf-3">§ 16. Konsekvenser ved feil forvaltning og feil bruk av tilskuddsmidlene</a></li><li><a href="#kapittel-3-paragraf-4">§ 17. Oppfølging og rapportering for forvaltere</a></li></ul></li><li><a href="#kapittel-4" data-child-interval="§§ 18 – 19">Kapittel IV. Sluttbestemmelser</a><ul class="tocSubUl"><li><a href="#kapittel-4-paragraf-1">§ 18. Dispensasjon</a></li><li><a href="#kapittel-4-paragraf-2">§ 19. Ikrafttredelse</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/2019-12-19-2112" id="dokument"><h1>Forskrift om Kommunal- og distriktsdepartementets tilskuddsmidler til Arktis 2030</h1><section class="section" data-name="kapI" id="kapittel-1" data-lovdata-URL="SF/forskrift/2019-12-19-2112/KAPITTEL_1"><h2>Kapittel I. Formål, kunngjøring og geografisk virkeområde. Bestemmelser for søkere og mottakere av tilskuddsmidler</h2><article class="legalArticle" data-lovdata-URL="SF/forskrift/2019-12-19-2112/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formålet med tilskudd til Arktis 2030</span></h3><article class="legalP" id="kapittel-1-paragraf-1-ledd-1">Tilskuddsmidlene skal bidra til å støtte opp under regjeringens nordområdepolitikk. Bruken av tilskuddsmidlene skal også være forankret i regionale mål, strategier og/eller planer.</article></article><article class="legalArticle" data-lovdata-URL="SF/forskrift/2019-12-19-2112/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Geografisk virkeområde</span></h3><article class="legalP" id="kapittel-1-paragraf-2-ledd-1">Den regionale innsatsen skal omfatte Nordland, Troms og Finnmark fylker og bidra til bærekraftig samfunnsutvikling i nordområdene.</article><article class="changesToParent">Endret ved forskrift <a href="forskrift/2023-11-22-2012">22 nov 2023 nr. 2012</a> (i kraft 1 jan 2024).</article></article><article class="legalArticle" data-lovdata-URL="SF/forskrift/2019-12-19-2112/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Kunngjøring ved utlysning av tilskuddsmidlene</span></h3><article class="legalP" id="kapittel-1-paragraf-3-ledd-1">Adgangen til å søke om tilskuddsmidler skal kunngjøres gjennom Kommunal- og moderniseringsdepartementets elektroniske forvaltningsportal, <a data-link-type="external" href="https://www.regionalforvaltning.no/">regionalforvaltning.no</a>. Dersom dette ikke er tilstrekkelig for å nå hele målgruppen, må forvalter i tillegg bruke andre kanaler.</article></article><article class="legalArticle" data-lovdata-URL="SF/forskrift/2019-12-19-2112/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Krav til en søknad om tilskudd</span></h3><article class="legalP" id="kapittel-1-paragraf-4-ledd-1">Søknaden skal sendes inn gjennom <a data-link-type="external" href="https://www.regionalforvaltning.no/">regionalforvaltning.no</a> innen fristen som fremgår av kunngjøringen. Søknader som leveres etter fristen avvises.</article><article class="legalP" id="kapittel-1-paragraf-4-ledd-2">Følgende opplysninger må oppgis eller beskrives i alle søknader:<ul class="defaultList"><li><article class="listArticle" id="kapittel-1-paragraf-4-ledd-2-punkt-1"><article class="legalP" id="kapittel-1-paragraf-4-ledd-2-punkt-1-ledd-1"><i>Opplysninger om søker</i> <ol class="defaultList" type="a"><li data-name="a." value="1"><article class="listArticle" id="kapittel-1-paragraf-4-ledd-2-punkt-1-ledd-1-punkt-1"><article class="legalP" id="kapittel-1-paragraf-4-ledd-2-punkt-1-ledd-1-punkt-1-ledd-1">Hvem som er kontaktperson.</article></article></li><li data-name="b." value="2"><article class="listArticle" id="kapittel-1-paragraf-4-ledd-2-punkt-1-ledd-1-punkt-2"><article class="legalP" id="kapittel-1-paragraf-4-ledd-2-punkt-1-ledd-1-punkt-2-ledd-1">Den ansvarlig prosjekteierens navn og organisasjonsnummer.</article></article></li></ol></article></article></li><li><article class="listArticle" id="kapittel-1-paragraf-4-ledd-2-punkt-2"><article class="legalP" id="kapittel-1-paragraf-4-ledd-2-punkt-2-ledd-1"><i>Økonomi</i> <ol class="defaultList" type="a"><li data-name="c." value="3"><article class="listArticle" id="kapittel-1-paragraf-4-ledd-2-punkt-2-ledd-1-punkt-1"><article class="legalP" id="kapittel-1-paragraf-4-ledd-2-punkt-2-ledd-1-punkt-1-ledd-1">Hvilket tilskuddsbeløp det søkes om.</article></article></li><li data-name="d." value="4"><article class="listArticle" id="kapittel-1-paragraf-4-ledd-2-punkt-2-ledd-1-punkt-2"><article class="legalP" id="kapittel-1-paragraf-4-ledd-2-punkt-2-ledd-1-punkt-2-ledd-1">Budsjett med finansieringsplan.</article></article></li><li data-name="e." value="5"><article class="listArticle" id="kapittel-1-paragraf-4-ledd-2-punkt-2-ledd-1-punkt-3"><article class="legalP" id="kapittel-1-paragraf-4-ledd-2-punkt-2-ledd-1-punkt-3-ledd-1">Om søker på søknadstidspunktet har mottatt annen offentlig støtte det inneværende år og de to siste regnskapsårene, jf. reglene om offentlig støtte. Bagatellmessig støtte utgjør 200&#xa0;000 euro fordelt over tre sammenhengende regnskapsår.</article></article></li></ol></article></article></li><li><article class="listArticle" id="kapittel-1-paragraf-4-ledd-2-punkt-3"><article class="legalP" id="kapittel-1-paragraf-4-ledd-2-punkt-3-ledd-1"><i>Beskrivelse av tiltaket og forventede resultater</i> <ol class="defaultList" type="a"><li data-name="f." value="6"><article class="listArticle" id="kapittel-1-paragraf-4-ledd-2-punkt-3-ledd-1-punkt-1"><article class="legalP" id="kapittel-1-paragraf-4-ledd-2-punkt-3-ledd-1-punkt-1-ledd-1">Tiltaket det søkes om tilskudd til, herunder mål og målgruppe.</article></article></li><li data-name="g." value="7"><article class="listArticle" id="kapittel-1-paragraf-4-ledd-2-punkt-3-ledd-1-punkt-2"><article class="legalP" id="kapittel-1-paragraf-4-ledd-2-punkt-3-ledd-1-punkt-2-ledd-1">Fremdriftsplanen for aktiviteter.</article></article></li><li data-name="h." value="8"><article class="listArticle" id="kapittel-1-paragraf-4-ledd-2-punkt-3-ledd-1-punkt-3"><article class="legalP" id="kapittel-1-paragraf-4-ledd-2-punkt-3-ledd-1-punkt-3-ledd-1">Organiseringen av tiltaket, herunder eventuelle samarbeidspartnere og hvilke roller de skal ha.</article></article></li><li data-name="i." value="9"><article class="listArticle" id="kapittel-1-paragraf-4-ledd-2-punkt-3-ledd-1-punkt-4"><article class="legalP" id="kapittel-1-paragraf-4-ledd-2-punkt-3-ledd-1-punkt-4-ledd-1">Om tiltaket har forankring i regjeringens nordområdepolitikk, kommunale og/eller fylkeskommunale planer.</article></article></li><li data-name="j." value="10"><article class="listArticle" id="kapittel-1-paragraf-4-ledd-2-punkt-3-ledd-1-punkt-5"><article class="legalP" id="kapittel-1-paragraf-4-ledd-2-punkt-3-ledd-1-punkt-5-ledd-1">Resultatene søker forventer å oppnå ved avslutningen av tiltaket.</article></article></li></ol></article></article></li></ul></article><article class="legalP" id="kapittel-1-paragraf-4-ledd-3">I tillegg skal søknaden opplyse om andre forhold som søkeren bør forstå er viktig for vurdering av søknaden.</article></article><article class="legalArticle" data-lovdata-URL="SF/forskrift/2019-12-19-2112/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Søknadsbehandlingen og forholdet til forvaltningsloven</span></h3><article class="legalP" id="kapittel-1-paragraf-5-ledd-1">Tildeling av tilskudd eller avslag på tilskuddssøknad er enkeltvedtak etter <a href="lov/1967-02-10/§2/ledd/1/bokstav/b">forvaltningsloven § 2 første ledd bokstav b</a>, jf. <a href="lov/1967-02-10/§2/ledd/1/bokstav/a">bokstav a</a>.</article><article class="legalP" id="kapittel-1-paragraf-5-ledd-2">Innovasjon Norge er unntatt <a href="lov/1967-02-10">forvaltningsloven</a>, jf. <a href="lov/2003-12-19-130/§4">lov om Innovasjon Norge § 4</a> og <a href="lov/1991-08-30-71/§6/ledd/1">lov om statsforetak § 6 første ledd</a>.</article><article class="legalP" id="kapittel-1-paragraf-5-ledd-3">Det vises det til <a href="lov/1967-02-10">forvaltningsloven</a> når det gjelder alminnelige saksbehandlingsregler, klagebehandling, med mer. Innovasjon Norge er unntatt <a href="lov/1967-02-10">forvaltningsloven</a>, jf. <a href="lov/2003-12-19-130/§4">lov om Innovasjon Norge § 4</a> og <a href="lov/1991-08-30-71/§6/ledd/1">lov om statsforetak § 6 første ledd</a>.</article></article><article class="legalArticle" data-lovdata-URL="SF/forskrift/2019-12-19-2112/§6" data-name="§6" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Vilkår for tildelingen av tilskudd – kostnader tilskuddene kan og ikke kan brukes til</span></h3><article class="legalP" id="kapittel-1-paragraf-6-ledd-1">Tilskuddsmottakere kan få tilskudd til et bestemt prosjekt i maksimalt 5 år, selv om prosjektet har lengre varighet.</article><article class="legalP" id="kapittel-1-paragraf-6-ledd-2">Tilskuddet skal dekke kostnader for søker som er direkte knyttet til realiseringen av prosjektet eller tiltaket. I vurderingen av hva som er direkte tilknyttet realiseringen, skal det blant annet legges vekt på hva som er nødvendige utgifter for å realisere formålet med tilskuddet. Tilskuddet skal ha effekt ut over å opprettholde et tilbud.</article><article class="legalP" id="kapittel-1-paragraf-6-ledd-3">Tilskuddet skal ikke brukes til:<ol class="defaultList" type="a"><li data-name="a." value="1"><article class="listArticle" id="kapittel-1-paragraf-6-ledd-3-punkt-1"><article class="legalP" id="kapittel-1-paragraf-6-ledd-3-punkt-1-ledd-1">løpende driftskostnader i næringsvirksomheter eller organisasjoner</article></article></li><li data-name="b." value="2"><article class="listArticle" id="kapittel-1-paragraf-6-ledd-3-punkt-2"><article class="legalP" id="kapittel-1-paragraf-6-ledd-3-punkt-2-ledd-1">kausjon eller annen økonomisk garanti</article></article></li><li data-name="c." value="3"><article class="listArticle" id="kapittel-1-paragraf-6-ledd-3-punkt-3"><article class="legalP" id="kapittel-1-paragraf-6-ledd-3-punkt-3-ledd-1">direkte eller indirekte investeringer i virksomhetens egenkapital</article></article></li><li data-name="d." value="4"><article class="listArticle" id="kapittel-1-paragraf-6-ledd-3-punkt-4"><article class="legalP" id="kapittel-1-paragraf-6-ledd-3-punkt-4-ledd-1">renter og avdrag på lån og refinansiering av gjennomførte prosjekter</article></article></li><li data-name="e." value="5"><article class="listArticle" id="kapittel-1-paragraf-6-ledd-3-punkt-5"><article class="legalP" id="kapittel-1-paragraf-6-ledd-3-punkt-5-ledd-1">drift av eller investeringer i statlige, fylkeskommunale eller kommunale lovpålagte oppgaver som er utført av fylkeskommunen, kommunen eller andre</article></article></li><li data-name="f." value="6"><article class="listArticle" id="kapittel-1-paragraf-6-ledd-3-punkt-6"><article class="legalP" id="kapittel-1-paragraf-6-ledd-3-punkt-6-ledd-1">avsetting av midler til uspesifiserte fond, som ikke omfatter delegerte midler til kommuner, regionråd eller andre forvaltere</article></article></li><li data-name="g." value="7"><article class="listArticle" id="kapittel-1-paragraf-6-ledd-3-punkt-7"><article class="legalP" id="kapittel-1-paragraf-6-ledd-3-punkt-7-ledd-1">politikkforberedende aktiviteter internt hos eller i regi av den som tildeler tilskuddene, innbefattet kjøp av tjenester i samband med utforming av nye tiltak og lovpålagte eller egeninitierte plan- og strategiprosesser.</article></article></li></ol></article><article class="legalP" id="kapittel-1-paragraf-6-ledd-4">Tredje ledd bokstav a, b og c gjelder ikke tilskudd Innovasjon Norge tildeler.</article></article><article class="legalArticle" data-lovdata-URL="SF/forskrift/2019-12-19-2112/§7" data-name="§7" id="kapittel-1-paragraf-7"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Adgangen til å kontrollere at betingelsene og vilkårene for tilskudd er oppfylt</span></h3><article class="legalP" id="kapittel-1-paragraf-7-ledd-1">Forvalter kan kontrollere at betingelsene for tilskuddet og vilkårene i tilskuddsvedtaket er oppfylt av tilskuddsmottakeren gjennom å kreve de opplysningene og den dokumentasjonen fra tilskuddsmottakeren som er nødvendig for kontrollen.</article><article class="legalP" id="kapittel-1-paragraf-7-ledd-2">Tilskuddsmottaker plikter også å medvirke til at den som skal evaluere det enkelte prosjektet får adgang til de opplysninger og dokumenter som er nødvendig for å foreta en forsvarlig evaluering.</article></article><article class="legalArticle" data-lovdata-URL="SF/forskrift/2019-12-19-2112/§8" data-name="§8" id="kapittel-1-paragraf-8"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Utbetaling av tilskuddsmidler</span></h3><article class="legalP" id="kapittel-1-paragraf-8-ledd-1">Tilskuddsbeløpet utbetales i hovedsak etterskuddsvis.</article><article class="legalP" id="kapittel-1-paragraf-8-ledd-2">Minst 25 prosent av tilskuddsmidlene skal holdes tilbake til prosjektet eller tiltaket er avsluttet og tilskuddsforvalteren har mottatt sluttrapport eller et resultatskjema i departementets elektroniske forvaltningsportal, <a data-link-type="external" href="https://www.regionalforvaltning.no/">regionalforvaltning.no</a>.</article></article><article class="legalArticle" data-lovdata-URL="SF/forskrift/2019-12-19-2112/§9" data-name="§9" id="kapittel-1-paragraf-9"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Stans i utbetaling av tilskuddsmidler og krav om tilbakebetaling</span></h3><article class="legalP" id="kapittel-1-paragraf-9-ledd-1">Departementet og forvalteren, kan stanse utbetalingen av tilskudd eller kreve at tilskuddsmottakeren betaler tilbake hele eller deler av det utbetalte tilskuddet dersom:<ol class="defaultList" type="a"><li data-name="a." value="1"><article class="listArticle" id="kapittel-1-paragraf-9-ledd-1-punkt-1"><article class="legalP" id="kapittel-1-paragraf-9-ledd-1-punkt-1-ledd-1">tilskuddsmottakeren har påbegynt arbeidet tilskuddet er ment å dekke, før tilskuddet ble innvilget</article></article></li><li data-name="b." value="2"><article class="listArticle" id="kapittel-1-paragraf-9-ledd-1-punkt-2"><article class="legalP" id="kapittel-1-paragraf-9-ledd-1-punkt-2-ledd-1">tildelingen har bygget på uriktige, misvisende eller mangelfulle opplysninger fra søkeren</article></article></li><li data-name="c." value="3"><article class="listArticle" id="kapittel-1-paragraf-9-ledd-1-punkt-3"><article class="legalP" id="kapittel-1-paragraf-9-ledd-1-punkt-3-ledd-1">tilskuddet ikke er brukt i samsvar med kravene i forskriften og tilskuddsvedtaket, og forvalteren ikke har godtatt endringene</article></article></li><li data-name="d." value="4"><article class="listArticle" id="kapittel-1-paragraf-9-ledd-1-punkt-4"><article class="legalP" id="kapittel-1-paragraf-9-ledd-1-punkt-4-ledd-1">prosjektet eller tiltaket gjennomføres til en lavere kostnad enn forutsatt ved tildelingen.</article></article></li></ol></article></article><article class="legalArticle" data-lovdata-URL="SF/forskrift/2019-12-19-2112/§10" data-name="§10" id="kapittel-1-paragraf-10"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Krav til tilskuddsmottakers rapportering</span></h3><article class="legalP" id="kapittel-1-paragraf-10-ledd-1">All rapportering skal skje gjennom departementets elektroniske forvaltningsportal, <a data-link-type="external" href="https://www.regionalforvaltning.no/">regionalforvaltning.no</a>. Forvalteren kan fastsette ytterligere krav til oppfølging og rapporteringer i tilskuddsvedtaket.</article><article class="legalP" id="kapittel-1-paragraf-10-ledd-2">Tilskuddsmottakeren skal rapportere til forvalteren om tiltaket er gjennomført i henhold til vedtaket. Tilskuddsmottaker skal sende inn et regnskap for prosjektet, satt opp etter samme oppstilling som budsjettet. Tilskuddsmottakeren skal gi forvalteren melding dersom det inntrer forhold som innebærer endringer i forhold til de forutsetningene som går frem av søknaden eller vedtaket.</article><article class="legalP" id="kapittel-1-paragraf-10-ledd-3">For tilskudd over 200&#xa0;000 kroner skal tilskuddsmottaker sende inn revidert prosjektregnskap som er bekreftet av statsautorisert revisor, registrert revisor eller godkjent regnskapsfører, dersom virksomheten ikke er revisjonspliktig. Der statlige virksomheter, kommuner og fylkeskommuner selv er tilskuddsmottakere trenger prosjektregnskapet ikke å være revidert.</article></article></section><section class="section" data-name="kapII" id="kapittel-2" data-lovdata-URL="SF/forskrift/2019-12-19-2112/KAPITTEL_2"><h2>Kapittel II. Hvem som kan søke og kriterier for tildeling av tilskuddsmidlene</h2><article class="legalArticle" data-lovdata-URL="SF/forskrift/2019-12-19-2112/§11" data-name="§11" id="kapittel-2-paragraf-1"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Hvem som kan søke om tilskudd</span></h3><article class="legalP" id="kapittel-2-paragraf-1-ledd-1">Næringsliv, interesseorganisasjoner, offentlig aktører og kunnskapsmiljøer knyttet til nordområdene, kan søke om tilskuddsmidler. Tilskuddssøker trenger ikke være lokalisert i Nord-Norge, men må kunne tydelig vise at resultatene av aktivitetene som finansieres kommer nordområdene til gode.</article></article><article class="legalArticle" data-lovdata-URL="SF/forskrift/2019-12-19-2112/§12" data-name="§12" id="kapittel-2-paragraf-2"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Tildelingskriterier</span></h3><article class="legalP" id="kapittel-2-paragraf-2-ledd-1">Tiltakene skal bidra til et helhetlig nordområdeperspektiv i tråd med regjeringens nordområdestrategi. Prosjekter skal bidra til operativ bruk av nyutviklet kunnskap, teknologi og/eller kompetanse om nordområdene.</article><article class="legalP" id="kapittel-2-paragraf-2-ledd-2">Prosjekter og tiltak skal legge FNs bærekraftsmål til grunn.</article><article class="legalP" id="kapittel-2-paragraf-2-ledd-3">Ved vurdering av prosjektene skal forvalter legge vekt på situasjonen for urfolk.</article><article class="legalP" id="kapittel-2-paragraf-2-ledd-4">Midlene kan gå til forprosjekter og større flerårige strategiske prosjekter.</article><article class="legalP" id="kapittel-2-paragraf-2-ledd-5">Prosjekter av utenrikspolitisk karakter skal søke støtte fra Utenriksdepartementet.</article></article><article class="legalArticle" data-lovdata-URL="SF/forskrift/2019-12-19-2112/§13" data-name="§13" id="kapittel-2-paragraf-3"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Kriterier for måloppnåelse</span></h3><article class="legalP" id="kapittel-2-paragraf-3-ledd-1">Innsatsen skal måles etter følgende kriterier for måloppnåelse innenfor fire innsatsområder:<ol class="defaultList" type="a"><li data-name="a." value="1"><article class="listArticle" id="kapittel-2-paragraf-3-ledd-1-punkt-1"><article class="legalP" id="kapittel-2-paragraf-3-ledd-1-punkt-1-ledd-1"><i>Kunnskap:</i> Økt kunnskap om polare strøk og samfunn, kompetansebehov, forvaltning og miljø og naturressurser i nordområdene.</article></article></li><li data-name="b." value="2"><article class="listArticle" id="kapittel-2-paragraf-3-ledd-1-punkt-2"><article class="legalP" id="kapittel-2-paragraf-3-ledd-1-punkt-2-ledd-1"><i>Infrastruktur:</i> Økt kunnskap om og tilrettelegging for å møte infrastrukturbehov som følge av økt aktivitet i nordområdene.</article></article></li><li data-name="c." value="3"><article class="listArticle" id="kapittel-2-paragraf-3-ledd-1-punkt-3"><article class="legalP" id="kapittel-2-paragraf-3-ledd-1-punkt-3-ledd-1"><i>Miljøvern, sikkerhet, beredskap og klimaendringer:</i> Økt kunnskap om og kapasitet til forebygging og håndtering av forurensning og ulykker i nordområdene. Økt kunnskap om klimaendringer, konsekvenser av dette og grønn omstilling.</article></article></li><li data-name="d." value="4"><article class="listArticle" id="kapittel-2-paragraf-3-ledd-1-punkt-4"><article class="legalP" id="kapittel-2-paragraf-3-ledd-1-punkt-4-ledd-1"><i>Næringsliv:</i> Økt økonomisk aktivitet, næringsutvikling og verdiskaping i nordområdene.</article></article></li></ol></article></article></section><section class="section" data-name="kapIII" id="kapittel-3" data-lovdata-URL="SF/forskrift/2019-12-19-2112/KAPITTEL_3"><h2>Kapittel III. Bestemmelser for forvaltere av tilskuddsmidlene</h2><article class="legalArticle" data-lovdata-URL="SF/forskrift/2019-12-19-2112/§14" data-name="§14" id="kapittel-3-paragraf-1"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Hvem som forvalter tilskuddsmidlene, delegering av forvalteransvar og deres fullmakter</span></h3><article class="legalP" id="kapittel-3-paragraf-1-ledd-1">Departementet har overført forvaltningen av tilskuddsmidlene til Troms fylkeskommune. Tilskuddsmidlene skal forvaltes i nært samarbeid med Nordland og Finnmark fylkeskommuner, og ha et landsdelsperspektiv. Troms fylkeskommune kan delegere forvaltningen av en andel av midlene til Nordland og Finnmark fylkeskommuner og Innovasjon Norge.</article><article class="legalP" id="kapittel-3-paragraf-1-ledd-2">Dersom det er aktuelt å gi direkte bedriftsrettede tilskudd, skal Innovasjon Norge være forvalter på oppdrag av fylkeskommunen innenfor formålet med ordningen, geografisk virkeområde, tildelingskriterier, vilkår for tildeling og kriterier for måloppnåelse.</article><article class="legalP" id="kapittel-3-paragraf-1-ledd-3">Ved videredelegering av forvaltningsmyndighet til Innovasjon Norge legges deres praksis til grunn for forvaltning, utbetaling og rapportering. Oppdrag til Innovasjon Norge skal inkludere administrasjons- og gjennomføringskostnader, jf. basiskostnadsmodellen for Innovasjon Norge.</article><article class="legalP" id="kapittel-3-paragraf-1-ledd-4">Fylkeskommunene har videre fullmakt til å<ol class="defaultList" type="a"><li data-name="a." value="1"><article class="listArticle" id="kapittel-3-paragraf-1-ledd-4-punkt-1"><article class="legalP" id="kapittel-3-paragraf-1-ledd-4-punkt-1-ledd-1">avgjøre hvor lenge tilsagnet er gyldig (maksimalt 5 år)</article></article></li><li data-name="b." value="2"><article class="listArticle" id="kapittel-3-paragraf-1-ledd-4-punkt-2"><article class="legalP" id="kapittel-3-paragraf-1-ledd-4-punkt-2-ledd-1">behandle søknad om forlengelse</article></article></li><li data-name="c." value="3"><article class="listArticle" id="kapittel-3-paragraf-1-ledd-4-punkt-3"><article class="legalP" id="kapittel-3-paragraf-1-ledd-4-punkt-3-ledd-1">bevilge ubenyttede midler til nye tiltak i tråd med de målene som er satt for bevilgningene.</article></article></li></ol></article><article class="legalP" id="kapittel-3-paragraf-1-ledd-5">Fylkeskommunen forvalter tilskuddsmidlene innenfor de økonomiske rammene Stortinget fastsetter årlig. Departementet tildeler midler til fylkeskommunen som tilskudd uten krav om tilbakebetaling. Fylkeskommunen kan dermed disponere midlene uavhengig av bevilgningsår.</article><article class="legalP" id="kapittel-3-paragraf-1-ledd-6">Fylkeskommunen kan finansiere tiltak og programmer i egen regi og/eller fordele midler etter egne prioriteringer innenfor rammen av denne forskriften. Fylkeskommunen kan unntaksvis tildele mindre enkelttilskudd ved særskilt å navngi mottakeren i vedtak fattet av fylkestinget. I slike tilfeller gjelder likevel § 6-13. Det skal innhentes informasjon fra mottaker tilsvarende <a href="forskrift/2019-12-19-2112/§4">§ 4</a>. Ved finansiering av tiltak og programmer i egen regi skal fylkeskommunen rapportere på lik linje med øvrige tilskuddsmottakere.</article><article class="changesToParent">Endret ved forskrift <a href="forskrift/2023-11-22-2012">22 nov 2023 nr. 2012</a> (i kraft 1 jan 2024).</article></article><article class="legalArticle" data-lovdata-URL="SF/forskrift/2019-12-19-2112/§15" data-name="§15" id="kapittel-3-paragraf-2"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Krav til fylkeskommunenes tilsyn med tilskuddene. Administrasjons- og gjennomføringskostnader</span></h3><article class="legalP" id="kapittel-3-paragraf-2-ledd-1">Den som tildeler tilskuddene<ol class="defaultList" type="a"><li data-name="a." value="1"><article class="listArticle" id="kapittel-3-paragraf-2-ledd-1-punkt-1"><article class="legalP" id="kapittel-3-paragraf-2-ledd-1-punkt-1-ledd-1">skal etablere rutiner for å sikre god internkontroll, slik at den som forvalter og departementet kan kontrollere at betingelsene for tilskuddet og vilkårene i tildelingen er oppfylt</article></article></li><li data-name="b." value="2"><article class="listArticle" id="kapittel-3-paragraf-2-ledd-1-punkt-2"><article class="legalP" id="kapittel-3-paragraf-2-ledd-1-punkt-2-ledd-1">fører tilsyn med at kravene i forskriften og i tildelingsbrevet blir fulgt opp, og rapporterer i departementets elektroniske forvaltningsportal, <a data-link-type="external" href="https://www.regionalforvaltning.no/">regionalforvaltning.no</a></article></article></li><li data-name="c." value="3"><article class="listArticle" id="kapittel-3-paragraf-2-ledd-1-punkt-3"><article class="legalP" id="kapittel-3-paragraf-2-ledd-1-punkt-3-ledd-1">kan bruke inntil 5 prosent av midlene de selv forvalter, til å dekke egne administrasjons- og gjennomføringskostnader knyttet til forvaltningen av midlene.</article></article></li></ol></article></article><article class="legalArticle" data-lovdata-URL="SF/forskrift/2019-12-19-2112/§16" data-name="§16" id="kapittel-3-paragraf-3"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Konsekvenser ved feil forvaltning og feil bruk av tilskuddsmidlene</span></h3><article class="legalP" id="kapittel-3-paragraf-3-ledd-1">Dersom tilskuddsmidlene ikke forvaltes i henhold til det som fremgår av statsbudsjettet, forskriften eller de årlige oppdragsbrevene, eller at midlene ikke brukes i tråd med de nevnte dokumentene, vil departementet be om en skriftlig redegjørelse.</article><article class="legalP" id="kapittel-3-paragraf-3-ledd-2">Gjentatt feil kan medføre krav fra departementet om tilbakebetaling ved en reduksjon av bevilgningen på tilsvarende beløp det påfølgende budsjettår.</article></article><article class="legalArticle" data-lovdata-URL="SF/forskrift/2019-12-19-2112/§17" data-name="§17" id="kapittel-3-paragraf-4"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Oppfølging og rapportering for forvaltere</span></h3><article class="legalP" id="kapittel-3-paragraf-4-ledd-1">De ansvarlige forvalterne skal rapportere i henhold til rapporteringskrav i departementets elektroniske forvaltningsportal, <a data-link-type="external" href="https://www.regionalforvaltning.no/">regionalforvaltning.no</a>. Dette gjelder ikke for Innovasjon Norge. For Innovasjon Norge gjelder egne bestemmelser om rapportering.</article></article></section><section class="section" data-name="kapIV" id="kapittel-4" data-lovdata-URL="SF/forskrift/2019-12-19-2112/KAPITTEL_4"><h2>Kapittel IV. Sluttbestemmelser</h2><article class="legalArticle" data-lovdata-URL="SF/forskrift/2019-12-19-2112/§18" data-name="§18" id="kapittel-4-paragraf-1"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Dispensasjon</span></h3><article class="legalP" id="kapittel-4-paragraf-1-ledd-1">Departementet kan i særlige tilfeller dispensere fra denne forskriften.</article></article><article class="legalArticle" data-lovdata-URL="SF/forskrift/2019-12-19-2112/§19" data-name="§19" id="kapittel-4-paragraf-2"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Ikrafttredelse</span></h3><article class="legalP" id="kapittel-4-paragraf-2-ledd-1">Forskriften trer i kraft 1. januar 2020.</article></article></section></main></body></html>