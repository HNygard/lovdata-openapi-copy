<!DOCTYPE html><html lang="no"><head><title>Forskrift om salær fra det offentlige til advokater m.v.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-1997-12-03-1441</dd><dt class="dokid">DokumentID</dt><dd class="dokid">SF/forskrift/1997-12-03-1441</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="subunit">Etat</dt><dd class="subunit"><ul><li>Sivilavd.</li></ul></dd><dt class="publishedIn">Publisert i</dt><dd class="publishedIn">Avd I 1997 2520</dd><dt class="dateInForce">I kraft fra</dt><dd class="dateInForce">1998-01-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2022-07-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2022-06-27-1197">forskrift/2022-06-27-1197</a> fra 2022-07-01</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/1992-10-26-969">forskrift/1992-10-26-969</a></li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1981-05-22-25/§78">lov/1981-05-22-25/§78</a></li><li><a href="lov/1981-05-22-25/§107">lov/1981-05-22-25/§107</a></li><li><a href="lov/1981-05-22-25/§107d">lov/1981-05-22-25/§107d</a></li><li><a href="lov/1916-07-21-2/§10">lov/1916-07-21-2/§10</a></li><li><a href="lov/1980-06-13-35/§3">lov/1980-06-13-35/§3</a></li><li><a href="forskrift/1982-10-08-1445">forskrift/1982-10-08-1445</a></li><li><a href="forskrift/1985-12-13-2095">forskrift/1985-12-13-2095</a></li></ul></dd><dt class="legalArea">Rettsområde</dt><dd class="legalArea"><ul><li><a href="legal-areas/30" title="Sivil- og straffeprosess">Sivil- og straffeprosess</a> &gt; <a href="legal-areas/30.04" title="Advokatrett, rettshjelp">Advokatrett, rettshjelp</a></li></ul></dd><dt class="lastupdated">Rettet</dt><dd class="lastupdated">2022-07-04 (Oppdatert lenke til departementets veileder)</dd><dt class="titleShort">Korttittel</dt><dd class="titleShort">Salærforskriften</dd><dt class="title">Tittel</dt><dd class="title">Forskrift om salær fra det offentlige til advokater m.v.</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Justis- og politidepartementet 3. desember 1997 med hjemmel i <a href="lov/1981-05-22-25">lov 22. mai 1981 nr. 25</a> om rettergangsmåten i straffesaker <a href="lov/1981-05-22-25">(Straffeprosessloven)</a> <a href="lov/1981-05-22-25/§78">§ 78</a>, <a href="lov/1981-05-22-25/§107">§ 107</a> og <a href="lov/1981-05-22-25/§107d">§ 107d</a>, <a href="lov/1916-07-21-2">lov 21. juli 1916 nr. 2</a> om vidners og sakkyndiges godtgjørelse m.v. <a href="lov/1916-07-21-2/§10">§ 10</a> og <a href="lov/1980-06-13-35">lov 13. juni 1980 nr. 35</a> om fri rettshjelp <a href="lov/1980-06-13-35/§3">§ 3</a>, jf. <a href="forskrift/1982-10-08-1445">delegeringsvedtak av 8. oktober 1982 nr. 1445</a>. <br /><strong>Endret</strong> ved forskrifter <a href="forskrift/1999-01-13-504">13 jan 1999 nr. 504</a>, <a href="forskrift/2006-06-16-954">16 juni 2006 nr. 954</a>, <a href="forskrift/2009-01-07-51">7 jan 2009 nr. 51</a>, <a href="forskrift/2016-12-16-1643">16 des 2016 nr. 1643</a>, <a href="forskrift/2019-11-06-1602">6 nov 2019 nr. 1602</a> (i kraft 1 jan 2020), <a href="forskrift/2021-05-12-1710">12 mai 2021 nr. 1710</a> (i kraft 1 juni 2021), <a href="forskrift/2022-06-07-990">7 juni 2022 nr. 990</a> (i kraft 1 juli 2022), <a href="forskrift/2022-06-27-1197">27 juni 2022 nr. 1197</a> (i kraft 1 juli 2022). <br /> <strong>Endres</strong> ved forskrift <a href="forskrift/2025-08-22-1695">22 august 2025 nr. 1695</a> (i kraft 1 jan 2026). <br /> <strong>Rettelser:</strong> 24.01.2017 (<a href="forskrift/1997-12-03-1441/§8">§ 8</a>, kommentar 8.2), 27.01.2017 (<a href="forskrift/1997-12-03-1441/§8">§ 8</a>, kommentar 8.2), 20.02.2017 (<a href="forskrift/1997-12-03-1441/§2">§ 2</a>, kommentaren og <a href="forskrift/1997-12-03-1441/§8">§ 8</a>, kommentar 8.2), 1.01.2020 (kommentarene fjernet, se lenke til ny veiledning hos departementet), 04.07.2022 (oppdatert lenke til departementets veileder). <br /> <br /> <strong>Kommentarer til forskriften</strong>: se Justis– og beredskapsdepartementets <a href="https://www.regjeringen.no/no/dokumenter/veileder-til-salarforskriften/id2683334/" data-link-type="external">veileder til salærforskriften</a>.</dd><dt class="refid">RefID</dt><dd class="refid">forskrift/1997-12-03-1441</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om salær fra det offentlige til advokater m.v.</a><ul class="tocSubUl"><li><a href="#paragraf-1">§ 1. Hvem forskriften gjelder for</a></li><li><a href="#paragraf-2">§ 2. Den offentlige salærsats</a></li><li><a href="#paragraf-3">§ 3. Fastsettelse av salæret</a></li><li><a href="#paragraf-4">§ 4. Hvem som fastsetter salæret</a></li><li><a href="#paragraf-5">§ 5. Innlevering av arbeidsoppgave</a></li><li><a href="#paragraf-6">§ 6. Salærfastsetting og utbetaling</a></li><li><a href="#paragraf-7">§ 7. Nedsettelse av salæret</a></li><li><a href="#paragraf-8">§ 8. Reisefravær</a></li><li><a href="#paragraf-9">§ 9. Bostedsforbehold</a></li><li><a href="#paragraf-10">§ 10. Etterarbeid</a></li><li><a href="#paragraf-11">§ 11. Utsettelse eller bortfall av rettsmøte/oppdrag</a></li><li><a href="#paragraf-12">§ 12. Skifte av forsvarer/advokat/rettshjelper</a></li><li><a href="#paragraf-13">§ 13. Klage og anke</a></li><li><a href="#paragraf-14">§ 14. Overgangsbestemmelse</a></li><li><a href="#paragraf-15">§ 15. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/1997-12-03-1441" id="dokument"><h1>Forskrift om salær fra det offentlige til advokater m.v.</h1><article class="legalArticle" data-lovdata-URL="SF/forskrift/1997-12-03-1441/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Hvem forskriften gjelder for</span></h2><article class="legalP" id="paragraf-1-ledd-1">Forskriften gjelder for fastsettelse av salær til offentlig oppnevnt forsvarer, privat antatt forsvarer som tilkommer offentlig salær, oppnevnt advokat for fornærmede i straffesaker, advokater uten fast lønn fra det offentlige som gjør tjeneste som aktor samt advokat/prosessfullmektig og andre som yter rettshjelp etter <a href="lov/1980-06-13-35">lov om fri rettshjelp</a>. Forskriften gjelder likevel ikke for aktorer, forsvarere og advokat for fornærmede i straffesaker for Høyesterett.</article><article class="legalP" id="paragraf-1-ledd-2">Forskriften gjelder også salær til oppnevnte sakkyndige og rettstolker i saker for andre domstoler enn Høyesterett, sakkyndige/institusjoner og tolker som gjør tjeneste for påtalemyndigheten samt til sakkyndige, tolker eller andre som yter bistand etter <a href="lov/1980-06-13-35">lov om fri rettshjelp</a>. Forskriften gjelder likevel ikke translatøroppdrag.</article><article class="legalP" id="paragraf-1-ledd-3">Forskriften gjelder videre for helsepersonell som utfører kroppslig undersøkelse i medhold av <a href="lov/1981-05-22-25/§157">straffeprosessloven § 157</a> og <a href="lov/1958-12-12-7/§30a">fengselsloven § 30a</a>.</article><article class="legalP" id="paragraf-1-ledd-4">Justisdepartementet kan for særskilte advokat- eller forsvarervaktordninger gi egne regler om salær.</article><article class="changesToParent">Endret ved forskrifter <a href="forskrift/1999-01-13-504">13 jan 1999 nr. 504</a> (i kraft 1 feb 1999), <a href="forskrift/2009-01-07-51">7 jan 2009 nr. 51</a> (i kraft 1 feb 2009).</article></article><article class="legalArticle" data-lovdata-URL="SF/forskrift/1997-12-03-1441/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Den offentlige salærsats</span></h2><article class="legalP" id="paragraf-2-ledd-1">Salær gis etter en timesats som fastsettes av Justisdepartementet. Sakkyndige som har stilling i det offentlige og tolker godtgjøres med 4/5 av denne timesatsen. Sakkyndige som har stilling i det offentlige godtgjøres likevel med full salærsats dersom de kan dokumentere utgifter til kontorhold og selvpensjonering som utgjør minimum 1/3 av næringsinntekten.</article><article class="legalP" id="paragraf-2-ledd-2">Det gis godtgjøring for hver påbegynte halvtime. Samlet tidsbruk, med unntak av tid medgått til reisefravær og oppmøte i rettsmøter, skal avrundes for oppdraget under ett oppover til nærmeste halvtime. Tid medgått til reisefravær skal avrundes for seg på samme måte. Tid medgått til rettsmøter avrundes oppover til nærmeste halvtime for hver enkelt dag. Rettsmøter som varer kortere enn én time godtgjøres med én time. Dersom det kan utbetales godtgjøring før et oppdrag er ferdigstilt, kan avrundinger etter denne bestemmelsen foretas for hver arbeidsoppgave som honoreres.</article><article class="legalP" id="paragraf-2-ledd-3">Justisdepartementet kan gi regler om stykkprissatser for nærmere bestemte saksområder og for medisinsk sakkyndige forretninger som begjæres av det offentlige.</article><article class="legalP" id="paragraf-2-ledd-4">Prosessfullmektig som ikke er advokat/advokatfullmektig og som er oppnevnt i medhold av <a href="lov/2005-06-17-90/§3-3">tvisteloven § 3-3</a> eller <a href="lov/1981-05-22-25/§95">straffeprosessloven § 95</a> godtgjøres med halv timesats.</article><article class="changesToParent">Endret ved forskrifter <a href="forskrift/2009-01-07-51">7 jan 2009 nr. 51</a> (i kraft 1 feb 2009), <a href="forskrift/2016-12-16-1643">16 des 2016 nr. 1643</a> (i kraft 1 jan 2017). <strong>Endres</strong> ved forskrift <a href="forskrift/2025-08-22-1695">22 august 2025 nr. 1695</a> (i kraft 1 jan 2026).</article></article><article class="legalArticle" data-lovdata-URL="SF/forskrift/1997-12-03-1441/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Fastsettelse av salæret</span></h2><article class="legalP" id="paragraf-3-ledd-1">Den salærberettigede har krav på salær etter forskriften fra det tidspunkt oppnevnelsen gjelder.</article><article class="legalP" id="paragraf-3-ledd-2">Ved salærfastsettelsen skal salæroppgaven honoreres etter den timesats som gjaldt da arbeidet ble avsluttet.</article><article class="legalP" id="paragraf-3-ledd-3">Den salærberettigede har ikke krav på noe tillegg til det salær han er berettiget til etter salærforskriftene selv om vedkommende p.g.a. oppdraget går glipp av sin faste lønn eller andre oppdrag eller må betale vikar for den tid oppdraget gjelder.</article><article class="legalP" id="paragraf-3-ledd-4">Den salærberettigede har ikke krav på godtgjøring for ventetid mellom hovedforhandling og domsavsigelse hvor domsavsigelsen finner sted samme dag.</article></article><article class="legalArticle" data-lovdata-URL="SF/forskrift/1997-12-03-1441/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Hvem som fastsetter salæret</span></h2><article class="legalP" id="paragraf-4-ledd-1">Salær for å ha tjenestegjort som offentlig forsvarer eller aktor i straffesak, som advokat for fornærmede, som prosessfullmektig i benefisert sak eller som sakkyndig i straffesak eller sivil sak, fastsettes av den rett som har hatt saken til behandling. Dersom det er holdt rettergangsskritt ved en annen domstol enn den som har hatt hovedsaken, er det den rett som har hatt det rettergangsskritt arbeidsoppgaven gjelder som skal fastsette og utbetale salæret for dette.</article><article class="legalP" id="paragraf-4-ledd-2">I andre saker etter <a href="lov/1980-06-13-35">lov om fri rettshjelp</a> fastsettes salæret av det forvaltningsorgan som innvilget fri rettshjelp. I saker med fritt rettsråd der advokaten eller rettshjelperen selv har innvilget rettshjelpen, skal salæret likevel fastsettes av statsforvalteren.</article><article class="legalP" id="paragraf-4-ledd-3">Salær til sakkyndig som gjør tjeneste for påtalemyndigheten fastsettes av vedkommende politimester.</article><article class="changesToParent">Endret ved forskrifter <a href="forskrift/2009-01-07-51">7 jan 2009 nr. 51</a> (i kraft 1 feb 2009), <a href="forskrift/2021-05-12-1710">12 mai 2021 nr. 1710</a> (i kraft 1 juni 2021).</article></article><article class="legalArticle" data-lovdata-URL="SF/forskrift/1997-12-03-1441/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Innlevering av arbeidsoppgave</span></h2><article class="legalP" id="paragraf-5-ledd-1">Arbeidsoppgave skal leveres den salærfastsettende myndighet snarest og senest innen 3 måneder etter avsluttet arbeid. Arbeidsoppgave innlevert etter fristen skal ikke honoreres med mindre forsinkelsen er å anse som unnskyldelig. I de tilfeller hvor kravet ikke dekkes av det offentlige, kan vedkommende heller ikke kreve salær av klienten.</article><article class="legalP" id="paragraf-5-ledd-2">Arbeidsoppgaven skal gis på skjema fastsatt av Justisdepartementet. Oppgaven skal gi så utførlige opplysninger om det arbeidet som er utført utenfor rettsmøter at salærfastsettende myndighet kan bedømme den tid som er medgått til arbeidet. Kun faktisk medgått tid skal faktureres.</article><article class="legalP" id="paragraf-5-ledd-3">Den salærfastsettende myndighet kan kreve fremlagt slik dokumentasjon fra den salærberettigede som er nødvendig for å vurdere sakens omfang. I arbeidsoppgaven skal det redegjøres for hvorvidt salær for utført arbeid i samme sak tidligere er fastsatt og anvist av samme eller annen salærfastsettende myndighet. Kopi av eventuelt tidligere anvist arbeidsoppgave i saken skal vedlegges.</article><article class="legalP" id="paragraf-5-ledd-4">I de tilfeller hvor advokaten eller den sakkyndige bruker tolk, er vedkommende ansvarlig for godtgjøring til tolken. Advokaten skal attestere tolkens regning og må i denne forbindelse bl.a. kontrollere dato og tidsbruk for tolketjenesten. Tolkens regning skal deretter som hovedregel inntas i advokatens arbeidsoppgave og vedlegges i forbindelse med innsendelse av oppgaven. Dersom tolken unntaksvis sender særskilt arbeidsoppgave må også denne attesteres av advokaten.</article><article class="legalP" id="paragraf-5-ledd-5">Legitimerte utlegg som er nødvendig for å utføre oppdrag som aktor, forsvarer, prosessfullmektig, advokat eller sakkyndig på tilfredsstillende måte, skal tas med i den salærberettigedes arbeidsoppgave.</article><article class="changesToParent">Endret ved <a href="forskrift/2009-01-07-51">forskrift 7 jan 2009 nr. 51</a> (i kraft 1 feb 2009).</article></article><article class="legalArticle" data-lovdata-URL="SF/forskrift/1997-12-03-1441/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Salærfastsetting og utbetaling</span></h2><article class="legalP" id="paragraf-6-ledd-1">Salærfastsetting og utbetaling av salæret skal skje så vidt mulig innen 30 dager.</article><article class="legalP" id="paragraf-6-ledd-2">Godkjent salær utbetales selv om klagefristen ikke er ute eller klagebehandlingen ikke er avsluttet.</article><article class="legalP" id="paragraf-6-ledd-3">Dersom en sak er spesielt langvarig og tidkrevende, kan det utbetales et forskudd tilsvarende det salær som hittil er opptjent i saken. Det må i så tilfelle innleveres en spesifikasjon av hvilket arbeid forskuddsutbetalingen gjelder, og i hvilket tidsrom dette arbeid er utført.</article><article class="legalP" id="paragraf-6-ledd-4">Ved forskuddsbetaling kan utbetalt beløp kreves tilbake dersom arbeidsoppgaven ikke blir godkjent eller beløpet overskrider det som er endelig godtatt.</article><article class="changesToParent">Endret ved forskrifter <a href="forskrift/1999-01-13-504">13 jan 1999 nr. 504</a> (i kraft 1 feb 1999), <a href="forskrift/2009-01-07-51">7 jan 2009 nr. 51</a> (i kraft 1 feb 2009).</article></article><article class="legalArticle" data-lovdata-URL="SF/forskrift/1997-12-03-1441/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Nedsettelse av salæret</span></h2><article class="legalP" id="paragraf-7-ledd-1">Finner den salærfastsettende myndighet at det er benyttet lengre tid enn hva som er rimelig og nødvendig, skal salæret settes ned. I straffesaker og i saker etter <a href="lov/1980-06-13-35/kapiii">lov om fri rettshjelp kap. III</a> skal vedkommende som har innlevert arbeidsoppgaven, gis mulighet til å uttale seg før salæret settes ned. I straffesaker kan retten, om det finnes nødvendig, innhente sakens dokumenter for vurdering av saksforberedelsens omfang.</article><article class="legalP" id="paragraf-7-ledd-2">Når den salærfastsettende myndighet setter ned salæret, skal det gis en kort begrunnelse.</article><article class="changesToParent">Endret ved <a href="forskrift/2009-01-07-51">forskrift 7 jan 2009 nr. 51</a> (i kraft 1 feb 2009).</article></article><article class="legalArticle" data-lovdata-URL="SF/forskrift/1997-12-03-1441/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Reisefravær</span></h2><article class="legalP" id="paragraf-8-ledd-1">I tidsrommet kl. 0800-1600 på hverdager (mandag til fredag) gis godtgjøring for reisetid og annet fravær. Til andre tider gis godtgjøring for reisetid.</article><article class="legalP" id="paragraf-8-ledd-2">Salæret fastsettes til 0,7 ganger salærsatsen. Godtgjøring gis kun for sammenhengende fravær ut over 30 minutter.</article><article class="legalP" id="paragraf-8-ledd-3">Fraværsgodtgjøring gis ikke for reise frem og tilbake til rettsstedet dersom det vil være billigst for staten om den salærberettigede tar opphold på stedet.</article><article class="legalP" id="paragraf-8-ledd-4">Salærberettiget med fast lønn tilstås ikke fraværsgodtgjøring i arbeidstiden, med mindre vedkommende kan dokumentere trekk i lønn under fraværet fra sitt faste arbeidssted.</article><article class="legalP" id="paragraf-8-ledd-5">Utgifter som påløper i forbindelse med fravær, f.eks. utgifter til reise, opphold osv., skal ikke honoreres etter salærforskriften, men utbetales i henhold til satsene i statens reiseregulativ.</article><article class="changesToParent">Endret ved forskrifter <a href="forskrift/1999-01-13-504">13 jan 1999 nr. 504</a> (i kraft 1 feb 1999), <a href="forskrift/2009-01-07-51">7 jan 2009 nr. 51</a> (i kraft 1 feb 2009), <a href="forskrift/2016-12-16-1643">16 des 2016 nr. 1643</a> (i kraft 1 jan 2017), <a href="forskrift/2022-06-27-1197">27 juni 2022 nr. 1197</a> (i kraft 1 juli 2022). <strong>Endres</strong> ved forskrift <a href="forskrift/2025-08-22-1695">22 august 2025 nr. 1695</a> (i kraft 1 jan 2026).</article></article><article class="legalArticle" data-lovdata-URL="SF/forskrift/1997-12-03-1441/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Bostedsforbehold</span></h2><article class="legalP" id="paragraf-9-ledd-1">Det offentlige godtgjør ikke merutgifter som følge av at det er valgt advokat med kontor utenfor rettskretsen.</article><article class="legalP" id="paragraf-9-ledd-2">Det offentlige godtgjør ikke merutgifter som følge av at det i fritt rettsrådsak eller i fri sakførselsak for forvaltningsorgan er valgt advokat eller annen rettshjelper utenfor rimelig nærhet av den rettshjelpsberettigedes bosted eller oppholdssted.</article><article class="legalP" id="paragraf-9-ledd-3">Den salærfastsettende myndighet kan i spesielle tilfelle bestemme at reise- og oppholdsutgifter og/eller fraværsgodtgjøring likevel skal dekkes helt eller delvis av det offentlige. Beslutningen skal i tilfelle begrunnes.</article><article class="legalP" id="paragraf-9-ledd-4">Søknad om opphevelse av bostedsforbeholdet skal som hovedregel fremsettes før bistand ytes.</article><article class="changesToParent">Endret ved <a href="forskrift/2009-01-07-51">forskrift 7 jan 2009 nr. 51</a> (i kraft 1 feb 2009).</article></article><article class="legalArticle" data-lovdata-URL="SF/forskrift/1997-12-03-1441/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Etterarbeid</span></h2><article class="legalP" id="paragraf-10-ledd-1">Nødvendig etterarbeid som faktisk er utført av forsvarer, aktor, prosessfullmektig, bistandsadvokat eller sakkyndig godtgjøres med inntil to timer. Ved anke over dom godtgjøres forsvarers utferdigelse av støtteskriv til tiltaltes anke og tilsvar til påtalemyndighetens anke med et tillegg på inntil fire timer basert på faktisk utført arbeid.</article><article class="legalP" id="paragraf-10-ledd-2">I unntakstilfelle kan det gis godtgjøring for etterarbeid ut over dette.</article><article class="legalP" id="paragraf-10-ledd-3">Bestemmelsen i første og annet ledd gjelder ikke i saker hvor salæret fastsettes etter stykkprissatser i medhold av <a href="forskrift/2005-12-12-1442">stykkprisforskriften</a>.</article><article class="changesToParent">Endret ved forskrifter <a href="forskrift/2009-01-07-51">7 jan 2009 nr. 51</a> (i kraft 1 feb 2009), <a href="forskrift/2019-11-06-1602">6 nov 2019 nr. 1602</a> (i kraft 1 jan 2020, se endringsforskriften for overgangsbestemmelse), <a href="forskrift/2022-06-07-990">7 juni 2022 nr. 990</a> (i kraft 1 juli 2022).</article></article><article class="legalArticle" data-lovdata-URL="SF/forskrift/1997-12-03-1441/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Utsettelse eller bortfall av rettsmøte/oppdrag</span></h2><article class="legalP" id="paragraf-11-ledd-1">Ved avlysing eller utsettelse av rettsmøte eller fylkesnemndsmøte ytes salær med tre ganger den offentlige salærsats pr. dag for de to første dagene av møtets beregnede varighet.</article><article class="legalP" id="paragraf-11-ledd-2">Ved avlysning eller utsettelse av rettsmøte eller fylkesnemndsmøte med beregnet varighet utover to dager, kan den salærberettigede etter særskilt søknad tilstås godtgjøring med to ganger den offentlige salærsats pr. dag fra og med dag tre, forutsatt at vedkommende har som hovedbeskjeftigelse å utføre oppdrag som advokat, sakkyndig eller tolk, og kan dokumentere at andre oppdrag ikke kan tre i stedet for det som er bortfalt.</article><article class="legalP" id="paragraf-11-ledd-3">Ved avlysning eller utsettelse av rettsmøte eller fylkesnemndsmøte med beregnet varighet utover to uker, kan den salærberettigede etter særskilt søknad tilstås skjønnsmessig godtgjøring fra og med dag tre, forutsatt at vedkommende har som hovedbeskjeftigelse å utføre oppdrag som advokat, sakkyndig eller tolk og kan dokumentere at andre oppdrag ikke kan tre inn i stedet for det som er bortfalt.</article><article class="legalP" id="paragraf-11-ledd-4">Ved utsatt eller avlyst rettsmøte eller fylkesnemndsmøte kan advokater og sakkyndige etter en konkret vurdering tilstås særskilt godtgjøring for nødvendige forberedelser til møtet.</article><article class="legalP" id="paragraf-11-ledd-5">Dersom et rettsmøte eller fylkesnemndsmøte avholdes, men oppdraget bortfaller, skal den salærberettigedes godtgjøring for de to første dagene tilsvare godtgjøring for møtets faktiske varighet. For møter med beregnet varighet utover to dager skal den salærberettigedes godtgjøring fra og med dag 3 beregnes etter reglene i annet til tredje ledd.</article><article class="legalP" id="paragraf-11-ledd-6">Første, annet, tredje og femte ledd gjelder kun ved utsettelser, avlysninger eller bortfall som skjer tre virkedager eller færre før møtets første dag.</article><article class="changesToParent">Endret ved forskrifter <a href="forskrift/1999-01-13-504">13 jan 1999 nr. 504</a> (i kraft 1 feb 1999), <a href="forskrift/2009-01-07-51">7 jan 2009 nr. 51</a> (i kraft 1 feb 2009). <strong>Endres</strong> ved forskrift <a href="forskrift/2025-08-22-1695">22 august 2025 nr. 1695</a> (i kraft 1 jan 2026).</article></article><article class="legalArticle" data-lovdata-URL="SF/forskrift/1997-12-03-1441/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Skifte av forsvarer/advokat/rettshjelper</span></h2><article class="legalP" id="paragraf-12-ledd-1">Det skal som hovedregel foretas skjønnsmessig avkorting i den nye forsvarers/advokats/rettshjelpers salær.</article><article class="legalP" id="paragraf-12-ledd-2">Den salærfastsettende myndighet skal ved et skifte av forsvarer/advokat/rettshjelper ta uttrykkelig forbehold om at skiftet kan føre til avkorting i den nye forsvarerens/advokatens/rettshjelperens salær.</article><article class="changesToParent">Endret ved <a href="forskrift/2009-01-07-51">forskrift 7 jan 2009 nr. 51</a> (i kraft 1 feb 2009).</article></article><article class="legalArticle" data-lovdata-URL="SF/forskrift/1997-12-03-1441/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Klage og anke</span></h2><article class="legalP" id="paragraf-13-ledd-1">Avgjørelser truffet av domstolene i medhold av denne forskrift kan ankes til overordnet domstol etter reglene i <a href="lov/1980-06-13-35/§27">rettshjelploven § 27</a>, jf. <a href="lov/1981-05-22-25/§78">straffeprosessloven § 78</a> annet ledd. Ankefristen er én måned.</article><article class="legalP" id="paragraf-13-ledd-2">Øvrige salærfastsettelser og vedtak i medhold av denne forskrift kan påklages til Statens sivilrettsforvaltning etter reglene i <a href="lov/1967-02-10">forvaltningsloven</a>.</article><article class="changesToParent">Endret ved forskrifter <a href="forskrift/2006-06-16-954">16 juni 2006 nr. 954</a> (i kraft 1 sep 2006), <a href="forskrift/2009-01-07-51">7 jan 2009 nr. 51</a> (i kraft 1 feb 2009).</article></article><article class="legalArticle" data-lovdata-URL="SF/forskrift/1997-12-03-1441/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Overgangsbestemmelse</span></h2><article class="legalP" id="paragraf-14-ledd-1">Forskriften får anvendelse på alle salærfastsettelser og øvrige vedtak truffet i medhold av forskriften som foretas etter ikrafttredelsen. Forskriften <a href="forskrift/1997-12-03-1441/§8">§§ 8</a> og <a href="forskrift/1997-12-03-1441/§9">9</a> gjelder likevel ikke der oppdraget er påbegynt eller oppnevnelsen er foretatt før ikrafttredelsen. Forskriften <a href="forskrift/1997-12-03-1441/§2">§ 2</a> første ledd gjelder ikke for tolker som etter forskrift om salær fra det offentlige til advokater m.v. av <a href="forskrift/1992-10-26-969">26. oktober 1992 nr. 969</a> var berettiget til full sats. I disse tilfellene anvendes <a href="forskrift/1992-10-26-969/§3">forskrift av 26. oktober 1992 nr. 969 §§ 3</a>, <a href="forskrift/1992-10-26-969/§7">7</a> og <a href="forskrift/1992-10-26-969/§8">8</a>.</article></article><article class="legalArticle" data-lovdata-URL="SF/forskrift/1997-12-03-1441/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Ikrafttredelse</span></h2><article class="legalP" id="paragraf-15-ledd-1">Forskriften trer i kraft 1. januar 1998. Samtidig oppheves <a href="forskrift/1992-10-26-969">forskrift av 26. oktober 1992 nr. 969</a> om salær fra det offentlige til advokater m.v.</article></article></main></body></html>