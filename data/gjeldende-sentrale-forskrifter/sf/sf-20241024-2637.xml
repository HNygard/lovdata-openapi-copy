<!DOCTYPE html><html lang="nb"><head><title>Forskrift om tilskudd til produsenter og slakterier som gjennomfører tiltak om økt slakting av kalv av storfe i 2025</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2024-10-24-2637</dd><dt class="dokid">DokumentID</dt><dd class="dokid">SF/forskrift/2024-10-24-2637</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="subunit">Etat</dt><dd class="subunit"><ul><li>Omsetningsrådet</li></ul></dd><dt class="dateInForce">I kraft fra</dt><dd class="dateInForce">2024-10-24</dd><dt class="basedOn">Hjemmel</dt><dd class="basedOn"><ul><li><a href="lov/1936-07-10-6/§11">lov/1936-07-10-6/§11</a></li></ul></dd><dt class="dateOfPublication">Kunngjort</dt><dd class="dateOfPublication">2024-11-04 14:45</dd><dt class="title">Tittel</dt><dd class="title">Forskrift om tilskudd til produsenter og slakterier som gjennomfører tiltak om økt slakting av kalv av storfe i 2025</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Omsetningsrådet 24. oktober 2024 med hjemmel i <a href="lov/1936-07-10-6/§11/ledd/1">lov 10. juli 1936 nr. 6 til å fremja umsetnaden av jordbruksvaror § 11 første ledd</a>.</dd><dt class="refid">RefID</dt><dd class="refid">forskrift/2024-10-24-2637</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om tilskudd til produsenter og slakterier som gjennomfører tiltak om økt slakting av kalv av storfe i 2025</a><ul class="tocSubUl"><li><a href="#paragraf-1">§ 1. Formål</a></li><li><a href="#paragraf-2">§ 2. Beskrivelse av ordningen</a></li><li><a href="#paragraf-3">§ 3. Krav til å søke om tilskudd</a></li><li><a href="#paragraf-4">§ 4. Tilskudd og økonomisk ramme</a></li><li><a href="#paragraf-5">§ 5. Informasjon</a></li><li><a href="#paragraf-6">§ 6. Søknaden</a></li><li><a href="#paragraf-7">§ 7. Saksbehandling</a></li><li><a href="#paragraf-8">§ 8. Utbetaling</a></li><li><a href="#paragraf-9">§ 9. Klage</a></li><li><a href="#paragraf-10">§ 10. Opplysningsplikt og kontroll</a></li><li><a href="#paragraf-11">§ 11. Tilbakebetaling</a></li><li><a href="#paragraf-12">§ 12. Dispensasjon</a></li><li><a href="#paragraf-13">§ 13. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2024-10-24-2637" id="dokument"><h1>Forskrift om tilskudd til produsenter og slakterier som gjennomfører tiltak om økt slakting av kalv av storfe i 2025</h1><article class="legalArticle" data-lovdata-URL="SF/forskrift/2024-10-24-2637/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med denne forskriften er å etablere en tilskuddsordning som skal stimulere til økt slakting av kalv av storfe i perioden fra og med 1. januar 2025 til og med 30. april 2025. Ordningen tar sikte på å redusere tilførslene av storfekjøtt primært andre halvår 2025 og med det bedre markedsbalansen for storfekjøtt. Ordningen har som målsetting å ta ut inntil 5&#xa0;000 kalver i perioden nevnt i første ledd.</article></article><article class="legalArticle" data-lovdata-URL="SF/forskrift/2024-10-24-2637/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Beskrivelse av ordningen</span></h2><article class="legalP" id="paragraf-2-ledd-1">Tilskuddsordningen gjelder for storfeprodusenter og slakterier som slakter storfe.</article><article class="legalP" id="paragraf-2-ledd-2">Fordeling mellom slakteriene som kan omfattes av ordningen skal gjøres av Nortura som markedsregulator (Norturas slakterier), og Kjøtt- og fjørfebransjens Landsforbund (uavhengige slakterier).</article><article class="legalP" id="paragraf-2-ledd-3">Alle slakterier som rapporterer til Landbruksdirektoratets Leveransedatabase kan delta. Fordelingen skal ved oppstart være som følger: <table><tbody><tr><td data-text-align="left" data-vertical-align="top">Nortura</td><td data-text-align="left" data-vertical-align="top">Inntil 3&#xa0;500 kalver</td></tr><tr><td data-text-align="left" data-vertical-align="top">Uavhengige slakterier</td><td data-text-align="left" data-vertical-align="top">Inntil 1&#xa0;500 kalver</td></tr><tr><td data-text-align="left" data-vertical-align="top"><i>Totalt</i></td><td data-text-align="left" data-vertical-align="top"><i>Inntil 5&#xa0;000 kalver</i></td></tr></tbody></table></article><article class="legalP" id="paragraf-2-ledd-4">Kjøtt- og fjørfebransjens Landsforbund (KLF) fordeler rammen mellom de interesserte uavhengige slakteriene og rapporterer fordelingen til Landbruksdirektoratet. Fordelingen skal skje på grunnlag av påmelding fra slakteriene og ønsket antall dyr. Det kan i tilfelle overtegning fordeles ut fra andre objektivt saklige og rimelige kriterier, herunder slakterienes andel av slakting av storfe blant uavhengige slakterier.</article><article class="legalP" id="paragraf-2-ledd-5">KLFs frist for å fordele rammen mellom de uavhengige slakteriene og rapportere fordelingen til Landbruksdirektoratet er 31. desember 2024.</article><article class="legalP" id="paragraf-2-ledd-6">KLFs og slakterienes fordeling kan påklages til Landbruksdirektoratet, jf. <a href="lov/1967-02-10/§28">forvaltningsloven § 28</a>. KLFs og slakterienes fordeling skal begrunnes dersom det blir bedt om det, jf. <a href="lov/1967-02-10/§24/ledd/2">forvaltningsloven § 24 andre ledd</a>.</article><article class="legalP" id="paragraf-2-ledd-7">Klage på KLFs fordeling sendes KLF til behandling jf. <a href="lov/1967-02-10/§33/ledd/2">forvaltningsloven § 33 andre ledd</a>. Klage på slakteriets fordeling sendes det aktuelle slakteriet til behandling jf. <a href="lov/1967-02-10/§33/ledd/2">forvaltningsloven § 33 andre ledd</a>. Dersom KLF eller slakteriet ikke finner grunn til å endre vedtaket, sendes klagen til Landbruksdirektoratet til endelig behandling.</article><article class="legalP" id="paragraf-2-ledd-8">Dersom det er nødvendig for å oppfylle målsettingen om inntil 5&#xa0;000 kalv og det er hensiktsmessig med tanke på markedssituasjonen, kan Nortura forlenge perioden og/eller omfordele antall kalv mellom aktørene. KLF kan omfordele antall kalver mellom de uavhengige aktørene. Dersom markedssituasjonen endrer seg vesentlig slik at det ikke lenger er behov for tiltaket, kan Nortura avbryte tiltaket. Ved endringer som angår den andre parten, herunder forlengelse av perioden, omfordeling av rammen som Nortura og de uavhengige er tildelt og avbrytelse av tiltaket, skal Nortura og KLF ha dialog om dette. Endringer skal rapporteres til Landbruksdirektoratet umiddelbart.</article><article class="legalP" id="paragraf-2-ledd-9">Slakterier som deltar i ordningen bestemmer hvilke produsenter som får delta i ordningen ut fra objektivt saklige og rimelige kriterier, som f.eks. slakteriets slakteplaner over tid, ut fra en rimelig fordeling mellom produsentene som leverer til slakteriet og hensynet til tilførsler av slakt. Det kan ved utvelgelsen tas hensyn til om kalven allerede er innmeldt til slakt etter andre etablerte ordninger i regi av slakteriet, som f.eks. Gourmetkalv. I slike tilfeller skal det som regel ikke gis tilskudd etter denne forskrift.</article><article class="legalP" id="paragraf-2-ledd-10">Enkeltprodusentene skal avtale slakting innenfor tiltaket med slakteriet.</article><article class="legalP" id="paragraf-2-ledd-11">Slakterier som deltar i ordningen, søker om tilskudd fra Omsetningsrådet. Slakteriet skal sende en samlet søknad for slakteriet og produsentene som deltar i ordningen, jf. <a href="forskrift/2024-10-24-2637/§6">§ 6</a>. Tilskuddet utbetales fra Landbruksdirektoratet til slakteriet, og slakteriet utbetaler tilskudd til hver enkelt produsent.</article><article class="legalP" id="paragraf-2-ledd-12">Endelig godkjenning av søknad som gir krav på utbetaling av tilskudd til slakteri og produsent foreligger først når søknadene er endelig behandlet etter <a href="forskrift/2024-10-24-2637/§7">§ 7</a>.</article></article><article class="legalArticle" data-lovdata-URL="SF/forskrift/2024-10-24-2637/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Krav til å søke om tilskudd</span></h2><article class="legalP" id="paragraf-3-ledd-1">Det kan søkes om tilskudd for kalv som er slaktet i alderen fra og med 26 til og med 40 uker (182–280 dager).</article><article class="legalP" id="paragraf-3-ledd-2">Kalvens slaktevekt skal være minimum 90,00 kg.</article></article><article class="legalArticle" data-lovdata-URL="SF/forskrift/2024-10-24-2637/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Tilskudd og økonomisk ramme</span></h2><article class="legalP" id="paragraf-4-ledd-1">Tilskuddet til produsenten settes til kr 2&#xa0;500 per kalv for dyr slaktet før telledato 1. mars og kr 2&#xa0;000 per kalv for dyr slaktet fra og med telledato.</article><article class="legalP" id="paragraf-4-ledd-2">Tilskuddet til slakteriet settes til kr 1&#xa0;200 per kalv.</article><article class="legalP" id="paragraf-4-ledd-3">Den totale rammen for tiltaket i 2025 er 18&#xa0;500&#xa0;000 kroner.</article></article><article class="legalArticle" data-lovdata-URL="SF/forskrift/2024-10-24-2637/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Informasjon</span></h2><article class="legalP" id="paragraf-5-ledd-1">Markedsregulator Nortura skal utforme og gjennomføre et informasjonsopplegg for hele bransjen slik at alle får samtidig og god kunnskap om ordningen.</article><article class="defaultP">KLF skal bidra til å informere de uavhengige slakteriene og produsentene. Det skal spesielt gis informasjon om påmelding fra slakteriene for å få tildelt andel av ramme nevnt i <a href="forskrift/2024-10-24-2637/§2">§ 2</a>.</article></article><article class="legalArticle" data-lovdata-URL="SF/forskrift/2024-10-24-2637/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Søknaden</span></h2><article class="legalP" id="paragraf-6-ledd-1">Slakteriets søknad skal inneholde produsentnavn, organisasjonsnummer og følgende opplysninger om hver enkelt kalv som er slaktet under ordningen: opprinnelsesmerke (12 siffer), fødselsdato, slaktedato og slaktevekt.</article><article class="legalP" id="paragraf-6-ledd-2">Slakteriet skal bruke det søknadskjemaet som Landbruksdirektoratet bestemmer.</article><article class="legalP" id="paragraf-6-ledd-3">Slakteriet skal søke til Landbruksdirektoratet.</article><article class="legalP" id="paragraf-6-ledd-4">Søknadsperiode skal være per måned.</article><article class="legalP" id="paragraf-6-ledd-5">Søknaden skal senest sendes innen den 15. i påfølgende måned.</article></article><article class="legalArticle" data-lovdata-URL="SF/forskrift/2024-10-24-2637/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Saksbehandling</span></h2><article class="legalP" id="paragraf-7-ledd-1">Landbruksdirektoratet har ansvaret for saksbehandlingen av slakterienes søknader, og kan i denne forbindelse be om de opplysninger som er nødvendige for å oppfylle denne forskriften.</article><article class="legalP" id="paragraf-7-ledd-2">Dersom Landbruksdirektoratet finner feil i søknaden, kan direktoratet umiddelbart rette disse.</article></article><article class="legalArticle" data-lovdata-URL="SF/forskrift/2024-10-24-2637/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Utbetaling</span></h2><article class="legalP" id="paragraf-8-ledd-1">Landbruksdirektoratet foretar utbetaling til slakteriene etter at søknad er godkjent. Slakteriene står for utbetaling av tilskudd som skal tilfalle produsenten.</article></article><article class="legalArticle" data-lovdata-URL="SF/forskrift/2024-10-24-2637/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Klage</span></h2><article class="legalP" id="paragraf-9-ledd-1">Enkeltvedtak fattet etter denne forskrift kan påklages til Omsetningsrådet jf. <a href="lov/1967-02-10/§28">forvaltningsloven § 28</a>.</article><article class="legalP" id="paragraf-9-ledd-2">Klage på Landbruksdirektoratets førsteinstansvedtak kan påklages til Omsetningsrådet. Slik klage sendes til Landbruksdirektoratet.</article><article class="legalP" id="paragraf-9-ledd-3">Omsetningsrådet delegerer myndigheten til å behandle klager når det gjelder produsentene, Nortura, KLF og slakteriene til Landbruksdirektoratet jf. <a href="lov/1936-07-10-6/§3/ledd/5">omsetningsloven § 3 femte ledd</a>.</article></article><article class="legalArticle" data-lovdata-URL="SF/forskrift/2024-10-24-2637/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Opplysningsplikt og kontroll</span></h2><article class="legalP" id="paragraf-10-ledd-1">Landbruksdirektoratet kan kreve de opplysninger og den dokumentasjon som er nødvendig for å behandle søknader og forvalte ordningen på en tilfredsstillende måte.</article><article class="legalP" id="paragraf-10-ledd-2">Landbruksdirektoratet fører kontroll med at bestemmelsene i denne forskriften blir overholdt og kan herunder innhente opplysninger og foreta stedlig kontroll. Produsentene og slakteriene plikter å yte bistand ved slik kontroll. Det samme gjelder Nortura og KLF.</article></article><article class="legalArticle" data-lovdata-URL="SF/forskrift/2024-10-24-2637/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Tilbakebetaling</span></h2><article class="legalP" id="paragraf-11-ledd-1">Dersom mottaker av tilskudd ikke oppfyller vilkår i denne forskriften eller vedtak truffet med hjemmel i denne, kan Landbruksdirektoratet helt eller delvis kreve det feilutbetalte beløpet tilbakebetalt fra mottaker eller motregnet i senere utbetaling. Det samme gjelder dersom mottaker av andre grunner har mottatt en utbetaling som ikke er berettiget.</article><article class="legalP" id="paragraf-11-ledd-2">Dersom det gis erstatning for omsøkte kalver etter <a href="forskrift/2016-05-29-545">forskrift 29. mai 2016 nr. 545 om erstatning etter offentlige pålegg i plante- og husdyrproduksjon</a> kan det treffes vedtak om at vedtatt tilskudd til slakting av kalv skal kreves tilbake dersom dette fremstår som rimelig.</article><article class="legalP" id="paragraf-11-ledd-3">For tilbakebetalingskrav kan det kreves renter når kravet ikke innfris ved forfall. Størrelsen på renten følger rentesatsen fastsatt med hjemmel i <a href="lov/1976-12-17-100">lov 17. desember 1976 nr. 100 om renter ved forsinket betaling m.m</a>.</article></article><article class="legalArticle" data-lovdata-URL="SF/forskrift/2024-10-24-2637/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Dispensasjon</span></h2><article class="legalP" id="paragraf-12-ledd-1">Landbruksdirektoratet kan dispensere fra denne forskriften i særlige tilfeller.</article></article><article class="legalArticle" data-lovdata-URL="SF/forskrift/2024-10-24-2637/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttredelse</span></h2><article class="legalP" id="paragraf-13-ledd-1">Forskriften trer i kraft straks.</article></article></main></body></html>