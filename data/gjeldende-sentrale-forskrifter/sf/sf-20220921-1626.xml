<!DOCTYPE html><html lang="no"><head><title>Forskrift om tilskudd til produsenter som gjennomfører opphold i eggproduksjonen</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2022-09-21-1626</dd><dt class="dokid">DokumentID</dt><dd class="dokid">SF/forskrift/2022-09-21-1626</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="subunit">Etat</dt><dd class="subunit"><ul><li>Omsetningsrådet, Landbruksdirektoratet</li></ul></dd><dt class="dateInForce">I kraft fra</dt><dd class="dateInForce">2022-09-21</dd><dt class="lastChangeInForce">Ikrafttredelse av siste endring</dt><dd class="lastChangeInForce">2022-09-26</dd><dt class="lastChangedBy">Sist endret ved</dt><dd class="lastChangedBy"><a href="forskrift/2022-09-26-1648">forskrift/2022-09-26-1648</a></dd><dt class="basedOn">Hjemmel</dt><dd class="basedOn"><ul><li><a href="lov/1936-07-10-6/§3">lov/1936-07-10-6/§3</a></li><li><a href="lov/1936-07-10-6/§11">lov/1936-07-10-6/§11</a></li></ul></dd><dt class="dateOfPublication">Kunngjort</dt><dd class="dateOfPublication">2022-09-23 12:00</dd><dt class="title">Tittel</dt><dd class="title">Forskrift om tilskudd til produsenter som gjennomfører opphold i eggproduksjonen</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Omsetningsrådet 21. september 2022 med hjemmel i <a href="lov/1936-07-10-6/§3">lov 10. juli 1936 nr. 6 til å fremja umsetnaden av jordbruksvaror § 3</a> femte ledd og <a href="lov/1936-07-10-6/§11">§ 11</a> første ledd. <br /> <strong>Endret</strong> ved forskrift <a href="forskrift/2022-09-26-1648">26 sep 2022 nr. 1648</a>.</dd><dt class="refid">RefID</dt><dd class="refid">forskrift/2022-09-21-1626</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om tilskudd til produsenter som gjennomfører opphold i eggproduksjonen</a><ul class="tocSubUl"><li><a href="#paragraf-1">§ 1. Formål</a></li><li><a href="#paragraf-2">§ 2. Beskrivelse av ordningen</a></li><li><a href="#paragraf-3">§ 3. Krav for å søke om tilskudd</a></li><li><a href="#paragraf-4">§ 4. Utvelgelseskriterier</a></li><li><a href="#paragraf-5">§ 5. Vilkår for deltakelse i ordningen</a></li><li><a href="#paragraf-6">§ 5-1. Avtale produsent/eier – markedsregulator</a></li><li><a href="#paragraf-7">§ 5-2. Frister for gjennomføring av tiltaket</a></li><li><a href="#paragraf-8">§ 5-3. Opphørsperioden</a></li><li><a href="#paragraf-9">§ 6. Krav om gjenopptakelse av produksjonen og forbud mot ombygging</a></li><li><a href="#paragraf-10">§ 7. Tilskudd</a></li><li><a href="#paragraf-11">§ 8. Rapportering om produsenter som inngår avtale om opphold</a></li><li><a href="#paragraf-12">§ 9. Varighet</a></li><li><a href="#paragraf-13">§ 10. Klagerett</a></li><li><a href="#paragraf-14">§ 11. Kontroll og oppfølging av mislighold eller brudd på forskriften</a></li><li><a href="#paragraf-15">§ 12. Dispensasjon</a></li><li><a href="#paragraf-16">§ 13. Ikrafttreden</a></li></ul></li></ul></dd></dl></header><main class="documentBody" data-lovdata-URL="SF/forskrift/2022-09-21-1626" id="dokument"><h1>Forskrift om tilskudd til produsenter som gjennomfører opphold i eggproduksjonen</h1><article class="legalArticle" data-lovdata-URL="SF/forskrift/2022-09-21-1626/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Denne forskriften har til formål<ul class="defaultList"><li data-li-identifier="•" data-name="•"><article class="listArticle" id="paragraf-1-ledd-1-punkt-1"><article class="legalP" id="paragraf-1-ledd-1-punkt-1-ledd-1">å redusere antall produksjonsdyr hos norske eggprodusenter i en periode på 12 måneder og derigjennom,</article></article></li><li data-li-identifier="•" data-name="•"><article class="listArticle" id="paragraf-1-ledd-1-punkt-2"><article class="legalP" id="paragraf-1-ledd-1-punkt-2-ledd-1">å bidra til markedsbalanse i eggmarkedet.</article></article></li></ul></article></article><article class="legalArticle" data-lovdata-URL="SF/forskrift/2022-09-21-1626/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Beskrivelse av ordningen</span></h2><article class="legalP" id="paragraf-2-ledd-1">På grunn av en krevende markedssituasjon i eggproduksjonsnæringen med overproduksjon av egg, etableres et tiltak i form av tilskudd til eggprodusenter som inngår avtale om opphold av eggproduksjon. Tiltaket skal ha som målsetting å redusere et kvantum med ca. 1&#xa0;500 tonn egg.</article><article class="legalP" id="paragraf-2-ledd-2">Denne forskriften setter rammer for avtaler som markedsregulator inngår med produsenter for å gjennomføre tiltaket, jf. <a href="forskrift/2008-10-22-1136/§2">markedsreguleringsforskriften § 2</a> bokstav a, jf. <a href="forskrift/2008-10-22-1136/§3-1">§ 3-1</a> første ledd.</article><article class="legalP" id="paragraf-2-ledd-3">Med produsent menes fysisk eller juridisk person som driver eggproduksjon på ett eller flere gårds- og bruksnummer og som har underskrevet avtalen nevnt i andre ledd. Dersom det er fare for at det kan oppstå uklarhet om hvilket rettssubjekt som er omfattet av avtalen og/eller lokaliseringen av virksomheten som omfattes, eller omfanget av denne, skal dette klargjøres i avtalen, og produsenten har opplysningsplikt i denne forbindelse. Mangelfull oppfyllelse av denne forpliktelse kan medføre at tilskuddet nektes utbetalt eller kreves tilbakebetalt.</article><article class="legalP" id="paragraf-2-ledd-4">Det kan ytes tilskudd fra fondet for omsetningsavgift på egg til produsenter som inngår avtaler med markedsregulator om å ha et opphold i produksjonen av egg. Betingelsene for tilskuddet fastsettes i avtale mellom markedsregulator og produsent i tråd med denne forskrift. Det ytes tilskudd per verpehøne. I denne forskrift defineres verpehøne som høner som skal nyttes til eggproduksjon til konsum eller industrimarkedet.</article><article class="legalP" id="paragraf-2-ledd-5">Produsenten skal forplikte seg til å ikke starte med eggproduksjon før tidligst 12 måneder etter avtaleinngåelsen, eller fra det tidspunktet som fremgår i avtalen.</article><article class="legalP" id="paragraf-2-ledd-6">Det er frivillig å delta i tiltaket. Det kreves skriftlig aksept fra alle som forplikter seg etter avtalen. Signaturen medfører også aksept av alle forpliktelser som fremgår av denne forskriften. Dette omfatter hjemmel til kontroll mv. i denne forskriften <a href="forskrift/2022-09-21-1626/§11">§ 11</a>.</article></article><article class="legalArticle" data-lovdata-URL="SF/forskrift/2022-09-21-1626/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Krav for å søke om tilskudd</span></h2><article class="legalP" id="paragraf-3-ledd-1">Eggprodusenter med 1&#xa0;000 verpehøner eller mer på søketidspunktet kan melde seg på tiltaket.</article><article class="legalP" id="paragraf-3-ledd-2">Oppholdsperioden må starte innen 1. april 2023 og vare i minst 12 måneder. Oppholdsperioden regnes fra utslaktingstidspunktet før oppholdet.</article><article class="legalP" id="paragraf-3-ledd-3">Produksjonen må starte opp igjen i tilnærmet samme omfang senest 8 måneder etter oppholdsperioden på 12 måneder. Det første innsettet etter oppholdsperioden skal ha tilnærmet samme omfang som det siste innsettet før oppholdsperioden.</article><article class="legalP" id="paragraf-3-ledd-4">Det skal ikke forekomme utbygging i oppholdsperioden som kan medføre økt produksjonsomfang.</article><article class="legalP" id="paragraf-3-ledd-5">Det skal ikke foregå eggproduksjon fra produksjonslokalene som er omfattet av avtalen i oppholdsperioden.</article><article class="legalP" id="paragraf-3-ledd-6">Produksjonslokalene kan ikke selges eller leies bort til eggproduksjon til andre i oppholdsperioden.</article><article class="legalP" id="paragraf-3-ledd-7">Den som har tegnet avtale om opphold kan ikke drive eggproduksjon fra andre bruk/produksjonslokaler/adresser, så fremt dette ikke er uttrykkelig regulert i avtalen.</article><article class="changesToParent">Endret ved <a href="forskrift/2022-09-26-1648">forskrift 26 sep 2022 nr. 1648</a>.</article></article><article class="legalArticle" data-lovdata-URL="SF/forskrift/2022-09-21-1626/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Utvelgelseskriterier</span></h2><article class="legalP" id="paragraf-4-ledd-1">Det overordnete prinsipp for utvelgelsen av tilskuddsberettigede søkere skal være «først i tid, best i rett». Dette registreres ved påmelding via elektronisk søknadsskjema på Nortura Totalmarkeds nettside, som vil være dokumentasjon på tidspunkt for påmelding. Det skal være et mål å spre antallet produsenter som deltar mellom ulike deler av landet. Ut fra denne målsettingen skal Nortura søke å oppnå følgende fordeling på regionene i Norge.<ul class="defaultList"><li data-li-identifier="-" data-name="-"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">Nord og Midt, 450 tonn: Troms og Finnmark, Nordland, Trøndelag, Møre og Romsdal,</article></article></li><li data-li-identifier="-" data-name="-"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">Sør og Vest, 525 tonn: Vestland, Rogaland, Agder,</article></article></li><li data-li-identifier="-" data-name="-"><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">Øst, 525 tonn: Vestfold og Telemark, Viken, Oslo, Innlandet.</article></article></li></ul></article><article class="legalP" id="paragraf-4-ledd-2">For øvrig skal følgende utvelgelseskriterier legges til grunn (i prioritert rekkefølge):<ul class="defaultList"><li><article class="listArticle" id="paragraf-4-ledd-2-punkt-1"><article class="legalP" id="paragraf-4-ledd-2-punkt-1-ledd-1">Det skal være en målsetting at maksimalt to produsenter som gis tilbud om midlertidig opphold i eggproduksjonen kjøper unghøner fra samme oppdretter av verpehøner.</article></article></li><li><article class="listArticle" id="paragraf-4-ledd-2-punkt-2"><article class="legalP" id="paragraf-4-ledd-2-punkt-2-ledd-1">Det skal være en målsetting at det ikke skal være mer enn 50&#xa0;% av de som deltar i tiltaket innenfor hver region som benytter en og samme rase (Lohmann eller Dekalb).</article></article></li></ul></article><article class="legalP" id="paragraf-4-ledd-3">Nortura kan gjøre unntak fra ovennevnte kriterier for å oppnå at Nortura får tilstrekkelig med deltagere til tiltaket.</article><article class="legalP" id="paragraf-4-ledd-4">Nortura kan også gjøre unntak fra de ovennevnte kriterier dersom dette er nødvendig for å ivareta målet om konkurransenøytralitet, jf. <a href="forskrift/2008-10-22-1136/§3-1">markedsreguleringsforskriften § 3-1</a> fjerde ledd.</article><article class="changesToParent">Endret ved <a href="forskrift/2022-09-26-1648">forskrift 26 sep 2022 nr. 1648</a>.</article></article><article class="legalArticle" data-lovdata-URL="SF/forskrift/2022-09-21-1626/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Vilkår for deltakelse i ordningen</span></h2></article><article class="legalArticle" data-lovdata-URL="SF/forskrift/2022-09-21-1626/§5-1" data-name="§5-1" id="paragraf-6"><h2 class="legalArticleHeader"><span class="legalArticleValue">§ 5-1</span>. <span class="legalArticleTitle">Avtale produsent/eier – markedsregulator</span></h2><article class="legalP" id="paragraf-6-ledd-1">Produsenter som ønsker å delta i ordningen skal inngå skriftlig avtale med markedsregulator hvor denne forplikter seg til opphold i eggproduksjonen i den perioden som fremgår av <a href="forskrift/2022-09-21-1626/§5-3">§ 5-3</a>.</article><article class="legalP" id="paragraf-6-ledd-2">Det skal nyttes standard avtale med de tilpasninger som er nødvendig utarbeidet av markedsregulator, der antall verpehøner hos produsenten som omfattes av ordningen skal oppgis.</article><article class="legalP" id="paragraf-6-ledd-3">Markedsregulator kan kontrollere og korrigere opplysningene sammenliknet med opplysninger oppgitt i søknader om produksjonstilskudd, jf. <a href="forskrift/2014-12-19-1817">forskrift 19. desember 2014 nr. 1817 om produksjonstilskudd og avløsertilskudd i jordbruket</a>. Markedsregulator har krav på innsyn i disse søknadene til dette formål ved behov.</article><article class="legalP" id="paragraf-6-ledd-4">Avtalen skal underskrives av markedsregulator og produsent/eier. Avtalen skal utarbeides i to eksemplarer.</article></article><article class="legalArticle" data-lovdata-URL="SF/forskrift/2022-09-21-1626/§5-2" data-name="§5-2" id="paragraf-7"><h2 class="legalArticleHeader"><span class="legalArticleValue">§ 5-2</span>. <span class="legalArticleTitle">Frister for gjennomføring av tiltaket</span></h2><article class="legalP" id="paragraf-7-ledd-1">Oppholdet i eggproduksjonen på bruket skal starte senest 1. april 2023 eller fra det tidspunktet som fremgår av avtalen mellom produsenten og markedsregulator. Oppholdet regnes fra tidspunkt for avliving/utslakting av hele besetningen.</article><article class="legalP" id="paragraf-7-ledd-2">Dersom tidsfristene i dette punkt ikke kan overholdes pga. sykdom eller andre særlige forhold, må dette dokumenteres og forelegges for markedsregulator som kan gi fristutsettelse.</article><article class="legalP" id="paragraf-7-ledd-3">Etter at oppholdet er startet skal det ikke omsettes egg av noen kategori fra bruket med mindre dette er avtalt særskilt med markedsregulator. Dette gjelder ikke restleveranse av gjenværende egg etter utslaktingen/avlivingen.</article><article class="changesToParent">Endret ved <a href="forskrift/2022-09-26-1648">forskrift 26 sep 2022 nr. 1648</a>.</article></article><article class="legalArticle" data-lovdata-URL="SF/forskrift/2022-09-21-1626/§5-3" data-name="§5-3" id="paragraf-8"><h2 class="legalArticleHeader"><span class="legalArticleValue">§ 5-3</span>. <span class="legalArticleTitle">Opphørsperioden</span></h2><article class="legalP" id="paragraf-8-ledd-1">Eggproduksjonen må ha et opphold i 12 måneder etter oppholdets start. Dette gjelder uansett om det blir foretatt eierskifte/brukerskifte på bruket, jf. <a href="forskrift/2008-10-22-1136/§3-1">markedsreguleringsforskriften § 3-1</a>.</article><article class="legalP" id="paragraf-8-ledd-2">Bruker/medbruker eller ektefelle/samboer/barn kan heller ikke drive eggproduksjon i lokaler som er omfattet av avtalen før 12 måneder etter oppholdet er startet. Hvilke lokaler som omfattes kan avtales nærmere mellom produsent og markedsregulator.</article><article class="changesToParent">Endret ved <a href="forskrift/2022-09-26-1648">forskrift 26 sep 2022 nr. 1648</a>.</article></article><article class="legalArticle" data-lovdata-URL="SF/forskrift/2022-09-21-1626/§6" data-name="§6" id="paragraf-9"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Krav om gjenopptakelse av produksjonen og forbud mot ombygging</span></h2><article class="legalP" id="paragraf-9-ledd-1">Eggprodusenter som deltar i tiltaket må dokumentere skriftlig på egnet måte at de har startet opp igjen eggproduksjonen med samme omfang innen 8 måneder etter at tiltaket er avsluttet. Det første innsettet etter oppholdsperioden skal ha tilnærmet samme omfang som det siste innsettet før oppholdsperioden.</article><article class="legalP" id="paragraf-9-ledd-2">Det er videre et krav at produsenter som deltar i tiltaket under oppholdet ikke kan utføre ombygging/utvidelse av produksjonslokalene som kan medføre produksjonsøkning etter oppholdsperioden.</article><article class="legalP" id="paragraf-9-ledd-3">Produsent kan søke Nortura om dispensasjon fra kravene i første og andre ledd jf. <a href="forskrift/2022-09-21-1626/§12">§ 12</a>.</article><article class="changesToParent">Endret ved <a href="forskrift/2022-09-26-1648">forskrift 26 sep 2022 nr. 1648</a>.</article></article><article class="legalArticle" data-lovdata-URL="SF/forskrift/2022-09-21-1626/§7" data-name="§7" id="paragraf-10"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Tilskudd</span></h2><article class="legalP" id="paragraf-10-ledd-1">Tilskudd gis for et antall verpehøner som er begrenset av det antall høner som inngår i avtalen.</article><article class="legalP" id="paragraf-10-ledd-2">Tilskuddets størrelse er kroner 115,– pr. verpehøne.</article><article class="legalP" id="paragraf-10-ledd-3">Tilskuddet utbetales fra markedsregulator på grunnlag av dokumentasjon på avliving/utslakting.</article></article><article class="legalArticle" data-lovdata-URL="SF/forskrift/2022-09-21-1626/§8" data-name="§8" id="paragraf-11"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Rapportering om produsenter som inngår avtale om opphold</span></h2><article class="legalP" id="paragraf-11-ledd-1">Markedsregulator skal sørge for at uavhengige aktører og Landbruksdirektoratet på forespørsel kan få løpende oversikt over antall inngåtte avtaler og antall verpehøner disse omfatter.</article></article><article class="legalArticle" data-lovdata-URL="SF/forskrift/2022-09-21-1626/§9" data-name="§9" id="paragraf-12"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Varighet</span></h2><article class="legalP" id="paragraf-12-ledd-1">Denne ordningen gjelder fra 23. september 2022, og avtaler kan tegnes fra samme dato. Oppholdet skal iverksettes så snart det er praktisk gjennomførbart. Inngåelse av avtaler skal uansett opphøre senest 1. april 2023.</article></article><article class="legalArticle" data-lovdata-URL="SF/forskrift/2022-09-21-1626/§10" data-name="§10" id="paragraf-13"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Klagerett</span></h2><article class="legalP" id="paragraf-13-ledd-1">Norturas vedtak om utvelgelse av produsenter som kan delta kan påklages til Omsetningsrådet jf. <a href="lov/1967-02-10/§28">forvaltningsloven § 28</a>.</article><article class="legalP" id="paragraf-13-ledd-2">Omsetningsrådet delegerer myndigheten til å behandle klagene til Landbruksdirektoratet jf. <a href="lov/1936-07-10-6/§3">omsetningsloven § 3</a> femte ledd.</article></article><article class="legalArticle" data-lovdata-URL="SF/forskrift/2022-09-21-1626/§11" data-name="§11" id="paragraf-14"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Kontroll og oppfølging av mislighold eller brudd på forskriften</span></h2><article class="legalP" id="paragraf-14-ledd-1">Landbruksdirektoratet kan kontrollere at denne forskriften og avtalen jf. <a href="forskrift/2022-09-21-1626/§5-1">§ 5-1</a> overholdes og har i den forbindelse krav på å få tilgang på alle dokumenter som er relevante for kontrollen og dessuten tilgang på driftsbygninger jf. <a href="forskrift/2008-10-22-1136/§7-3">markedsreguleringsforskriften § 7-3</a>. Landbruksdirektoratet kan også be om opplysninger fra eggpakkerier som produsentene leverer egg til.</article><article class="legalP" id="paragraf-14-ledd-2">Utbetalte beløp kan kreves tilbakebetalt til fondet for omsetningsavgift, inkludert morarenter dersom det forekommer brudd på denne forskrift eller avtalen. Landbruksdirektoratet kan til dette formål tre inn i et hvert krav som markedsregulator har mot produsent eller andre som er forpliktet etter avtalen.</article><article class="legalP" id="paragraf-14-ledd-3">Kravet om tilbakebetaling kan rettes mot den som har inngått avtalen, uavhengig av hvem som forårsaker bruddet med mindre dette fremstår som sterkt urimelig ut fra omstendighetene som ligger til grunn for misligholdet.</article></article><article class="legalArticle" data-lovdata-URL="SF/forskrift/2022-09-21-1626/§12" data-name="§12" id="paragraf-15"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Dispensasjon</span></h2><article class="legalP" id="paragraf-15-ledd-1">Nortura kan dispensere fra denne forskriften eller vilkår som fremgår av avtalen når det foreligger særlige grunner. Dispensasjonsvedtak kan påklages til Omsetningsrådet.</article><article class="legalP" id="paragraf-15-ledd-2">Omsetningsrådet delegerer myndigheten til å behandle klagene til Landbruksdirektoratet jf. <a href="lov/1936-07-10-6/§3">omsetningsloven § 3</a> femte ledd.</article></article><article class="legalArticle" data-lovdata-URL="SF/forskrift/2022-09-21-1626/§13" data-name="§13" id="paragraf-16"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttreden</span></h2><article class="legalP" id="paragraf-16-ledd-1">Denne forskriften trer i kraft straks.</article></article></main></body></html>