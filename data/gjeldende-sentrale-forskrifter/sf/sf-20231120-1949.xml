<!DOCTYPE html><html lang="nb"><head><title>Forskrift om tilskudd til internasjonalt migrasjonsarbeid</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2023-11-20-1949</dd><dt class="dokid">DokumentID</dt><dd class="dokid">SF/forskrift/2023-11-20-1949</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="subunit">Etat</dt><dd class="subunit"><ul><li>Innvandringsavdelingen</li></ul></dd><dt class="dateInForce">I kraft fra</dt><dd class="dateInForce">2024-01-01</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2023-12-05 14:25</dd><dt class="title">Tittel</dt><dd class="title">Forskrift om tilskudd til internasjonalt migrasjonsarbeid</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Justis- og beredskapsdepartementet 20. november 2023 til gjennomføring av Stortingets budsjettvedtak kapittel 490 post 76.</dd><dt class="refid">RefID</dt><dd class="refid">forskrift/2023-11-20-1949</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om tilskudd til internasjonalt migrasjonsarbeid</a><ul class="tocSubUl"><li><a href="#paragraf-1">§ 1. Formål</a></li><li><a href="#paragraf-2">§ 2. Hvem som kan få tilskudd til hva</a></li><li><a href="#paragraf-3">§ 3. Bekjentgjøring av tilskudd</a></li><li><a href="#paragraf-4">§ 4. Krav om og til et prosjektforslag</a></li><li><a href="#paragraf-5">§ 5. Hvordan prosjektforslag blir vurdert – betingelser for tilskudd</a></li><li><a href="#paragraf-6">§ 6. Krav om rapportering</a></li><li><a href="#paragraf-7">§ 7. Adgang til å kontrollere at betingelsene og vilkårene for tilskuddet er oppfylt</a></li><li><a href="#paragraf-8">§ 8. Stans og tilbakebetaling</a></li><li><a href="#paragraf-9">§ 9. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2023-11-20-1949" id="dokument"><h1>Forskrift om tilskudd til internasjonalt migrasjonsarbeid</h1><article class="legalArticle" data-lovdata-URL="SF/forskrift/2023-11-20-1949/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Tilskuddet skal fremme dialog med myndigheter i opprinnelses- eller transittland om tilbaketaking av egne borgere eller personer som har tilknytning til landet, forebygge irregulær migrasjon eller legge til rette for retur av personer uten lovlig opphold i Norge.</article></article><article class="legalArticle" data-lovdata-URL="SF/forskrift/2023-11-20-1949/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Hvem som kan få tilskudd til hva</span></h2><article class="legalP" id="paragraf-2-ledd-1">Internasjonale organisasjoner Norge er medlem av, andre stater og frivillige organisasjoner som har aktiviteter i land Norge har samarbeid eller dialog med om retur og migrasjon, kan få tilskudd til tiltak som vil oppfylle minst ett av formålene i <a href="forskrift/2023-11-20-1949/§1">§ 1</a>.</article></article><article class="legalArticle" data-lovdata-URL="SF/forskrift/2023-11-20-1949/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Bekjentgjøring av tilskudd</span></h2><article class="legalP" id="paragraf-3-ledd-1">Tilskudd går fram av det årlige budsjettvedtaket og gjøres kjent for alle potensielle tilskuddsmottakere.</article><article class="legalP" id="paragraf-3-ledd-2">Tilskudd tildeles fortløpende i budsjettåret.</article></article><article class="legalArticle" data-lovdata-URL="SF/forskrift/2023-11-20-1949/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Krav om og til et prosjektforslag</span></h2><article class="legalP" id="paragraf-4-ledd-1">Potensielle tilskuddsmottakere skal fremlegge et prosjektforslag som skal inneholde<ol class="defaultList" type="a"><li data-name="a." value="1"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">klart definerte mål for prosjektet</article></article></li><li data-name="b." value="2"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">prosjektplan med tiltak, virkemidler og eventuelle samarbeidspartnere</article></article></li><li data-name="c." value="3"><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">beskrivelse av forventede resultater</article></article></li><li data-name="d." value="4"><article class="listArticle" id="paragraf-4-ledd-1-punkt-4"><article class="legalP" id="paragraf-4-ledd-1-punkt-4-ledd-1">budsjett og opplysninger om supplerende finansieringskilder.</article></article></li></ol></article></article><article class="legalArticle" data-lovdata-URL="SF/forskrift/2023-11-20-1949/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Hvordan prosjektforslag blir vurdert – betingelser for tilskudd</span></h2><article class="legalP" id="paragraf-5-ledd-1">Tilskuddsforvalter har dialog med myndighetene i aktuelle land om potensielle tilskudd og tilskuddsmottakere. I vurderingen av fremlagte prosjektforslag skal det særlig legges vekt på om tiltaket<ol class="defaultList" type="a"><li data-name="a." value="1"><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">er egnet til å oppnå dialog eller samarbeid med opprinnelseslandet</article></article></li><li data-name="b." value="2"><article class="listArticle" id="paragraf-5-ledd-1-punkt-2"><article class="legalP" id="paragraf-5-ledd-1-punkt-2-ledd-1">oppfyller ett eller flere av formålene i <a href="forskrift/2023-11-20-1949/§1">§ 1</a></article></article></li><li data-name="c." value="3"><article class="listArticle" id="paragraf-5-ledd-1-punkt-3"><article class="legalP" id="paragraf-5-ledd-1-punkt-3-ledd-1">er omfattet av gjeldende retningslinjer for hva som regnes som offisiell utviklingsfinansiering (Official Development Assistance – ODA).</article></article></li></ol></article><article class="legalP" id="paragraf-5-ledd-2">Den som er tildelt tilskudd for det første året av et flerårig prosjekt, prioriteres de påfølgende årene, dersom vilkårene i forskriften og tildelingen ble oppfylt foregående år.</article></article><article class="legalArticle" data-lovdata-URL="SF/forskrift/2023-11-20-1949/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Krav om rapportering</span></h2><article class="legalP" id="paragraf-6-ledd-1">En tilskuddsmottaker skal rapportere til tilskuddsforvalteren om hvordan tiltaket har bidratt til å fremme formålet med tilskuddet.</article><article class="legalP" id="paragraf-6-ledd-2">Rapporten skal inneholde et godkjent regnskap for organisasjonen og oppgi hvilke øvrige bidragsytere som har finansiert tiltak som dekkes av tilskuddet.</article></article><article class="legalArticle" data-lovdata-URL="SF/forskrift/2023-11-20-1949/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Adgang til å kontrollere at betingelsene og vilkårene for tilskuddet er oppfylt</span></h2><article class="legalP" id="paragraf-7-ledd-1">Tilskuddsforvalteren kan kontrollere at betingelsene for tilskuddet og vilkårene i et tilskuddsvedtak eller en tilskuddsavtale er oppfylt gjennom å<ol class="defaultList" type="a"><li data-name="a." value="1"><article class="listArticle" id="paragraf-7-ledd-1-punkt-1"><article class="legalP" id="paragraf-7-ledd-1-punkt-1-ledd-1">kreve opplysninger og dokumentasjon som er nødvendig for kontrollen</article></article></li><li data-name="b." value="2"><article class="listArticle" id="paragraf-7-ledd-1-punkt-2"><article class="legalP" id="paragraf-7-ledd-1-punkt-2-ledd-1">innhente opplysninger fra andre myndigheter som har adgang til å utlevere opplysningene</article></article></li><li data-name="c." value="3"><article class="listArticle" id="paragraf-7-ledd-1-punkt-3"><article class="legalP" id="paragraf-7-ledd-1-punkt-3-ledd-1">besiktige tiltaket, og mottakeren skal medvirke til besiktigelsen dersom det er nødvendig for kontrollen.</article></article></li></ol></article></article><article class="legalArticle" data-lovdata-URL="SF/forskrift/2023-11-20-1949/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Stans og tilbakebetaling</span></h2><article class="legalP" id="paragraf-8-ledd-1">Har en tilskuddsmottaker ikke oppfylt kravene i forskriften og tilskuddsvedtaket eller tilskuddsavtalen, kan tilskuddsforvalteren stoppe videre utbetalinger.</article><article class="legalP" id="paragraf-8-ledd-2">Er tilskuddet ikke brukt i samsvar med kravene, kan tilskuddet kreves delvis eller helt tilbakebetalt.</article><article class="legalP" id="paragraf-8-ledd-3">Har en tilskuddsmottaker fått utbetalt for mye tilskudd eller uforskyldt ikke brukt et tilskudd i samsvar med kravene, kan det som er for mye utbetalt eller som skal tilbakebetales, trekkes fra i et tilskudd som måtte tildeles senere.</article></article><article class="legalArticle" data-lovdata-URL="SF/forskrift/2023-11-20-1949/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse</span></h2><article class="legalP" id="paragraf-9-ledd-1">Forskriften trer i kraft 1. januar 2024.</article></article></main></body></html>