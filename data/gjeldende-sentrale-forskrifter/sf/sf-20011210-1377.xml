<!DOCTYPE html><html lang="no"><head><title>Forskrift om innbetaling av påslag på nettariffen til Energifondet (forskrift om Energifondet)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2001-12-10-1377</dd><dt class="dokid">DokumentID</dt><dd class="dokid">SF/forskrift/2001-12-10-1377</dd><dt class="ministry">Departement</dt><dd class="ministry"><ul><li>Energidepartementet</li></ul></dd><dt class="publishedIn">Publisert i</dt><dd class="publishedIn">I 2001 hefte 15</dd><dt class="dateInForce">I kraft fra</dt><dd class="dateInForce">2002-01-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2025-01-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2024-12-20-3495">forskrift/2024-12-20-3495</a> fra 2025-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1990-06-29-50/§4-4">lov/1990-06-29-50/§4-4</a></li><li><a href="lov/1990-06-29-50/§10-6">lov/1990-06-29-50/§10-6</a></li></ul></dd><dt class="dateOfPublication">Kunngjort</dt><dd class="dateOfPublication">2001-12-14</dd><dt class="lastupdated">Rettet</dt><dd class="lastupdated">2018-05-11 (departementstilhørighet)</dd><dt class="titleShort">Korttittel</dt><dd class="titleShort">Forskrift om Energifondet</dd><dt class="title">Tittel</dt><dd class="title">Forskrift om innbetaling av påslag på nettariffen til Energifondet (forskrift om Energifondet)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Olje- og energidepartementet 10. desember 2001 med hjemmel i <a href="lov/1990-06-29-50">lov 29. juni 1990 nr. 50</a> om produksjon, omforming, overføring, omsetning, fordeling og bruk av energi m.m. (energiloven) <a href="lov/1990-06-29-50/§4-4">§ 4-4</a> og <a href="lov/1990-06-29-50/§10-6">§ 10-6</a>. <br /><strong>Endret</strong> ved <a href="forskrift/2003-12-01-1404">forskrifter 1 des 2003 nr. 1404</a>, <a href="forskrift/2004-05-18-964">18 mai 2004 nr. 964</a>, <a href="forskrift/2012-07-04-713">4 juli 2012 nr. 713</a>, <a href="forskrift/2024-12-20-3495">20 des 2024 nr. 3495</a> (i kraft 1 jan 2025, departementestilhørighet). <br /><strong>Rettelser:</strong> 26.01.2010 (hjemmel), 08.03.2013 (merknader), 11.05.2018 (departementstilhørighet).</dd><dt class="refid">RefID</dt><dd class="refid">forskrift/2001-12-10-1377</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om innbetaling av påslag på nettariffen til Energifondet (forskrift om Energifondet)</a><ul class="tocSubUl"><li><a href="#paragraf-1">§ 1. Formål</a></li><li><a href="#paragraf-2">§ 2. Definisjoner</a></li><li><a href="#paragraf-3">§ 3. Påslag og bidrag til Energifondet</a></li><li><a href="#paragraf-4">§ 4. Regnskap</a></li><li><a href="#paragraf-5">§ 5. Innbetaling og oppgave</a></li><li><a href="#paragraf-6">§ 6. Kontroll</a></li><li><a href="#paragraf-7">§ 7. Dispensasjon</a></li><li><a href="#paragraf-8">§ 8. Ikrafttredelse</a></li><li><a href="#kapittel-1">Merknader til de enkelte bestemmelser</a><ul class="tocSubUl"><li><a href="#kapittel-1-kapittel-1">Til § 2 Definisjoner, bokstav b) nr. 2</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/2001-12-10-1377" id="dokument"><h1>Forskrift om innbetaling av påslag på nettariffen til Energifondet (forskrift om Energifondet)</h1><article class="legalArticle" data-lovdata-URL="SF/forskrift/2001-12-10-1377/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Forskriften skal sikre en effektiv innbetaling og kontroll av bidrag til Energifondet.</article></article><article class="legalArticle" data-lovdata-URL="SF/forskrift/2001-12-10-1377/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" id="paragraf-2-ledd-1">I denne forskrift forstås med:<ol class="defaultList" type="a"><li data-name="a." value="1"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1"><i>Omsetningskonsesjonær:</i> Enhet som har konsesjon meddelt etter <a href="lov/1990-06-29-50/§4-1">energiloven § 4-1</a>.</article></article></li><li data-name="b." value="2"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1"><i>Husholdningsbruk:</i> Med husholdningsbruk menes bruk av elektrisk energi for: <ol class="defaultList" type="1"><li data-name="1." value="1"><article class="listArticle" id="paragraf-2-ledd-1-punkt-2-ledd-1-punkt-1"><article class="legalP" id="paragraf-2-ledd-1-punkt-2-ledd-1-punkt-1-ledd-1">eneboliger, leiligheter, hybler og fritidsboliger, herunder hytter, setrer, koier o.l.</article></article></li><li data-name="2." value="2"><article class="listArticle" id="paragraf-2-ledd-1-punkt-2-ledd-1-punkt-2"><article class="legalP" id="paragraf-2-ledd-1-punkt-2-ledd-1-punkt-2-ledd-1">fellesvaskeri, garasjer og andre fellesanlegg i eller for boliger mv. som nevnt i bokstav a og b.</article></article></li></ol></article></article></li><li data-name="c." value="3"><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1"><i>Målepunkt-ID:</i> Entydig identifikasjon av et målepunkt basert på GS1-standarden Global Service Relation Number (GSRN).</article></article></li><li data-name="d." value="4"><article class="listArticle" id="paragraf-2-ledd-1-punkt-4"><article class="legalP" id="paragraf-2-ledd-1-punkt-4-ledd-1"><i>Forvalter av Energifondet:</i> Den som til enhver tid er satt til å forvalte midlene fra Energifondet.</article></article></li></ol></article><article class="changesToParent">Endret ved <a href="forskrift/2012-07-04-713">forskrift 4 juli 2012 nr. 713</a> (i kraft 1 jan 2013).</article></article><article class="legalArticle" data-lovdata-URL="SF/forskrift/2001-12-10-1377/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Påslag og bidrag til Energifondet</span></h2><article class="legalP" id="paragraf-3-ledd-1">Omsetningskonsesjonær som tarifferer for uttak av elektrisk energi skal i forbindelse med fakturering legge et påslag på tariffen til alle sluttbrukere på alle nettnivåer.</article><article class="legalP" id="paragraf-3-ledd-2">For husholdningsbruk skal påslaget utgjøre 1 øre/kWh. For andre sluttbrukere enn husholdninger skal påslaget utgjøre 800 kroner/år per målepunkt-ID.</article><article class="legalP" id="paragraf-3-ledd-3">Bidraget omsetningskonsesjonær skal betale til Energifondet er 1 øre/kWh multiplisert med den energimengden som er fakturert husholdningsbruk, samt summen av påslag per målepunkt-ID som er fakturert andre sluttbrukere enn husholdninger, i den angjeldende termin.</article><article class="changesToParent">Endret ved <a href="forskrift/2003-12-01-1404">forskrifter 1 des 2003 nr. 1404</a> (i kraft 1 jan 2004), <a href="forskrift/2004-05-18-964">18 mai 2004 nr. 964</a> (i kraft 1 juli 2004), <a href="forskrift/2012-07-04-713">4 juli 2012 nr. 713</a> (i kraft 1 jan 2013).</article></article><article class="legalArticle" data-lovdata-URL="SF/forskrift/2001-12-10-1377/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Regnskap</span></h2><article class="legalP" id="paragraf-4-ledd-1">Det skal etableres egne regnskaps- og balansekonti som tydeliggjør fakturering mot og innbetalinger fra sluttbrukere, samt overføring av bidrag til Energifondet.</article><article class="changesToParent">Endret ved <a href="forskrift/2012-07-04-713">forskrift 4 juli 2012 nr. 713</a> (i kraft 1 jan 2013).</article></article><article class="legalArticle" data-lovdata-URL="SF/forskrift/2001-12-10-1377/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Innbetaling og oppgave</span></h2><article class="legalP" id="paragraf-5-ledd-1">Omsetningskonsesjonær skal sende forvalter av Energifondet terminvise oppgaver. Hver termin omfatter to kalendermåneder. 1. termin omfatter januar og februar, 2. termin mars og april, 3. termin mai og juni, 4. termin juli og august, 5. termin september og oktober og 6. termin november og desember.</article><article class="legalP" id="paragraf-5-ledd-2">Oppgaven skal vise samlet fakturert mengde elektrisk energi og antall målepunkt-ID som er fakturert påslag etter <a href="forskrift/2001-12-10-1377/§3">§ 3</a> annet ledd annet punktum i den angjeldende terminen.</article><article class="legalP" id="paragraf-5-ledd-3">Oppgaven må være kommet frem til forvalter av Energifondet innen 1 måned og 10 dager etter utløpet av hver termin.</article><article class="legalP" id="paragraf-5-ledd-4">Bidraget etter <a href="forskrift/2001-12-10-1377/§3">§ 3</a> tredje ledd forfaller til betaling samtidig med oppgavefristen. Bidrag skal betales uavhengig av faktiske innbetalinger til omsetningskonsesjonær fra sluttbrukere.</article><article class="legalP" id="paragraf-5-ledd-5">Avvik mellom fakturert uttak av elektrisk energi og faktisk forbruk av elektrisk energi skal korrigeres ved motregning eller etterbetaling til Energifondet i forbindelse med den terminen avregning av avviket mot sluttkunder faktureres.</article><article class="legalP" id="paragraf-5-ledd-6">Omsetningskonsesjonærs revisor skal årlig verifisere fakturerte mengder elektrisk energi, antall fakturerte målepunkt-ID og bidrag til Energifondet.</article><article class="changesToParent">Endret ved <a href="forskrift/2012-07-04-713">forskrift 4 juli 2012 nr. 713</a> (i kraft 1 jan 2013).</article></article><article class="legalArticle" data-lovdata-URL="SF/forskrift/2001-12-10-1377/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Kontroll</span></h2><article class="legalP" id="paragraf-6-ledd-1">Forvalter av Energifondet fører kontroll med at <a href="lov/1990-06-29-50/§4-4">energiloven § 4-4</a> og bestemmelser gitt i eller i medhold av denne forskrift overholdes.</article><article class="legalP" id="paragraf-6-ledd-2">Forvalter av Energifondet skal ha rett til å foreta bokettersyn og kreve alle opplysninger som er nødvendige for gjennomføring av kontroll.</article></article><article class="legalArticle" data-lovdata-URL="SF/forskrift/2001-12-10-1377/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Dispensasjon</span></h2><article class="legalP" id="paragraf-7-ledd-1">Departementet kan i særlige tilfeller dispensere fra denne forskrift.</article></article><article class="legalArticle" data-lovdata-URL="SF/forskrift/2001-12-10-1377/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse</span></h2><article class="legalP" id="paragraf-8-ledd-1">Denne forskrift trer i kraft 1. januar 2002. Uttak av elektrisk energi før ikrafttredelsesdatoen er ikke grunnlag for påslag på nettariffen og betaling av bidrag til Energifondet.</article></article><section class="section" id="kapittel-1" data-lovdata-URL="SF/forskrift/2001-12-10-1377/KAPITTEL_1"><h2>Merknader til de enkelte bestemmelser</h2><section class="section" id="kapittel-1-kapittel-1" data-lovdata-URL="SF/forskrift/2001-12-10-1377/KAPITTEL_1-1"><h3>Til § 2 Definisjoner, bokstav b) nr. 2</h3><article class="legalP" id="kapittel-1-kapittel-1-ledd-1">Inn under «andre fellesanlegg» i <a href="forskrift/2001-12-10-1377/§2">§ 2</a> bokstav b) nr. 2 hører bl.a. private, utendørs belysnings- eller oppvarmingsanlegg av kortere veistrekninger, samt belysningsanlegg til akebakker, kortere skiløyper mv. satt opp av og for flere husholdninger i fellesskap. Det må kunne dokumenteres på objektivt og notorisk grunnlag overfor omsetningskonsesjonær at anlegget drives uten fortjeneste av husholdningene som nyter godt av anlegget. Registrering av de ansvarlige/berettigede til bruk av fellesanlegget i Frivillighetsregisteret, jf. <a href="lov/2007-06-29-88">lov 29. juni 2007 nr. 88</a> om register for frivillig virksomhet, anses som tilstrekkelig objektiv og notorisk dokumentasjon for at anlegget drives uten fortjeneste.</article><article class="changesToParent">Merknad tilføyd 8 mars 2013.</article></section></section></main></body></html>