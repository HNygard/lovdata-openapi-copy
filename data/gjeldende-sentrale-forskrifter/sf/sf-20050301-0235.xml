<!DOCTYPE html><html lang="no"><head><title>Forskrift om skipsførerens og rederiets plikter i tilfelle straffbare handlinger av alvorlig art begås om bord og melding om savnede personer</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-03-01-235</dd><dt class="dokid">DokumentID</dt><dd class="dokid">SF/forskrift/2005-03-01-235</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="subunit">Etat</dt><dd class="subunit"><ul><li>Sjøfartsdir.</li></ul></dd><dt class="publishedIn">Publisert i</dt><dd class="publishedIn">I 2005 hefte 4</dd><dt class="dateInForce">I kraft fra</dt><dd class="dateInForce">2005-03-01, 2007-03-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2025-06-26</dd><dt class="lastChangedBy">Sist endret ved</dt><dd class="lastChangedBy"><a href="forskrift/2025-06-26-1372">forskrift/2025-06-26-1372</a></dd><dt class="changesToDocuments">Endrer</dt><dd class="changesToDocuments"><ul><li><a href="forskrift/1975-10-13-3422">forskrift/1975-10-13-3422</a></li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/2013-06-21-102/§8-4">lov/2013-06-21-102/§8-4</a></li><li><a href="forskrift/2013-07-03-974">forskrift/2013-07-03-974</a></li></ul></dd><dt class="dateOfPublication">Kunngjort</dt><dd class="dateOfPublication">2005-03-23</dd><dt class="lastupdated">Rettet</dt><dd class="lastupdated">2022-01-27 (tegnsetting i lister tilpasset universell utforming)</dd><dt class="titleShort">Korttittel</dt><dd class="titleShort">Forskrift om skipsførerens og rederiets plikter</dd><dt class="title">Tittel</dt><dd class="title">Forskrift om skipsførerens og rederiets plikter i tilfelle straffbare handlinger av alvorlig art begås om bord og melding om savnede personer</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Sjøfartsdirektoratet 1. mars 2005 med hjemmel i <a href="lov/2013-06-21-102">lov 21. juni 2013 nr. 102</a> om stillingsvern mv. for arbeidstakere på skip (skipsarbeidsloven) <a href="lov/2013-06-21-102/§9-3">§ 9-3</a>, jf. <a href="forskrift/2013-07-03-974">delegeringsvedtak 3. juli 2013 nr. 974</a>. <br /> <strong>Endret</strong> ved <a href="forskrift/2006-03-01-268">forskrifter 1 mars 2006 nr. 268</a>, <a href="forskrift/2007-06-29-1006">29 juni 2007 nr. 1006</a>, <a href="forskrift/2009-01-20-46">20 jan 2009 nr. 46</a>, <a href="forskrift/2013-08-19-1012">19 aug 2013 nr. 1012</a>, <a href="forskrift/2022-01-24-118">24 jan 2022 nr. 118</a>, <a href="forskrift/2025-06-26-1372">26 juni 2025 nr. 1372</a>. <br /><strong>Rettelser:</strong> 05.09.2013 (hjemmel), 27.01.2022 (tegnsetting i lister tilpasset universell utforming).</dd><dt class="refid">RefID</dt><dd class="refid">forskrift/2005-03-01-235</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om skipsførerens og rederiets plikter i tilfelle straffbare handlinger av alvorlig art begås om bord og melding om savnede personer</a><ul class="tocSubUl"><li><a href="#paragraf-1">§ 1. Virkeområde</a></li><li><a href="#paragraf-2">§ 2. Fravik</a></li><li><a href="#paragraf-3">§ 3. Skipsførerens plikt til å foreta undersøkelser, sikre bevis og varsle relevante myndigheter</a></li><li><a href="#paragraf-4">§ 4. Melding om savnet person</a></li><li><a href="#paragraf-5">§ 5. Skipsførers samarbeid med norsk politi, utenriksstasjon og Sjøfartsdirektorat</a></li><li><a href="#paragraf-6">§ 6. Ransaking og beslag</a></li><li><a href="#paragraf-7">§ 7. Avhør</a></li><li><a href="#paragraf-8">§ 8. Fengslig forvaring</a></li><li><a href="#paragraf-9">§ 9. Oversendelse av undersøkelsesdokumenter</a></li><li><a href="#paragraf-10">§ 10. Ikrafttreden</a></li></ul></li></ul></dd></dl></header><main class="documentBody" data-lovdata-URL="SF/forskrift/2005-03-01-235" id="dokument"><h1>Forskrift om skipsførerens og rederiets plikter i tilfelle straffbare handlinger av alvorlig art begås om bord og melding om savnede personer</h1><article class="legalArticle" data-lovdata-URL="SF/forskrift/2005-03-01-235/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Bestemmelsene i denne forskrift kommer til anvendelse ved mistanke om at en straffbar handling av alvorlig art er begått om bord i norsk skip. Forskriften får tilsvarende anvendelse når noen som følger med skipet er savnet slik at det er grunn til å tro at vedkommende er druknet eller hvor det er begått selvdrap om bord.</article><article class="legalP" id="paragraf-1-ledd-2">Bestemmelsene i denne forskriften kommer ikke til anvendelse ved etterforskning av forhold som står i forbindelse med skipets bygging og drift, herunder navigering.</article><article class="changesToParent">Endret ved <a href="forskrift/2007-06-29-1006">forskrift 29 juni 2007 nr. 1006</a> (i kraft 1 juli 2007).</article></article><article class="legalArticle" data-lovdata-URL="SF/forskrift/2005-03-01-235/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Fravik</span></h2><article class="legalP" id="paragraf-2-ledd-1">I enkelttilfeller kan Sjøfartsdirektoratet etter skriftlig søknad fravike forskriftens krav. Spesielle grunner må gjøre fraviket nødvendig og fraviket må være forsvarlig i forhold til formålet med forskriften.</article></article><article class="legalArticle" data-lovdata-URL="SF/forskrift/2005-03-01-235/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Skipsførerens plikt til å foreta undersøkelser, sikre bevis og varsle relevante myndigheter</span></h2><article class="legalP" id="paragraf-3-ledd-1">Er det grunn til mistanke om at det om bord i norske skip er begått en straffbar handling av alvorlig art, skal skipsfører snarest mulig sørge for å få et overblikk over situasjonen for å avklare om det er grunnlag for å varsle Kripos.</article><article class="legalP" id="paragraf-3-ledd-2">Dersom det etter den innledende undersøkelsen fortsatt er mistanke om at det er begått en straffbar handling av alvorlig art, skal skipsfører umiddelbart varsle Kripos, jf. 5. Deretter skal skipsfører i samråd med Kripos foreta videre undersøkelser og sikre bevis.</article><article class="legalP" id="paragraf-3-ledd-3">Dersom skipsfører ikke får kontakt med Kripos, har skipsfører rett og plikt til å sikre bevis som ikke uten fare for bevisforspillelse kan utsettes.</article><article class="legalP" id="paragraf-3-ledd-4">Dersom skipsfører er forhindret fra eller unnlater å varsle Kripos, plikter rederiet å kontakte Kripos straks det får kunnskap om forholdet.</article><article class="legalP" id="paragraf-3-ledd-5">Er noen å anse som fornærmet ved en straffbar handling, skal skipsføreren innhente skriftlig erklæring fra vedkommende om hvorvidt påtale begjæres eller ikke.</article><article class="changesToParent">Endret ved forskrifter <a href="forskrift/2022-01-24-118">24 jan 2022 nr. 118</a>, <a href="forskrift/2025-06-26-1372">26 juni 2025 nr. 1372</a>.</article></article><article class="legalArticle" data-lovdata-URL="SF/forskrift/2005-03-01-235/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Melding om savnet person</span></h2><article class="legalP" id="paragraf-4-ledd-1">Melding om savnet person skal sendes Hordaland politidistrikt på blankett GP 5173. Blankett GP 5173 skal finnes om bord og kan bestilles fra Sjøfartsdirektoratet.</article></article><article class="legalArticle" data-lovdata-URL="SF/forskrift/2005-03-01-235/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Skipsførers samarbeid med norsk politi, utenriksstasjon og Sjøfartsdirektorat</span></h2><article class="legalP" id="paragraf-5-ledd-1">Fører undersøkelser i en sak til mistanke om en straffbar handling av alvorligere art, skal skipsføreren snarest mulig forelegge saken for Kripos, som varsler det politidistrikt der skipet har sitt hjemsted og eventuelt koordinerer etterforskningen.</article><article class="legalP" id="paragraf-5-ledd-2">Anløper skipet i nærmeste framtid norsk havn overtar det politidistrikt der skipet har sitt hjemsted etterforskningen, eventuelt med bistand fra Kripos.</article><article class="legalP" id="paragraf-5-ledd-3">Anløper skipet i nærmeste framtid utenlandsk havn, overtar utenriksstasjonen etterforskningen, eventuelt med bistand fra Kripos, etter beslutning og veiledning fra det politidistrikt der skipet har sitt hjemsted.</article><article class="legalP" id="paragraf-5-ledd-4">Skipsfører skal rapportere forholdet til Sjøfartsdirektoratet så snart det er anledning, og senest når norske myndigheter ved politi eller utenriksstasjon har overtatt etterforskningen eller besluttet at de ikke vil etterforske saken ytterligere.</article><article class="changesToParent">Endret ved <a href="forskrift/2009-01-20-46">forskrifter 20 jan 2009 nr. 46</a> (tidligere § 6), <a href="forskrift/2022-01-24-118">24 jan 2022 nr. 118</a>.</article></article><article class="legalArticle" data-lovdata-URL="SF/forskrift/2005-03-01-235/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Ransaking og beslag</span></h2><article class="legalP" id="paragraf-6-ledd-1">Skipsfører kan foreta ransaking om bord i skipet dersom det foreligger skjellig grunn til mistanke om en straffbar handling av alvorlig art som etter loven kan medføre frihetsstraff, og ransakingen anses nødvendig av hensyn til etterforskningen, for å gjennomføre en pågripelse, for å lete etter bevis eller for å foreta beslag.</article><article class="legalP" id="paragraf-6-ledd-2">Dersom en person med skjellig grunn mistenkes for en handling som etter loven kan medføre frihetsstraff, kan skipsfører foreta ransaking av personen dersom det er grunn til å anta at ransakingen kan bidra til oppdagelse av bevis eller ting som kan beslaglegges eller som det kan tas hefte i.</article><article class="legalP" id="paragraf-6-ledd-3">Beslutning og gjennomføring av ransaking og beslag må ikke framstå som et uforholdsmessig inngrep.</article><article class="changesToParent">Endret ved forskrifter <a href="forskrift/2009-01-20-46">20 jan 2009 nr. 46</a> (tidligere § 7), <a href="forskrift/2025-06-26-1372">26 juni 2025 nr. 1372</a>.</article></article><article class="legalArticle" data-lovdata-URL="SF/forskrift/2005-03-01-235/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Avhør</span></h2><article class="legalP" id="paragraf-7-ledd-1">Avhør skal holdes for en nemnd som skal bestå av tre personer.</article><article class="legalP" id="paragraf-7-ledd-2">Nemnden ledes av skipsføreren. Skipsføreren velger de øvrige medlemmene blant skipets ansatte. Ved utvelgelsen av nemndens medlemmer skal det tas hensyn til deres evne til å føre et objektivt avhør.</article><article class="legalP" id="paragraf-7-ledd-3">Lederen skal avhøre den mistenkte og de vitner som antas å kunne gi opplysninger i saken. De øvrige medlemmer av nemnda kan stille spørsmål gjennom lederen eller direkte med samtykke av lederen. De avgitte forklaringer innføres i skipsdagboken eller i en særskilt protokoll. Forklaringene leses opp for de som har avgitt dem. Nemndas medlemmer skal ved sin underskrift bekrefte riktigheten av det som er innført.</article><article class="legalP" id="paragraf-7-ledd-4">Den mistenkte kan forlange en bekreftet utskrift av det som er innført i skipsdagboken eller i den særskilte protokoll om saken.</article><article class="changesToParent">Endret ved <a href="forskrift/2009-01-20-46">forskrifter 20 jan 2009 nr. 46</a> (tidligere § 8), <a href="forskrift/2013-08-19-1012">19 aug 2013 nr. 1012</a> (i kraft 20 aug 2013).</article></article><article class="legalArticle" data-lovdata-URL="SF/forskrift/2005-03-01-235/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Fengslig forvaring</span></h2><article class="legalP" id="paragraf-8-ledd-1">Skipsfører skal, når skipsfører anser det påkrevd og vilkårene i annet ledd er oppfylt, sørge for at mistenkt person blir holdt i fengslig forvaring om bord inntil norsk utenriksstasjon eller norsk politi kan ta seg av saken.</article><article class="legalP" id="paragraf-8-ledd-2">Fengslig forvaring kan bare foretas når det foreligger skjellig grunn til mistanke om en straffbar handling av alvorlig art, og som kan medføre høyere straff enn fengsel i 6 måneder, og det om fengsling ikke finner sted er fare for:<ol class="defaultList" type="a"><li data-name="a." value="1"><article class="listArticle" id="paragraf-8-ledd-2-punkt-1"><article class="legalP" id="paragraf-8-ledd-2-punkt-1-ledd-1">unndragelse av straffeforfølging,</article></article></li><li data-name="b." value="2"><article class="listArticle" id="paragraf-8-ledd-2-punkt-2"><article class="legalP" id="paragraf-8-ledd-2-punkt-2-ledd-1">at bevis forspilles, eller</article></article></li><li data-name="c." value="3"><article class="listArticle" id="paragraf-8-ledd-2-punkt-3"><article class="legalP" id="paragraf-8-ledd-2-punkt-3-ledd-1">gjentakelse av den straffbare handlingen.</article></article></li></ol></article><article class="changesToParent">Endret ved forskrifter <a href="forskrift/2009-01-20-46">20 jan 2009 nr. 46</a> (tidligere § 9), <a href="forskrift/2025-06-26-1372">26 juni 2025 nr. 1372</a>.</article></article><article class="legalArticle" data-lovdata-URL="SF/forskrift/2005-03-01-235/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Oversendelse av undersøkelsesdokumenter</span></h2><article class="legalP" id="paragraf-9-ledd-1">I tilfelle hvor norsk utenriksstasjon eller norsk politi ikke har overtatt undersøkelsene, skal innberetningen vedlagt samtlige undersøkelsesdokumenter omgående sendes Kripos.</article><article class="changesToParent">Endret ved <a href="forskrift/2009-01-20-46">forskrifter 20 jan 2009 nr. 46</a> (tidligere § 10), <a href="forskrift/2022-01-24-118">24 jan 2022 nr. 118</a>.</article></article><article class="legalArticle" data-lovdata-URL="SF/forskrift/2005-03-01-235/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttreden</span></h2><article class="legalP" id="paragraf-10-ledd-1">Denne forskrift trer i kraft straks. Fra samme tid oppheves <a href="forskrift/1975-10-13-3422">forskrift 13. oktober 1975 nr. 3422</a> om skipsførerens plikter i tilfelle grovere forbrytelser begås om bord i norske skip.</article><article class="changesToParent">Endret ved <a href="forskrift/2006-03-01-268">forskrifter 1 mars 2006 nr. 268</a>, <a href="forskrift/2009-01-20-46">20 jan 2009 nr. 46</a> (tidligere § 12), <a href="forskrift/2013-08-19-1012">19 aug 2013 nr. 1012</a> (i kraft 20 aug 2013, tidligere § 11), <a href="forskrift/2022-01-24-118">24 jan 2022 nr. 118</a>.</article></article></main></body></html>