<!DOCTYPE html><html lang="no"><head><title>Forskrift om overføring av biobankmateriale til utlandet.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2004-02-26-511</dd><dt class="dokid">DokumentID</dt><dd class="dokid">SF/forskrift/2004-02-26-511</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="subunit">Etat</dt><dd class="subunit"><ul><li>Helserettsavd.</li></ul></dd><dt class="publishedIn">Publisert i</dt><dd class="publishedIn">I 2004 hefte 4 (Merknader)</dd><dt class="dateInForce">I kraft fra</dt><dd class="dateInForce">2004-03-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2013-01-17</dd><dt class="lastChangedBy">Sist endret ved</dt><dd class="lastChangedBy"><a href="forskrift/2013-01-17-61">forskrift/2013-01-17-61</a></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/2003-02-21-12/§10">lov/2003-02-21-12/§10</a></li></ul></dd><dt class="dateOfPublication">Kunngjort</dt><dd class="dateOfPublication">2004-03-16</dd><dt class="titleShort">Korttittel</dt><dd class="titleShort">Forskrift om biobankmateriale til utlandet</dd><dt class="title">Tittel</dt><dd class="title">Forskrift om overføring av biobankmateriale til utlandet.</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Helsedepartementet 26. februar 2004 med hjemmel i <a href="lov/2003-02-21-12">lov 21. februar 2003 nr. 12</a> om biobanker (biobankloven) <a href="lov/2003-02-21-12/§10">§ 10</a> tredje ledd. <br /><strong>Endret</strong> ved <a href="forskrift/2013-01-17-61">forskrift 17 jan 2013 nr. 61</a>.</dd><dt class="refid">RefID</dt><dd class="refid">forskrift/2004-02-26-511</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om overføring av biobankmateriale til utlandet.</a><ul class="tocSubUl"><li><a href="#kapittel-1" data-child-interval="§§ 1 – 2">Kapittel 1. Formål og definisjoner</a><ul class="tocSubUl"><li><a href="#kapittel-1-paragraf-1">§ 1. Formål</a></li><li><a href="#kapittel-1-paragraf-2">§ 2. Definisjoner</a></li></ul></li><li><a href="#kapittel-2" data-child-interval="§§ 3 – 6">Kapittel 2. Overføring til utlandet uten særskilt godkjenning</a><ul class="tocSubUl"><li><a href="#kapittel-2-paragraf-1">§ 3. Anonymt eller avidentifisert materiale</a></li><li><a href="#kapittel-2-paragraf-2">§ 4. Utveksling av forskningsdata</a></li><li><a href="#kapittel-2-paragraf-3">§ 5. Deltakelse på internasjonale kurs</a></li><li><a href="#kapittel-2-paragraf-4">§ 6. Transformerte humane cellekulturer mv.</a></li></ul></li><li><a href="#kapittel-3" data-child-interval="§§ 7 – 11">Kapittel 3. Overføring av biobankmateriale etter generell godkjenning</a><ul class="tocSubUl"><li><a href="#kapittel-3-paragraf-1">§ 7. Generell godkjenning for overføring av biobankmateriale til internasjonale samarbeidspartnere</a></li><li><a href="#kapittel-3-paragraf-2">§ 8. Søknad om generell godkjenning</a></li><li><a href="#kapittel-3-paragraf-3">§ 9. Rapporteringsplikt</a></li><li><a href="#kapittel-3-paragraf-4">§ 10. Endrede forhold</a></li><li><a href="#kapittel-3-paragraf-5">§ 11. Adgang til å trekke godkjenningen tilbake</a></li></ul></li><li><a href="#kapittel-4" data-child-interval="§§ 12 – 13">Kapittel 4. Generelle bestemmelser</a><ul class="tocSubUl"><li><a href="#kapittel-4-paragraf-1">§ 12. Avtale med mottaker</a></li><li><a href="#kapittel-4-paragraf-2">§ 13. Ikrafttredelse</a></li></ul></li><li><a href="#kapittel-5">Merknader til de enkelte bestemmelser i forskrift om overføring av biobankmateriale til utlandet</a><ul class="tocSubUl"><li><a href="#kapittel-5-kapittel-1">Til kapittel 1 Formål og definisjoner</a><ul class="tocSubUl"><li><a href="#kapittel-5-kapittel-1-kapittel-1">Til § 1 Formål</a></li><li><a href="#kapittel-5-kapittel-1-kapittel-2">Til § 2 Definisjoner</a></li></ul></li><li><a href="#kapittel-5-kapittel-2">Til kapittel 2 Overføring til utlandet uten særskilt godkjenning</a><ul class="tocSubUl"><li><a href="#kapittel-5-kapittel-2-kapittel-1">Til § 3 Anonymt eller avidentifisert materiale</a></li><li><a href="#kapittel-5-kapittel-2-kapittel-2">Til § 4 Utveksling av forskningsdata</a></li><li><a href="#kapittel-5-kapittel-2-kapittel-3">Til § 5 Deltakelse på internasjonale kurs</a></li><li><a href="#kapittel-5-kapittel-2-kapittel-4">Til § 6 Transformerte humane cellekulturer mv.</a></li></ul></li><li><a href="#kapittel-5-kapittel-3">Til kapittel 3 Overføring av biobankmateriale etter generell godkjenning</a><ul class="tocSubUl"><li><a href="#kapittel-5-kapittel-3-kapittel-1">Til § 7 Generell godkjenning for overføring av biobankmateriale til internasjonale samarbeidspartnere</a></li><li><a href="#kapittel-5-kapittel-3-kapittel-2">Til § 8 Søknad om generell godkjenning</a></li><li><a href="#kapittel-5-kapittel-3-kapittel-3">Til § 9 Rapporteringsplikt</a></li><li><a href="#kapittel-5-kapittel-3-kapittel-4">Til § 10 Endrede forhold</a></li><li><a href="#kapittel-5-kapittel-3-kapittel-5">Til § 11 Adgang til å trekke godkjenningen tilbake</a></li></ul></li><li><a href="#kapittel-5-kapittel-4">Til kapittel 4 Generelle bestemmelser</a><ul class="tocSubUl"><li><a href="#kapittel-5-kapittel-4-kapittel-1">Til § 12 Avtale med mottaker</a></li><li><a href="#kapittel-5-kapittel-4-kapittel-2">Til § 13 Ikrafttredelse</a></li></ul></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/2004-02-26-511" id="dokument"><h1>Forskrift om overføring av biobankmateriale til utlandet.</h1><section class="section" data-name="kap1" id="kapittel-1" data-lovdata-URL="SF/forskrift/2004-02-26-511/KAPITTEL_1"><h2>Kapittel 1. Formål og definisjoner</h2><article class="legalArticle" data-lovdata-URL="SF/forskrift/2004-02-26-511/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Formålet med forskriften er å regulere unntak fra hovedregelen om godkjenning fra departementet ved overføring av biobankmateriale til utlandet. Unntak kan gjøres når det av hensyn til alminnelig internasjonalt samarbeid synes forsvarlig og hensiktsmessig, og biobankmaterialet utnyttes til individets og samfunnets beste. Forskriften skal sikre at slik overføring av biobankmateriale over landegrensene skjer innenfor betryggende rammer.</article></article><article class="legalArticle" data-lovdata-URL="SF/forskrift/2004-02-26-511/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-2-ledd-1">I denne forskrift forstås med:<ol class="defaultList" type="a"><li data-name="a." value="1"><article class="listArticle" id="kapittel-1-paragraf-2-ledd-1-punkt-1"><article class="legalP" id="kapittel-1-paragraf-2-ledd-1-punkt-1-ledd-1">anonymt/anonymisert biobankmateriale:</article><article class="legalP" id="kapittel-1-paragraf-2-ledd-1-punkt-1-ledd-2">Biobankmateriale der navn, fødselsnummer og andre personentydige kjennetegn er fjernet slik at biobankmaterialet ikke lenger kan knyttes til en enkeltperson.</article></article></li><li data-name="b." value="2"><article class="listArticle" id="kapittel-1-paragraf-2-ledd-1-punkt-2"><article class="legalP" id="kapittel-1-paragraf-2-ledd-1-punkt-2-ledd-1">avidentifisert biobankmateriale:</article><article class="legalP" id="kapittel-1-paragraf-2-ledd-1-punkt-2-ledd-2">Biobankmateriale der navn, fødselsnummer og andre personentydige kjennetegn er fjernet slik at materialet ikke lenger kan knyttes til en enkeltperson, og hvor identiteten bare kan tilbakeføres ved sammenstilling med de samme opplysninger som tidligere ble fjernet.</article></article></li><li data-name="c." value="3"><article class="listArticle" id="kapittel-1-paragraf-2-ledd-1-punkt-3"><article class="legalP" id="kapittel-1-paragraf-2-ledd-1-punkt-3-ledd-1">diagnostisk biobank og behandlingsbiobank:</article><article class="legalP" id="kapittel-1-paragraf-2-ledd-1-punkt-3-ledd-2">En samling humant biologisk materiale som er avgitt for medisinsk undersøkelse, diagnostikk og behandling.</article></article></li><li data-name="d." value="4"><article class="listArticle" id="kapittel-1-paragraf-2-ledd-1-punkt-4"><article class="legalP" id="kapittel-1-paragraf-2-ledd-1-punkt-4-ledd-1">forskningsbiobank:</article><article class="legalP" id="kapittel-1-paragraf-2-ledd-1-punkt-4-ledd-2">En samling humant biologisk materiale og opplysninger som direkte fremkommer ved analyse av dette materialet, og som anvendes eller skal anvendes til forskning.</article></article></li><li data-name="e." value="5"><article class="listArticle" id="kapittel-1-paragraf-2-ledd-1-punkt-5"><article class="legalP" id="kapittel-1-paragraf-2-ledd-1-punkt-5-ledd-1">humant biologisk materiale:</article><article class="legalP" id="kapittel-1-paragraf-2-ledd-1-punkt-5-ledd-2">Organer, deler av organer, celler og vev og bestanddeler av slikt materiale fra levende og døde mennesker.</article></article></li><li data-name="f." value="6"><article class="listArticle" id="kapittel-1-paragraf-2-ledd-1-punkt-6"><article class="legalP" id="kapittel-1-paragraf-2-ledd-1-punkt-6-ledd-1">human cellekultur:</article><article class="legalP" id="kapittel-1-paragraf-2-ledd-1-punkt-6-ledd-2">Kultur av celler som er etablert fra humane celler eller vev og som dyrkes in vitro i laboratoriet.</article></article></li></ol></article></article></section><section class="section" data-name="kap2" id="kapittel-2" data-lovdata-URL="SF/forskrift/2004-02-26-511/KAPITTEL_2"><h2>Kapittel 2. Overføring til utlandet uten særskilt godkjenning</h2><article class="legalArticle" data-lovdata-URL="SF/forskrift/2004-02-26-511/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Anonymt eller avidentifisert materiale</span></h3><article class="legalP" id="kapittel-2-paragraf-1-ledd-1">Anonymt eller avidentifisert biobankmateriale kan som ledd i alminnelig internasjonalt samarbeid overføres til utlandet uten godkjenning fra departementet når følgende tre vilkår er oppfylt:<ol class="defaultList" type="1"><li data-name="1." value="1"><article class="listArticle" id="kapittel-2-paragraf-1-ledd-1-punkt-1"><article class="legalP" id="kapittel-2-paragraf-1-ledd-1-punkt-1-ledd-1">biobanken er forankret i Norge,</article></article></li><li data-name="2." value="2"><article class="listArticle" id="kapittel-2-paragraf-1-ledd-1-punkt-2"><article class="legalP" id="kapittel-2-paragraf-1-ledd-1-punkt-2-ledd-1">overføring skjer kun for å få gjennomført analyser av materialet og analyseresultatene skal tilbakeføres til avsender i Norge, eller overføringen skjer utelukkende som ledd i alminnelig kvalitetskontroll av analysemetoder og</article></article></li><li data-name="3." value="3"><article class="listArticle" id="kapittel-2-paragraf-1-ledd-1-punkt-3"><article class="legalP" id="kapittel-2-paragraf-1-ledd-1-punkt-3-ledd-1">det biologiske materialet blir destruert av mottaker i utlandet eller returnert til avsender etter at analysen er utført.</article></article></li></ol></article></article><article class="legalArticle" data-lovdata-URL="SF/forskrift/2004-02-26-511/§4" data-name="§4" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Utveksling av forskningsdata</span></h3><article class="legalP" id="kapittel-2-paragraf-2-ledd-1">I forbindelse med pågående forskningsprosjekter med norsk deltakelse, kan data fremkommet ved analyser av biologiske prøver sendes til samarbeidspartner i utlandet uten godkjenning fra departementet.</article><article class="legalP" id="kapittel-2-paragraf-2-ledd-2">Opplysninger som nevnt i første ledd skal være anonymisert eller avidentifisert før de sendes ut av landet.</article></article><article class="legalArticle" data-lovdata-URL="SF/forskrift/2004-02-26-511/§5" data-name="§5" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Deltakelse på internasjonale kurs</span></h3><article class="legalP" id="kapittel-2-paragraf-3-ledd-1">I forbindelse med deltakelse på internasjonale kurs som ledd i systematisk videre- og etterutdanning av helsepersonell, kan humant biologisk materiale fra diagnostiske biobanker overføres til utlandet.</article><article class="legalP" id="kapittel-2-paragraf-3-ledd-2">Materialet som nevnt i første ledd skal være anonymisert eller avidentifisert før det sendes ut av landet.</article></article><article class="legalArticle" data-lovdata-URL="SF/forskrift/2004-02-26-511/§6" data-name="§6" id="kapittel-2-paragraf-4"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Transformerte humane cellekulturer mv.</span></h3><article class="legalP" id="kapittel-2-paragraf-4-ledd-1">Enkeltstående transformerte humane cellekulturer og celler med svært høyt delingspotensialet, som skal benyttes til modellsystemer, funksjonelle studier mv., kan overføres til samarbeidspartnere i utlandet uten godkjenning fra departementet.</article><article class="legalP" id="kapittel-2-paragraf-4-ledd-2">Materialet som nevnt i første ledd skal være anonymisert eller avidentifisert før det sendes ut av landet.</article></article></section><section class="section" data-name="kap3" id="kapittel-3" data-lovdata-URL="SF/forskrift/2004-02-26-511/KAPITTEL_3"><h2>Kapittel 3. Overføring av biobankmateriale etter generell godkjenning</h2><article class="legalArticle" data-lovdata-URL="SF/forskrift/2004-02-26-511/§7" data-name="§7" id="kapittel-3-paragraf-1"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Generell godkjenning for overføring av biobankmateriale til internasjonale samarbeidspartnere</span></h3><article class="legalP" id="kapittel-3-paragraf-1-ledd-1">Departementet kan etter søknad gi en generell godkjenning for gjentatte overføringer av biobankmateriale til utlandet i forbindelse med alminnelig internasjonalt samarbeid.</article><article class="legalP" id="kapittel-3-paragraf-1-ledd-2">Biobankmateriale som overføres til utlandet etter generell godkjenning skal som hovedregel være anonymisert eller avidentifisert.</article><article class="legalP" id="kapittel-3-paragraf-1-ledd-3">Departementet kan gi en generell godkjenning for overføring av identifiserbart materiale som skal anonymiseres eller avidentifiseres hos mottager. I særskilte tilfeller kan det gis generell godkjenning for identifiserbart materiale som ikke vil bli anonymisert eller avidentifisert hos mottager.</article><article class="legalP" id="kapittel-3-paragraf-1-ledd-4">I vurderingen av om generell godkjenning skal gis, skal departementet bl.a. legge vekt på overføringenes grad av likhet når det gjelder formål og type materiale, samarbeidsform med mottaker og det aktuelle omfanget av overføringene.</article></article><article class="legalArticle" data-lovdata-URL="SF/forskrift/2004-02-26-511/§8" data-name="§8" id="kapittel-3-paragraf-2"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Søknad om generell godkjenning</span></h3><article class="legalP" id="kapittel-3-paragraf-2-ledd-1">Søknader om generell godkjenning etter <a href="forskrift/2004-02-26-511/§7">§ 7</a> skal så langt det er mulig inneholde opplysninger om:<ol class="defaultList" type="a"><li data-name="a." value="1"><article class="listArticle" id="kapittel-3-paragraf-2-ledd-1-punkt-1"><article class="legalP" id="kapittel-3-paragraf-2-ledd-1-punkt-1-ledd-1">formålet med overføringene, herunder hva slags analyser som skal gjennomføres, hvilke resultater som forventes og hva disse skal brukes til,</article></article></li><li data-name="b." value="2"><article class="listArticle" id="kapittel-3-paragraf-2-ledd-1-punkt-2"><article class="legalP" id="kapittel-3-paragraf-2-ledd-1-punkt-2-ledd-1">navn på prosjektansvarlige og ansvarshavende i Norge,</article></article></li><li data-name="c." value="3"><article class="listArticle" id="kapittel-3-paragraf-2-ledd-1-punkt-3"><article class="legalP" id="kapittel-3-paragraf-2-ledd-1-punkt-3-ledd-1">omfanget av overføringene, for eksempel anslagsvis hvor mange personer eller prøver som skal inngå,</article></article></li><li data-name="d." value="4"><article class="listArticle" id="kapittel-3-paragraf-2-ledd-1-punkt-4"><article class="legalP" id="kapittel-3-paragraf-2-ledd-1-punkt-4-ledd-1">eksisterende forskningssamarbeid og planlagte prosjekter som skal omfattes av den generelle godkjenningen for overføring til utlandet,</article></article></li><li data-name="e." value="5"><article class="listArticle" id="kapittel-3-paragraf-2-ledd-1-punkt-5"><article class="legalP" id="kapittel-3-paragraf-2-ledd-1-punkt-5-ledd-1">beskrivelse av biobankmaterialet. Det skal fremgå om overføringen gjelder vev, celler, blod e.l., bestanddeler av humant biologisk materiale som RNA, DNA og proteiner, eller opplysninger som er utledet av biologisk materiale,</article></article></li><li data-name="f." value="6"><article class="listArticle" id="kapittel-3-paragraf-2-ledd-1-punkt-6"><article class="legalP" id="kapittel-3-paragraf-2-ledd-1-punkt-6-ledd-1">navn på kontaktpersoner og samarbeidende institusjoner i utlandet. Det skal redegjøres for hvordan det er tenkt at resultatene skal offentliggjøres, for eksempel publisering i internasjonale tidsskrifter,</article></article></li><li data-name="g." value="7"><article class="listArticle" id="kapittel-3-paragraf-2-ledd-1-punkt-7"><article class="legalP" id="kapittel-3-paragraf-2-ledd-1-punkt-7-ledd-1">samtykke fra giverne av materialet. Kopi av standardisert samtykkeskjema skal legges ved søknaden,</article></article></li><li data-name="h." value="8"><article class="listArticle" id="kapittel-3-paragraf-2-ledd-1-punkt-8"><article class="legalP" id="kapittel-3-paragraf-2-ledd-1-punkt-8-ledd-1">det skal opplyses om prøvene blir anonymisert eller avidentifisert før utsendelse,</article></article></li><li data-name="i." value="9"><article class="listArticle" id="kapittel-3-paragraf-2-ledd-1-punkt-9"><article class="legalP" id="kapittel-3-paragraf-2-ledd-1-punkt-9-ledd-1">uttalelser fra regional komité for medisinsk forskningsetikk. Kopi av eventuelle uttalelser skal legges ved.</article></article></li></ol></article></article><article class="legalArticle" data-lovdata-URL="SF/forskrift/2004-02-26-511/§9" data-name="§9" id="kapittel-3-paragraf-3"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Rapporteringsplikt</span></h3><article class="legalP" id="kapittel-3-paragraf-3-ledd-1">Den som innehar generell godkjenning etter <a href="forskrift/2004-02-26-511/§7">§ 7</a> skal sende inn en årlig rapport over virksomheten. Rapporten skal sendes departementet innen 15. mars påfølgende år. Rapporten skal inneholde følgende opplysninger:<ol class="defaultList" type="a"><li data-name="a." value="1"><article class="listArticle" id="kapittel-3-paragraf-3-ledd-1-punkt-1"><article class="legalP" id="kapittel-3-paragraf-3-ledd-1-punkt-1-ledd-1">oversikt over prosjekter som medførte oversendelse av biobankmateriale til utlandet,</article></article></li><li data-name="b." value="2"><article class="listArticle" id="kapittel-3-paragraf-3-ledd-1-punkt-2"><article class="legalP" id="kapittel-3-paragraf-3-ledd-1-punkt-2-ledd-1">opplysning om hvor mange prøver som er sendt, hva slags materiale, hva slags analyser og hvor mange pasienter/forsøkspersoner som er involvert,</article></article></li><li data-name="c." value="3"><article class="listArticle" id="kapittel-3-paragraf-3-ledd-1-punkt-3"><article class="legalP" id="kapittel-3-paragraf-3-ledd-1-punkt-3-ledd-1">liste over eventuelle publikasjoner fra de aktuelle prosjektene.</article></article></li></ol></article></article><article class="legalArticle" data-lovdata-URL="SF/forskrift/2004-02-26-511/§10" data-name="§10" id="kapittel-3-paragraf-4"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Endrede forhold</span></h3><article class="legalP" id="kapittel-3-paragraf-4-ledd-1">Endringer i de forhold som er lagt til grunn for generell godkjenning av overføring til utlandet, jf. <a href="forskrift/2004-02-26-511/§7">§ 7</a> og <a href="forskrift/2004-02-26-511/§8">§ 8</a>, skal umiddelbart rapporteres til departementet. Ved vesentlige endringer kan departementet be om at det sendes inn en ny søknad.</article></article><article class="legalArticle" data-lovdata-URL="SF/forskrift/2004-02-26-511/§11" data-name="§11" id="kapittel-3-paragraf-5"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Adgang til å trekke godkjenningen tilbake</span></h3><article class="legalP" id="kapittel-3-paragraf-5-ledd-1">Godkjenningen kan trekkes tilbake dersom overføringene ikke er forsvarlige i henhold til biobankloven og personvernlovgivningen. Ved brudd på vilkår knyttet til godkjenningen kan godkjenningen trekkes tilbake dersom forholdene tilsier det.</article><article class="legalP" id="kapittel-3-paragraf-5-ledd-2">Departementet kan trekke tilbake godkjenning etter <a href="forskrift/2004-02-26-511/§7">§ 7</a> dersom rapporteringsplikten ikke overholdes.</article></article></section><section class="section" data-name="kap4" id="kapittel-4" data-lovdata-URL="SF/forskrift/2004-02-26-511/KAPITTEL_4"><h2>Kapittel 4. Generelle bestemmelser</h2><article class="legalArticle" data-lovdata-URL="SF/forskrift/2004-02-26-511/§12" data-name="§12" id="kapittel-4-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Avtale med mottaker</span></h3><article class="legalP" id="kapittel-4-paragraf-1-ledd-1">Den ansvarshavende for biobanken i Norge skal sørge for at det inngås avtale med mottaker av biobankmaterialet for å sikre at materialet behandles forsvarlig og i tråd med norske regler.</article></article><article class="legalArticle" data-lovdata-URL="SF/forskrift/2004-02-26-511/§13" data-name="§13" id="kapittel-4-paragraf-2"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttredelse</span></h3><article class="legalP" id="kapittel-4-paragraf-2-ledd-1">Forskriften trer i kraft 1. mars 2004.</article></article></section><section class="section" id="kapittel-5" data-lovdata-URL="SF/forskrift/2004-02-26-511/KAPITTEL_5"><h2>Merknader til de enkelte bestemmelser i forskrift om overføring av biobankmateriale til utlandet</h2><section class="section" id="kapittel-5-kapittel-1" data-lovdata-URL="SF/forskrift/2004-02-26-511/KAPITTEL_5-1"><h3>Til kapittel 1 Formål og definisjoner</h3><section class="section" id="kapittel-5-kapittel-1-kapittel-1" data-lovdata-URL="SF/forskrift/2004-02-26-511/KAPITTEL_5-1-1"><h4>Til § 1 Formål</h4><article class="legalP" id="kapittel-5-kapittel-1-kapittel-1-ledd-1">Forskriften beskriver unntak fra hovedregelen i <a href="lov/2003-02-21-12/§10">biobankloven § 10</a>, som krever godkjenning fra departementet ved overføring av biobankmateriale til utlandet.</article><article class="legalP" id="kapittel-5-kapittel-1-kapittel-1-ledd-2">Hjemmelen for å gjøre unntak fra godkjenningskravet gjelder utsendelse av hele eller deler av en biobank, når dette skjer i forbindelse med alminnelig internasjonalt samarbeid. Med «alminnelig internasjonalt samarbeid» menes prosjekter hvor den norske parten er en aktiv og reell samarbeidspartner i prosjektet. I tilfeller som gjelder forskningssamarbeid vil dette f.eks. bety at den norske parten gjøres kjent med forskningsresultater, konklusjoner mv. og til en viss grad deltar aktivt i utforming av problemstillinger, skriving av rapporter/publikasjoner el. Den norske parten må ikke bare være en passiv leverandør av biobankmateriale som skal benyttes i forskningsprosjekter hos aktører i andre land.</article><article class="legalP" id="kapittel-5-kapittel-1-kapittel-1-ledd-3">Forskriften har til formål å sikre at verdifullt og nødvendig samarbeid over landegrensene skal kunne gjennomføres uten krav om godkjenning fra departementet for hver enkelt overføring. Forskriften regulerer derfor enkelte former for overføring til utlandet hvor hensynene til offentlig kontroll og vern om norske ressurser og individets integritet ikke kommer i konflikt med samarbeidet med utenlandske aktører.</article><article class="legalP" id="kapittel-5-kapittel-1-kapittel-1-ledd-4">Materiale i norske biobanker som opprinnelig stammer fra utlandet kan etter dette fritt returneres uten godkjenning for overføring av biobankmateriale til utlandet.</article></section><section class="section" id="kapittel-5-kapittel-1-kapittel-2" data-lovdata-URL="SF/forskrift/2004-02-26-511/KAPITTEL_5-1-2"><h4>Til § 2 Definisjoner</h4><ol class="defaultList" type="a"><li data-name="a." value="1"><article class="listArticle" id="kapittel-5-kapittel-1-kapittel-2-punkt-1"><article class="legalP" id="kapittel-5-kapittel-1-kapittel-2-punkt-1-ledd-1">Biobankmateriale betraktes som anonymt/anonymisert når alle personlige kjennetegn er fjernet slik at det ikke er mulig å finne tilbake til personen som det biologiske materialet eller opplysningene stammer fra. Materiale som er avidentifisert med en mulighet for kobling til personidentifiserbare data, er ikke å betrakte som anonymisert, selv om tilgangen til koblingskoden er svært restriktiv.</article></article></li><li data-name="b." value="2"><article class="listArticle" id="kapittel-5-kapittel-1-kapittel-2-punkt-2"><article class="legalP" id="kapittel-5-kapittel-1-kapittel-2-punkt-2-ledd-1">Biobankmateriale betraktes som avidentifisert når navn, fødselsnummer og andre kjennetegn som entydig kan knyttes til en identifiserbar person er fjernet. Avidentifisert materiale er merket på en måte som gjør det mulig å finne tilbake til personen som det opprinnelig stammet fra.</article></article></li><li data-name="c." value="3"><article class="listArticle" id="kapittel-5-kapittel-1-kapittel-2-punkt-3"><article class="legalP" id="kapittel-5-kapittel-1-kapittel-2-punkt-3-ledd-1">En diagnostisk biobank og en behandlingsbiobank er en samling humant biologisk materiale som er avgitt i forbindelse med medisinsk undersøkelse, diagnostikk eller behandling. Personopplysninger knyttet til biologisk materiale som inngår i en diagnostisk biobank eller en behandlingsbiobank er ikke å betrakte som del av biobanken.</article></article></li><li data-name="d." value="4"><article class="listArticle" id="kapittel-5-kapittel-1-kapittel-2-punkt-4"><article class="legalP" id="kapittel-5-kapittel-1-kapittel-2-punkt-4-ledd-1">En forskningsbiobank er en samling humant biologisk materiale som anvendes eller skal anvendes til forskning. Opplysninger og forskningsdata som er utledet ved analyse av slikt materiale er å betrakte som en del av forskningsbiobanken. Dette gjelder også data som er fremkommet ved analyse av bestanddeler av celler, som RNA, DNA eller proteiner. Opplysninger som stammer fra tidligere analyser i forbindelse med diagnostikk eller behandling, eksempelvis journalopplysninger, er ikke en del av forskningsbiobanken.</article></article></li><li data-name="e." value="5"><article class="listArticle" id="kapittel-5-kapittel-1-kapittel-2-punkt-5"><article class="legalP" id="kapittel-5-kapittel-1-kapittel-2-punkt-5-ledd-1">Med humant biologisk materiale menes organer, deler av organer, celler og vev samt bestanddeler av slikt materiale fra levende eller døde mennesker. Herunder faller også celleholdige kroppsvæsker/utsondringer. Bestanddeler av humant biologisk materiale omfatter blant annet DNA, RNA og proteiner.</article></article></li><li data-name="f." value="6"><article class="listArticle" id="kapittel-5-kapittel-1-kapittel-2-punkt-6"><article class="legalP" id="kapittel-5-kapittel-1-kapittel-2-punkt-6-ledd-1">Med human cellekultur menes celler som stammer fra humant biologisk materiale og som dyrkes <i>in vitro</i> i laboratoriet.</article></article></li></ol></section></section><section class="section" id="kapittel-5-kapittel-2" data-lovdata-URL="SF/forskrift/2004-02-26-511/KAPITTEL_5-2"><h3>Til kapittel 2 Overføring til utlandet uten særskilt godkjenning</h3><section class="section" id="kapittel-5-kapittel-2-kapittel-1" data-lovdata-URL="SF/forskrift/2004-02-26-511/KAPITTEL_5-2-1"><h4>Til § 3 Anonymt eller avidentifisert materiale</h4><article class="legalP" id="kapittel-5-kapittel-2-kapittel-1-ledd-1">Denne bestemmelsen gjør unntak fra kravet om godkjenning når det gjelder overføring av anonymt eller avidentifisert materiale på nærmere bestemte vilkår. Det oppstilles tre vilkår som alle må være oppfylt for at overføring kan skje uten godkjenning.</article><article class="legalP" id="kapittel-5-kapittel-2-kapittel-1-ledd-2">Utgangspunktet i <a href="forskrift/2004-02-26-511/§3">§ 3</a> nr. 1 er at biobanken skal være forankret i Norge. Dette innebærer at biobankvirksomheten drives etter norsk lov og i første omgang skal tjene norske interesser. En overføring av biobankmateriale bør ikke innebære at hele eller større deler av en biobank etableres utenfor Norge. Utførselen bør heller ikke redusere forskningsverdien av biobanken i Norge eller endre den norske tilknytningen.</article><article class="legalP" id="kapittel-5-kapittel-2-kapittel-1-ledd-3">Vilkår nr. 2 forutsetter at overføringen skjer for å få utført analyser til bruk i Norge, eller at overføringen kun har til hensikt å sammenlikne og kvalitetssikre analysemetoder. Bestemmelsen er ikke til hinder for at også samarbeidspartneren i utlandet anvender analyseresultatene.</article><article class="legalP" id="kapittel-5-kapittel-2-kapittel-1-ledd-4">Endelig er det i vilkår nr. 3 krav om at det biologiske materialet ikke oppbevares i utlandet etter gjennomførte analyser. Utsender i Norge kan avtale at prøvene returneres, eller at de blir destruert av mottaker.</article><article class="legalP" id="kapittel-5-kapittel-2-kapittel-1-ledd-5">Ved forsendelse av biobankmateriale etter denne bestemmelsen, skal den ansvarlige for biobanken i Norge forsikre seg om at materialet brukes etter avtale.</article><article class="legalP" id="kapittel-5-kapittel-2-kapittel-1-ledd-6">Et ytterligere vilkår følger av <a href="lov/2003-02-21-12/§10">biobankloven § 10</a> første ledd. I henhold til denne bestemmelsen forutsettes det at en overføring av biobankmateriale også skal være i samsvar med samtykket fra giveren av materialet. Rent praktisk innebærer dette at giveren av biologisk materiale til en biobank bør informeres om, og ha samtykket til, en eventuell overføring av materialet til utlandet allerede på det tidspunkt materialet samles inn. Dersom samtykke mangler, vil overføringen kunne ansees som endret, utvidet eller ny bruk i forhold til det opprinnelige samtykket. Dette vil i utgangspunktet forutsette nytt samtykke. Helsedirektoratet kan imidlertid gjøre unntak fra kravet om nytt samtykke dersom det er umulig eller svært vanskelig å innhente nytt samtykke, jf. <a href="lov/2003-02-21-12/§13">biobankloven § 13</a>. Det skal foreligge en vurdering fra regional komité for medisinsk forskningsetikk (REK).</article><article class="legalP" id="kapittel-5-kapittel-2-kapittel-1-ledd-7">For øvrig oppstiller helseregisterloven, personopplysningsloven og tilhørende forskrifter ytterligere sikkerhetskrav ved overføring til utlandet.</article></section><section class="section" id="kapittel-5-kapittel-2-kapittel-2" data-lovdata-URL="SF/forskrift/2004-02-26-511/KAPITTEL_5-2-2"><h4>Til § 4 Utveksling av forskningsdata</h4><article class="legalP" id="kapittel-5-kapittel-2-kapittel-2-ledd-1">Opplysninger fremkommet ved direkte analyse av det biologiske materialet i en forskningsbiobank er å betrakte som en del av selve biobanken, jf. definisjonen av forskningsbiobanker. Hvis man skal utveksle informasjon eller oppdaterte data med samarbeidspartnere i utlandet, vil man dermed sende deler av en forskningsbiobank ut av landet.</article><article class="legalP" id="kapittel-5-kapittel-2-kapittel-2-ledd-2">Forskriftens <a href="forskrift/2004-02-26-511/§4">§ 4</a> åpner for at det i forbindelse med pågående forskningsprosjekter som involverer en eller flere samarbeidspartnere i utlandet kan utveksles forskningsdata uten godkjenning fra departementet. Det forutsettes at forskningsprosjektet innebærer norsk deltakelse, slik at utførsel av data også kommer norske forskningsinteresser til gode. Dette har også sammenheng med formålsparagrafen, hvor det i merknaden slås fast at den norske parten i det internasjonale samarbeidet skal være en aktiv og reell part i utvekslingen over landegrensene, og ikke kun en passiv «leverandør».</article><article class="legalP" id="kapittel-5-kapittel-2-kapittel-2-ledd-3">Ved utveksling av forskningsdata har opplysningene ofte en kode eller et nummer. Forskeren i Norge har ofte muligheten til å koble data til person. Opplysningene er derfor ikke anonymisert, selv om de ikke er identifiserbare for mottaker i utlandet. I forbindelse med forskningsprosjekter utveksles slik informasjon hele tiden. Et internasjonalt samarbeid forutsetter at partene kan holde hverandre oppdaterte angående fremdriften i prosjektet og oppnådde resultater. Slik utveksling er også verdifullt med tanke på kvalitetssikring.</article><article class="legalP" id="kapittel-5-kapittel-2-kapittel-2-ledd-4">Etter <a href="lov/2003-02-21-12/§10">biobankloven § 10</a> skal overføring av forskningsdata som er del av en forskningsbiobank bare forekomme hvis dette er i samsvar med samtykket fra giveren av det biologiske materialet som dataene er utledet av. Se for øvrig merknaden til forskriftens <a href="forskrift/2004-02-26-511/§3">§ 3</a> når det gjelder <a href="lov/2003-02-21-12/§10">biobankloven § 10</a>.</article></section><section class="section" id="kapittel-5-kapittel-2-kapittel-3" data-lovdata-URL="SF/forskrift/2004-02-26-511/KAPITTEL_5-2-3"><h4>Til § 5 Deltakelse på internasjonale kurs</h4><article class="legalP" id="kapittel-5-kapittel-2-kapittel-3-ledd-1">Bestemmelsen åpner for at norsk helsepersonell kan delta på internasjonale kurs og bidra med biobankmateriale uten at det kreves godkjenning for å ta materialet ut av landet. Det forutsettes at kurset innebærer forebygging, kvalitetskontroll og/eller metodeutvikling. Videre- og etterutdanning av medisinsk personale som skal analysere/vurdere preparater i forbindelse med diagnostikk og behandling vil bl.a. kunne betraktes som et ledd i kvalitetssikring av diagnostikk. Kompetansen til den enkelte deltaker økes, og det faktum at preparatet vurderes av flere innebærer også en kvalitetssikring. Dette kan for eksempel gi grunnlag for revidering av sykdomsdiagnose eller reklassifisering av sykdomsgrupper. Så lenge slik bruk av materiale i en diagnostisk biobank kan komme giveren av materialet eller pasienter med tilsvarende sykdom/diagnose til gode, kan overføring til utlandet foretas uten særskilt godkjenning.</article><article class="legalP" id="kapittel-5-kapittel-2-kapittel-3-ledd-2">Det presiseres i annet ledd at materialet som overføres til utlandet skal være anonymisert eller avidentifisert.</article></section><section class="section" id="kapittel-5-kapittel-2-kapittel-4" data-lovdata-URL="SF/forskrift/2004-02-26-511/KAPITTEL_5-2-4"><h4>Til § 6 Transformerte humane cellekulturer mv.</h4><article class="legalP" id="kapittel-5-kapittel-2-kapittel-4-ledd-1">Bestemmelsen åpner for at transformerte cellekulturer som er etablert fra humane celler eller vev på visse vilkår kan overføres til samarbeidspartnere i utlandet uten godkjenning fra departementet. Unntaket gjelder også for cellekulturer med svært høyt delingspotensiale, som for eksempel T-celler og enkelte mesenchymale stamceller. Unntaket gjelder kun enkeltstående cellekulturer. Det åpnes følgelig ikke for at en biobank bestående av flere cellekulturer helt eller delvis kan overføres til utlandet uten godkjenning. Unntakshjemmelen oppstiller også et vilkår om at cellekulturen overføres med tanke på utnyttelse til modellsystemer, funksjonelle studier og liknende. Dersom mottaker har til hensikt å etablere en større biobank med annet formål, må det som utgangspunkt søkes departementet om godkjenning.</article><article class="legalP" id="kapittel-5-kapittel-2-kapittel-4-ledd-2">Med transformert cellekultur menes celler som er udødeliggjort. Med cellekulturer med «svært høyt delingspotensiale» menes cellekulturer som har potensiale for å dele seg 40-60 ganger eller mer som cellekultur <i>in vitro</i>. God «skikk og bruk» ved publisering av forskningsresultater tilsier at cellekulturer som er beskrevet i publikasjoner skal gjøres tilgjengelig for andre forskere. Når cellekulturene er transformert og udødeliggjort, eller har svært høyt delingspotensiale, vil ikke utsendelse medføre at norske biobanker tappes for verdifullt materiale. Humane cellekulturer som har en mer begrenset levetid representerer imidlertid en begrenset ressurs.</article><article class="legalP" id="kapittel-5-kapittel-2-kapittel-4-ledd-3">Det forutsettes at materialet er anonymisert eller avidentifisert. Ved innsamling av biologisk materiale som kan bli benyttet til etablering av cellelinjer, forutsettes det at personen som materialet stammer fra har samtykket til en slik mulig anvendelse av materialet.</article></section></section><section class="section" id="kapittel-5-kapittel-3" data-lovdata-URL="SF/forskrift/2004-02-26-511/KAPITTEL_5-3"><h3>Til kapittel 3 Overføring av biobankmateriale etter generell godkjenning</h3><section class="section" id="kapittel-5-kapittel-3-kapittel-1" data-lovdata-URL="SF/forskrift/2004-02-26-511/KAPITTEL_5-3-1"><h4>Til § 7 Generell godkjenning for overføring av biobankmateriale til internasjonale samarbeidspartnere</h4><article class="legalP" id="kapittel-5-kapittel-3-kapittel-1-ledd-1">Bestemmelsen åpner for at man for en eller flere biobanker kan søke departementet om generell tillatelse til å sende biobankmateriale ut av landet i forbindelse med alminnelig internasjonalt samarbeid. Slik godkjenning kan gis for pågående og planlagte prosjekter.</article><article class="legalP" id="kapittel-5-kapittel-3-kapittel-1-ledd-2">Biobankmaterialet bør som hovedregel være avidentifisert eller anonymisert før det sendes ut av landet. Dette er bl.a. for å sikre at personidentifiserbare data ikke blir misbrukt i land som har et mindre restriktivt regelverk enn Norge. I tilfeller hvor materiale fra Norge er en del av en større internasjonal innsamling av forskningsmateriale, kan det være hensiktsmessig at alt materiale avidentifiseres eller anonymiseres der hvor den sentrale biobanken er. Det kan derfor gis generell godkjenning til utsendelse av materiale som skal avidentifiseres hos mottaker. I slike tilfeller bør det biologiske materialet og eventuelle personopplysninger sendes separat. Forskriften åpner også for at det i særskilte tilfeller kan gis generell godkjenning til utsendelse av biobankmateriale som ikke vil bli avidentifisert hos mottager. Søker skal da begrunne hvorfor det er nødvendig å sende ut prøver eller analyseresultater med personentydige kjennetegn.</article><article class="legalP" id="kapittel-5-kapittel-3-kapittel-1-ledd-3">En forutsetning for å få generell godkjenning er at de gjentatte overføringene har en slik grad av likhet at de kan undergis en samlet vurdering. Overføringene bør ha et overordnet felles formål og være av et visst omfang for at generell godkjenning skal kunne gis. Forhold som samarbeidsform og tilknytning til utlandet, hvordan biobankmaterialet skal utnyttes i utlandet og hvorvidt det dreier seg om anonyme eller personidentifiserbare opplysninger skal vektlegges i vurderingen. Biobankmaterialets verdi for det norske samfunnet bør stå sentralt i vurderingen.</article><article class="legalP" id="kapittel-5-kapittel-3-kapittel-1-ledd-4">Grad av likhet i analyser kan for eksempel være genetiske undersøkelser knyttet til en bestemt sykdom. Likhet i type materiale kan for eksempel være at det skal samles inn blodprøver eller en bestemt type vev, og at det er celler, vev eller bestanddeler av slikt materiale (DNA, RNA, proteiner) som skal analyseres. Se for øvrig kommentarer under <a href="forskrift/2004-02-26-511/§8">§ 8</a>.</article></section><section class="section" id="kapittel-5-kapittel-3-kapittel-2" data-lovdata-URL="SF/forskrift/2004-02-26-511/KAPITTEL_5-3-2"><h4>Til § 8 Søknad om generell godkjenning</h4><article class="legalP" id="kapittel-5-kapittel-3-kapittel-2-ledd-1">Det kan søkes om godkjenning for overføring av biobankmateriale til utlandet både for pågående og planlagte prosjekter. I den grad det er mulig å redegjøre for virksomheten, prosjektene og detaljene omkring behovet for overføring til utlandet, skal søknaden inneholde opplysninger som nevnt i <a href="forskrift/2004-02-26-511/§8">§ 8</a> a) – i).</article><article class="legalP" id="kapittel-5-kapittel-3-kapittel-2-ledd-2">Det skal opplyses om hva som er formålet eller hensikten med utsendelsen. Dette kan f.eks. være opplysninger om hvorvidt det skal utføres biokjemiske eller statistiske analyserer på biologiske prøver eller forskningsdata/opplysninger i utlandet.</article><article class="legalP" id="kapittel-5-kapittel-3-kapittel-2-ledd-3">Navn på den ansvarshavende for biobanken i Norge skal oppgis. I tillegg skal det opplyses om navn på den/de ansvarlige for forskningsprosjektet/ forskningsprosjektene.</article><article class="legalP" id="kapittel-5-kapittel-3-kapittel-2-ledd-4">Det skal redegjøres for omfanget av utsendelsene. Dette gjelder anslagsvis hvor mange prosjekter som inngår/skal inngå, og anslagsvis hvor mange prøver/pasienter som vil inngå i utsendelser knyttet til de ulike prosjektene.</article><article class="legalP" id="kapittel-5-kapittel-3-kapittel-2-ledd-5">Det skal legges ved en prosjektbeskrivelse for eksisterende forskningssamarbeid og en oversikt over planlagte prosjekter som vil medføre utsendelse av biobankmateriale. Som prosjektbeskrivelse godtas blant annet kopi av studieprotokoll eller summarisk oversikt som inneholder beskrivelse av prosjektets bakgrunn, formål, analysemetoder etc.</article><article class="legalP" id="kapittel-5-kapittel-3-kapittel-2-ledd-6">Søknaden skal inneholde beskrivelse av materialet som skal sendes ut. Det skal fremgå om overføringen gjelder organer, deler av organer, vev, celler eller blod, bestanddeler av slikt materiale (RNA, DNA, proteiner), eller opplysninger/forskningsdata som er fremkommet ved direkte analyse av humant biologisk materiale.</article><article class="legalP" id="kapittel-5-kapittel-3-kapittel-2-ledd-7">Det skal opplyses om navn på kontaktpersoner og samarbeidende institusjoner i utlandet. Her skal det også oppgis om mottakeren er del av et kommersielt foretak. Videre skal det redegjøres for om forskningsdata er tenkt publisert i nasjonale eller internasjonale tidsskrifter, om det skal inngå i kvalitetssikringsarbeid, rapporter eller liknende.</article><article class="legalP" id="kapittel-5-kapittel-3-kapittel-2-ledd-8">Dersom det brukes et standardisert samtykkeskjema, skal dette legges ved. Ellers bør samtykkeskjema og pasientinformasjon for hvert enkelt prosjekt legges ved. Det er viktig at prøvegivers samtykke til å avgi materiale også omfatter et informert samtykke til at materialet kan sendes ut av landet. Dette må fremgå av samtykkeskjemaet. Se for øvrig merknaden til forskriftens <a href="forskrift/2004-02-26-511/§3">§ 3</a> og henvisningen til <a href="lov/2003-02-21-12/§13">biobankloven § 13</a>.</article><article class="legalP" id="kapittel-5-kapittel-3-kapittel-2-ledd-9">Det skal opplyses om hvorvidt prøvene avidentifiseres eller anonymiseres før de sendes ut av landet. Dersom dette skjer hos mottager, skal det fremgå av søknaden. I tilfeller hvor det anses som nødvendig å sende ut biologisk materiale eller opplysninger som inneholder pasientens navn, fødselsnummer eller andre personentydige kjennetegn, må dette begrunnes spesielt.</article><article class="legalP" id="kapittel-5-kapittel-3-kapittel-2-ledd-10">Dersom prosjektet/prosjektene har vært til vurdering hos regional komité for medisinsk forskningsetikk, skal uttalelsen/uttalelsene fra REK legges ved søknaden.</article></section><section class="section" id="kapittel-5-kapittel-3-kapittel-3" data-lovdata-URL="SF/forskrift/2004-02-26-511/KAPITTEL_5-3-3"><h4>Til § 9 Rapporteringsplikt</h4><article class="legalP" id="kapittel-5-kapittel-3-kapittel-3-ledd-1">Den som innehar godkjenning etter <a href="forskrift/2004-02-26-511/§7">§ 7</a> plikter å sende inn en årlig rapport over virksomheten. Rapporten skal sendes departementet innen 15. mars påfølgende år. Departementet kan etter henvendelse fra rapporteringspliktig gi utsatt frist.</article><article class="legalP" id="kapittel-5-kapittel-3-kapittel-3-ledd-2">Rapporten skal bl.a. inneholde en oversikt over prosjekter som medførte utsendelse av biologisk materiale til utlandet. Det er tilstrekkelig med prosjekttittel og navn på prosjektleder.</article><article class="legalP" id="kapittel-5-kapittel-3-kapittel-3-ledd-3">I tilknytning til hvert prosjekt skal det opplyses om hvor mange prøver som er sendt og hvor mange pasienter som har avgitt materiale (det kan være innhentet flere prøver fra samme person). Videre skal det opplyses om hva slags materiale som er sendt (jf. merknader til <a href="forskrift/2004-02-26-511/§7">§ 7</a> e) og hva slags analyser som er utført (f.eks. mutasjonsanalyser for gen X, Y, Z, måling av proteinnivå for protein a, b, c).</article><article class="legalP" id="kapittel-5-kapittel-3-kapittel-3-ledd-4">Dersom det er publisert artikler, rapporter eller liknende i tilknytning til noen av prosjektene, skal det legges ved en liste over dette i rapporten. Listen skal inneholde informasjon om hva slags publikasjon det er snakk om og eventuelt en fullstendig referanse til tidsskrift.</article><article class="legalP" id="kapittel-5-kapittel-3-kapittel-3-ledd-5">Dersom rapporteringsplikten ikke overholdes, kan departementet trekke tilbake godkjenningen, jf. <a href="forskrift/2004-02-26-511/§11">§ 11</a>.</article></section><section class="section" id="kapittel-5-kapittel-3-kapittel-4" data-lovdata-URL="SF/forskrift/2004-02-26-511/KAPITTEL_5-3-4"><h4>Til § 10 Endrede forhold</h4><article class="legalP" id="kapittel-5-kapittel-3-kapittel-4-ledd-1">Endringer i forhold til de vilkår som er lagt til grunn for godkjenning etter <a href="forskrift/2004-02-26-511/§7">§ 7</a> (jf. <a href="forskrift/2004-02-26-511/§8">§ 8</a>) skal umiddelbart rapporteres til departementet. Dersom det skjer vesentlige endringer, kan departementet be om at det sendes inn en ny søknad. Det er departementet som avgjør hva som anses som vesentlige endringer.</article></section><section class="section" id="kapittel-5-kapittel-3-kapittel-5" data-lovdata-URL="SF/forskrift/2004-02-26-511/KAPITTEL_5-3-5"><h4>Til § 11 Adgang til å trekke godkjenningen tilbake</h4><article class="legalP" id="kapittel-5-kapittel-3-kapittel-5-ledd-1">Departementet kan trekke tilbake en generell godkjenning gitt etter <a href="forskrift/2004-02-26-511/§7">§ 7</a>, jf. <a href="forskrift/2004-02-26-511/§8">§ 8</a>, dersom utførsel av biobankmateriale ikke er forsvarlig i forhold til biobankloven og personvernlovgivningen. Godkjenningen kan også trekkes tilbake ved brudd på vilkår knyttet til godkjenningen, f.eks. dersom rapporteringsplikten etter <a href="forskrift/2004-02-26-511/§9">§ 9</a> ikke overholdes.</article></section></section><section class="section" id="kapittel-5-kapittel-4" data-lovdata-URL="SF/forskrift/2004-02-26-511/KAPITTEL_5-4"><h3>Til kapittel 4 Generelle bestemmelser</h3><section class="section" id="kapittel-5-kapittel-4-kapittel-1" data-lovdata-URL="SF/forskrift/2004-02-26-511/KAPITTEL_5-4-1"><h4>Til § 12 Avtale med mottaker</h4><article class="legalP" id="kapittel-5-kapittel-4-kapittel-1-ledd-1">Før biobankmateriale sendes ut av landet, må den ansvarshavende sørge for at det foreligger en avtale med mottaker i utlandet for å sikre at materialet håndteres i samsvar med norske regler. Bestemmelsen gjelder både når overføring skjer etter kapittel 2 i denne forskriften og etter generell godkjenning i henhold til <a href="forskrift/2004-02-26-511/kap3">kapittel 3</a>. Den ansvarshavende etter <a href="lov/2003-02-21-12/§7">biobankloven § 7</a> har ansvaret for at avtalen blir overholdt.</article></section><section class="section" id="kapittel-5-kapittel-4-kapittel-2" data-lovdata-URL="SF/forskrift/2004-02-26-511/KAPITTEL_5-4-2"><h4>Til § 13 Ikrafttredelse</h4><article class="legalP" id="kapittel-5-kapittel-4-kapittel-2-ledd-1">Forskriften skal tre i kraft 1. mars 2004.</article><article class="changesToParent">Merknader endret ved <a href="forskrift/2013-01-17-61">forskrift 17 jan 2013 nr. 61</a>.</article></section></section></section></main></body></html>