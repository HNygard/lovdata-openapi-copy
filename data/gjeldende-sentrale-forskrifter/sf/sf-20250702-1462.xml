<!DOCTYPE html><html lang="nb"><head><title>Forskrift om enkelte klagenemnder på Kunnskapsdepartementets område</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2025-07-02-1462</dd><dt class="dokid">DokumentID</dt><dd class="dokid">SF/forskrift/2025-07-02-1462</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="subunit">Etat</dt><dd class="subunit"><ul><li>Juridisk avdeling</li></ul></dd><dt class="dateInForce">I kraft fra</dt><dd class="dateInForce">2025-08-01</dd><dt class="basedOn">Hjemmel</dt><dd class="basedOn"><ul><li><a href="lov/2024-03-08-9/§14-2">lov/2024-03-08-9/§14-2</a></li><li><a href="lov/2018-06-08-28/§20">lov/2018-06-08-28/§20</a></li><li><a href="lov/2023-06-09-30/§23-3">lov/2023-06-09-30/§23-3</a></li></ul></dd><dt class="dateOfPublication">Kunngjort</dt><dd class="dateOfPublication">2025-07-07 16:10</dd><dt class="a11yStatus">Tilgjengelighetsstatus</dt><dd class="a11yStatus">Mangler vurdering.</dd><dt class="title">Tittel</dt><dd class="title">Forskrift om enkelte klagenemnder på Kunnskapsdepartementets område</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kunnskapsdepartementet 2. juli 2025 med hjemmel i <a href="lov/2024-03-08-9/§14-2">lov 8. mars 2024 nr. 9 om universiteter og høyskoler (universitets- og høyskoleloven) § 14-2</a>, <a href="lov/2018-06-08-28/§20">lov 8. juni 2018 nr. 28 om høyere yrkesfaglig utdanning (fagskoleloven) § 20</a> og <a href="lov/2023-06-09-30/§23-3">lov 9. juni 2023 nr. 30 om grunnskoleopplæringa og den vidaregåande opplæringa (opplæringslova) § 23-3</a>.</dd><dt class="refid">RefID</dt><dd class="refid">forskrift/2025-07-02-1462</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om enkelte klagenemnder på Kunnskapsdepartementets område</a><ul class="tocSubUl"><li><a href="#kapittel-1" data-child-interval="§ 1">Kapittel 1. Virkeområde</a><ul class="tocSubUl"><li><a href="#kapittel-1-paragraf-1">§ 1. Virkeområde</a></li></ul></li><li><a href="#kapittel-2" data-child-interval="§§ 2 – 5">Kapittel 2. NOKUTs klagenemnd</a><ul class="tocSubUl"><li><a href="#kapittel-2-paragraf-1">§ 2. Klagenemndas oppgaver</a></li><li><a href="#kapittel-2-paragraf-2">§ 3. Klagenemndas oppnevning og sammensetning</a></li><li><a href="#kapittel-2-paragraf-3">§ 4. Vedtaksførhet og flertallskrav</a></li><li><a href="#kapittel-2-paragraf-4">§ 5. Delegering i nemnda</a></li></ul></li><li><a href="#kapittel-3" data-child-interval="§§ 6 – 9">Kapittel 3. Klagenemnd for godkjenning av utenlandsk utdanning og yrkesgodkjenning</a><ul class="tocSubUl"><li><a href="#kapittel-3-paragraf-1">§ 6. Klagenemndas oppgaver</a></li><li><a href="#kapittel-3-paragraf-2">§ 7. Klagenemndas oppnevning og sammensetning</a></li><li><a href="#kapittel-3-paragraf-3">§ 8. Vedtaksførhet og flertallskrav</a></li><li><a href="#kapittel-3-paragraf-4">§ 9. Delegering i nemnda</a></li></ul></li><li><a href="#kapittel-4" data-child-interval="§ 10">Kapittel 4. Ikrafttredelse og overgangsordning</a><ul class="tocSubUl"><li><a href="#kapittel-4-paragraf-1">§ 10. Ikrafttredelse og overgangsordning</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/2025-07-02-1462" id="dokument"><h1>Forskrift om enkelte klagenemnder på Kunnskapsdepartementets område</h1><section class="section" data-name="kap1" id="kapittel-1" data-lovdata-URL="SF/forskrift/2025-07-02-1462/KAPITTEL_1"><h2>Kapittel 1. Virkeområde</h2><article class="legalArticle" data-lovdata-URL="SF/forskrift/2025-07-02-1462/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-1-ledd-1">Forskriften gjelder følgende klagenemnder på Kunnskapsdepartementets område:<ol class="defaultList" type="a"><li data-name="a." value="1"><article class="listArticle" id="kapittel-1-paragraf-1-ledd-1-punkt-1"><article class="legalP" id="kapittel-1-paragraf-1-ledd-1-punkt-1-ledd-1">NOKUTs klagenemnd</article></article></li><li data-name="b." value="2"><article class="listArticle" id="kapittel-1-paragraf-1-ledd-1-punkt-2"><article class="legalP" id="kapittel-1-paragraf-1-ledd-1-punkt-2-ledd-1">Klagenemnd for godkjenning av utenlandsk utdanning og yrkesgodkjenning.</article></article></li></ol></article><article class="legalP" id="kapittel-1-paragraf-1-ledd-2">Forskriften gir regler om klagenemndenes oppgaver, organisering og saksbehandling.</article></article></section><section class="section" data-name="kap2" id="kapittel-2" data-lovdata-URL="SF/forskrift/2025-07-02-1462/KAPITTEL_2"><h2>Kapittel 2. NOKUTs klagenemnd</h2><article class="legalArticle" data-lovdata-URL="SF/forskrift/2025-07-02-1462/§2" data-name="§2" id="kapittel-2-paragraf-1"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Klagenemndas oppgaver</span></h3><article class="legalP" id="kapittel-2-paragraf-1-ledd-1">Klagenemnda skal avgjøre klager over følgende vedtak fattet av NOKUT:<ol class="defaultList" type="a"><li data-name="a." value="1"><article class="listArticle" id="kapittel-2-paragraf-1-ledd-1-punkt-1"><article class="legalP" id="kapittel-2-paragraf-1-ledd-1-punkt-1-ledd-1">Vedtak om akkreditering</article></article></li><li data-name="b." value="2"><article class="listArticle" id="kapittel-2-paragraf-1-ledd-1-punkt-2"><article class="legalP" id="kapittel-2-paragraf-1-ledd-1-punkt-2-ledd-1">Vedtak i forbindelse med tilsyn med oppfyllelsen av de gjeldende standardene og kriteriene for akkreditering</article></article></li><li data-name="c." value="3"><article class="listArticle" id="kapittel-2-paragraf-1-ledd-1-punkt-3"><article class="legalP" id="kapittel-2-paragraf-1-ledd-1-punkt-3-ledd-1">Vedtak i forbindelse med tilsyn med institusjonenes systematiske kvalitetsarbeid.</article></article></li></ol></article></article><article class="legalArticle" data-lovdata-URL="SF/forskrift/2025-07-02-1462/§3" data-name="§3" id="kapittel-2-paragraf-2"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Klagenemndas oppnevning og sammensetning</span></h3><article class="legalP" id="kapittel-2-paragraf-2-ledd-1">Klagenemnda oppnevnes av departementet.</article><article class="legalP" id="kapittel-2-paragraf-2-ledd-2">Klagenemnda skal ha seks medlemmer og være sammensatt slik:<ol class="defaultList" type="a"><li data-name="a." value="1"><article class="listArticle" id="kapittel-2-paragraf-2-ledd-2-punkt-1"><article class="legalP" id="kapittel-2-paragraf-2-ledd-2-punkt-1-ledd-1">En leder og en nestleder som skal være jurister, jf. <a href="lov/2022-05-12-28/§67">advokatloven § 67</a>. Leder skal ikke være ansatt eller medlem av styret ved institusjon som går inn under henholdsvis <a href="lov/2018-06-08-28">fagskoleloven</a> eller <a href="lov/2024-03-08-9">lov om universiteter og høyskoler</a>. Departementet utpeker leder og nestleder. Nestleder er vara for leder.</article></article></li><li data-name="b." value="2"><article class="listArticle" id="kapittel-2-paragraf-2-ledd-2-punkt-2"><article class="legalP" id="kapittel-2-paragraf-2-ledd-2-punkt-2-ledd-1">Ett medlem med personlig varamedlem som har bakgrunn fra universitet eller høyskole.</article></article></li><li data-name="c." value="3"><article class="listArticle" id="kapittel-2-paragraf-2-ledd-2-punkt-3"><article class="legalP" id="kapittel-2-paragraf-2-ledd-2-punkt-3-ledd-1">Ett medlem med personlig varamedlem som har bakgrunn fra høyere yrkesfaglig utdanningsinstitusjon.</article></article></li><li data-name="d." value="4"><article class="listArticle" id="kapittel-2-paragraf-2-ledd-2-punkt-4"><article class="legalP" id="kapittel-2-paragraf-2-ledd-2-punkt-4-ledd-1">To medlemmer med personlige varamedlemmer som representerer studenter i høyere utdanning og i høyere yrkesfaglig utdanning. Medlemmene skal oppnevnes i samsvar med forslag fra representative elev- eller studentorganisasjoner.</article></article></li></ol></article><article class="legalP" id="kapittel-2-paragraf-2-ledd-3">Medlemmene oppnevnes for inntil fire år, med unntak av studentrepresentantene som oppnevnes for inntil to år. Medlemmene kan gjenoppnevnes én gang. Personer som har vært varamedlemmer kan oppnevnes i to perioder som fast medlem.</article><article class="legalP" id="kapittel-2-paragraf-2-ledd-4">Kravene i <a href="lov/2017-06-16-51/§28/ledd/1">likestillings- og diskrimineringsloven § 28 første ledd</a> skal oppfylles for studentrepresentantene og de øvrige medlemmene hver for seg.</article></article><article class="legalArticle" data-lovdata-URL="SF/forskrift/2025-07-02-1462/§4" data-name="§4" id="kapittel-2-paragraf-3"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Vedtaksførhet og flertallskrav</span></h3><article class="legalP" id="kapittel-2-paragraf-3-ledd-1">Klagenemnda er vedtaksfør når minst fire medlemmer, inkludert lederen eller nestlederen og en studentrepresentant, deltar i behandlingen.</article><article class="legalP" id="kapittel-2-paragraf-3-ledd-2">Vedtak treffes ved alminnelig flertall av de avgitte stemmene. Ved stemmelikhet har nemndas leder dobbeltstemme. Dersom nemndas leder ikke er til stede, har nestleder dobbeltstemme.</article></article><article class="legalArticle" data-lovdata-URL="SF/forskrift/2025-07-02-1462/§5" data-name="§5" id="kapittel-2-paragraf-4"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Delegering i nemnda</span></h3><article class="legalP" id="kapittel-2-paragraf-4-ledd-1">Klagenemnda kan delegere til nemndas leder å fatte vedtak i enkle saker. Beslutningen om delegering må være enstemmig.</article></article></section><section class="section" data-name="kap3" id="kapittel-3" data-lovdata-URL="SF/forskrift/2025-07-02-1462/KAPITTEL_3"><h2>Kapittel 3. Klagenemnd for godkjenning av utenlandsk utdanning og yrkesgodkjenning</h2><article class="legalArticle" data-lovdata-URL="SF/forskrift/2025-07-02-1462/§6" data-name="§6" id="kapittel-3-paragraf-1"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Klagenemndas oppgaver</span></h3><article class="legalP" id="kapittel-3-paragraf-1-ledd-1">Klagenemnda skal behandle klager over enkeltvedtak om godkjenning av utenlandsk fag- og yrkesopplæring etter <a href="lov/2023-06-09-30/§23-3">opplæringsloven § 23-3</a>, om generell godkjenning av utenlandsk fagskoleutdanning etter <a href="lov/2018-06-08-28/§7">fagskoleloven § 7</a>, og om generell godkjenning av utenlandsk høyere utdanning etter <a href="lov/2024-03-08-9/§9-7">universitets- og høyskoleloven §§ 9-7</a> og <a href="lov/2024-03-08-9/§9-8">9-8</a>.</article></article><article class="legalArticle" data-lovdata-URL="SF/forskrift/2025-07-02-1462/§7" data-name="§7" id="kapittel-3-paragraf-2"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Klagenemndas oppnevning og sammensetning</span></h3><article class="legalP" id="kapittel-3-paragraf-2-ledd-1">Klagenemnda oppnevnes av departementet.</article><article class="legalP" id="kapittel-3-paragraf-2-ledd-2">Klagenemnda skal ha fem medlemmer og skal være sammensatt slik:<ol class="defaultList" type="a"><li data-name="a." value="1"><article class="listArticle" id="kapittel-3-paragraf-2-ledd-2-punkt-1"><article class="legalP" id="kapittel-3-paragraf-2-ledd-2-punkt-1-ledd-1">En leder og en nestleder som skal være jurister, jf. <a href="lov/2022-05-12-28/§67">advokatloven § 67</a>. Departementet utpeker leder og nestleder. Nestleder er vara for leder.</article></article></li><li data-name="b." value="2"><article class="listArticle" id="kapittel-3-paragraf-2-ledd-2-punkt-2"><article class="legalP" id="kapittel-3-paragraf-2-ledd-2-punkt-2-ledd-1">Ett medlem, med personlig varamedlem, med bakgrunn fra yrkesopplæring eller yrkesfaglig utdanning.</article></article></li><li data-name="c." value="3"><article class="listArticle" id="kapittel-3-paragraf-2-ledd-2-punkt-3"><article class="legalP" id="kapittel-3-paragraf-2-ledd-2-punkt-3-ledd-1">Ett medlem, med personlig varamedlem, med bakgrunn fra høyere utdanning.</article></article></li><li data-name="d." value="4"><article class="listArticle" id="kapittel-3-paragraf-2-ledd-2-punkt-4"><article class="legalP" id="kapittel-3-paragraf-2-ledd-2-punkt-4-ledd-1">Ett medlem, med personlig varamedlem, som arbeider som styrer eller pedagogisk leder i barnehage eller som lærer.</article></article></li></ol></article><article class="legalP" id="kapittel-3-paragraf-2-ledd-3">Medlemmene oppnevnes for inntil fire år. Medlemmene kan gjenoppnevnes én gang. Personer som har vært varamedlemmer kan oppnevnes i to perioder som fast medlem.</article></article><article class="legalArticle" data-lovdata-URL="SF/forskrift/2025-07-02-1462/§8" data-name="§8" id="kapittel-3-paragraf-3"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Vedtaksførhet og flertallskrav</span></h3><article class="legalP" id="kapittel-3-paragraf-3-ledd-1">Klagenemnda er vedtaksfør når minst fire medlemmer, inkludert lederen eller nestlederen deltar i behandlingen.</article><article class="legalP" id="kapittel-3-paragraf-3-ledd-2">Vedtak treffes ved alminnelig flertall av de avgitte stemmene. Ved stemmelikhet har nemndas leder dobbeltstemme. Dersom nemndas leder ikke er til stede, har nestleder dobbeltstemme.</article></article><article class="legalArticle" data-lovdata-URL="SF/forskrift/2025-07-02-1462/§9" data-name="§9" id="kapittel-3-paragraf-4"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Delegering i nemnda</span></h3><article class="legalP" id="kapittel-3-paragraf-4-ledd-1">Klagenemnda kan delegere til nemndas leder å fatte vedtak i enkle saker. Beslutningen om delegering må være enstemmig.</article></article></section><section class="section" data-name="kap4" id="kapittel-4" data-lovdata-URL="SF/forskrift/2025-07-02-1462/KAPITTEL_4"><h2>Kapittel 4. Ikrafttredelse og overgangsordning</h2><article class="legalArticle" data-lovdata-URL="SF/forskrift/2025-07-02-1462/§10" data-name="§10" id="kapittel-4-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse og overgangsordning</span></h3><article class="legalP" id="kapittel-4-paragraf-1-ledd-1">Forskriften trer i kraft 1. august 2025.</article><article class="legalP" id="kapittel-4-paragraf-1-ledd-2">Endringene får ikke virkning for klagenemnder, medlemmer og varamedlemmer som er oppnevnt før ikrafttredelsen. Tidligere forskriftsbestemmelser som regulerer de aktuelle forholdene, gjelder frem til neste oppnevning.</article></article></section></main></body></html>