<!DOCTYPE html><html lang="no"><head><title>Forskrift om familiebarnehager</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-12-16-1555</dd><dt class="dokid">DokumentID</dt><dd class="dokid">SF/forskrift/2005-12-16-1555</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="subunit">Etat</dt><dd class="subunit"><ul><li>Barnehageavd.</li></ul></dd><dt class="publishedIn">Publisert i</dt><dd class="publishedIn">I 2005 hefte 16</dd><dt class="dateInForce">I kraft fra</dt><dd class="dateInForce">2006-01-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2021-06-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2021-05-18-1550">forskrift/2021-05-18-1550</a> fra 2021-06-01</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/1995-12-01-942">forskrift/1995-12-01-942</a></li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/2005-06-17-64/§15">lov/2005-06-17-64/§15</a></li></ul></dd><dt class="dateOfPublication">Kunngjort</dt><dd class="dateOfPublication">2005-12-21</dd><dt class="lastupdated">Rettet</dt><dd class="lastupdated">2021-04-09 (hjemmel)</dd><dt class="titleShort">Korttittel</dt><dd class="titleShort">Forskrift om familiebarnehager</dd><dt class="title">Tittel</dt><dd class="title">Forskrift om familiebarnehager</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Barne- og familiedepartementet (nå Kunnskapsdepartementet) 16. desember 2005 med hjemmel i <a href="lov/2005-06-17-64">lov 17. juni 2005 nr. 64</a> om barnehager (barnehageloven) <a href="lov/2005-06-17-64/§15">§ 15</a> annet ledd. <br /> <strong>Endret</strong> ved forskrifter <a href="forskrift/2016-06-30-865">30 juni 2016 nr. 865</a>, <a href="forskrift/2017-06-22-1048">22 juni 2017 nr. 1048</a>, <a href="forskrift/2021-05-18-1550">18 mai 2021 nr. 1550</a> (i kraft 1 juni 2021). <br /> <strong>Rettelser:</strong> 09.04.2021 (hjemmel).</dd><dt class="refid">RefID</dt><dd class="refid">forskrift/2005-12-16-1555</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om familiebarnehager</a><ul class="tocSubUl"><li><a href="#paragraf-1">§ 1. Forskriftens formål og virkeområde</a></li><li><a href="#paragraf-2">§ 2. Godkjenning av organiseringen</a></li><li><a href="#paragraf-3">§ 3. Godkjenning av hjemmene</a></li><li><a href="#paragraf-4">§ 4. Antall barn</a></li><li><a href="#paragraf-5">§ 5. Pedagogisk veiledning</a></li><li><a href="#paragraf-6">§ 6. Bemanningsnorm</a></li><li><a href="#paragraf-7">§ 6a. Dispensasjon</a></li><li><a href="#paragraf-8">§ 7. Klage</a></li><li><a href="#paragraf-9">§ 8. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2005-12-16-1555" id="dokument"><h1>Forskrift om familiebarnehager</h1><article class="legalArticle" data-lovdata-URL="SF/forskrift/2005-12-16-1555/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Forskriftens formål og virkeområde</span></h2><article class="legalP" id="paragraf-1-ledd-1">Forskriftens formål er å gi særskilte regler for godkjenning av familiebarnehager og for norm for pedagogisk bemanning i familiebarnehagene. En familiebarnehage er en barnehageform der barna får et tilbud i private hjem. Assistentene i familiebarnehagen skal motta veiledning av en barnehagelærer. Ut over de særskilte regler som gis i denne forskriften, gjelder de bestemmelser som er fastsatt i eller med hjemmel i barnehageloven.</article><article class="changesToParent">Endret ved <a href="forskrift/2016-06-30-865">forskrift 30 juni 2016 nr. 865</a> (i kraft 1 aug 2016).</article></article><article class="legalArticle" data-lovdata-URL="SF/forskrift/2005-12-16-1555/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Godkjenning av organiseringen</span></h2><article class="legalP" id="paragraf-2-ledd-1">Kommunen skal foreta en kontroll av at familiebarnehagen tilfredsstiller krav i eller i medhold av barnehageloven og godkjenne den sammenslutning/ordningen som samlet sett utgjør familiebarnehagen.</article><article class="legalP" id="paragraf-2-ledd-2">Familiebarnehagen skal som hovedregel være et fellesskap mellom minst to hjem, eller mellom minst ett hjem og en vanlig barnehage. I særlige tilfeller kan kommunen godkjenne enkeltstående hjem som én familiebarnehage.</article></article><article class="legalArticle" data-lovdata-URL="SF/forskrift/2005-12-16-1555/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Godkjenning av hjemmene</span></h2><article class="legalP" id="paragraf-3-ledd-1">Virksomheten skal fortrinnsvis foregå i bebodde hjem. Ved godkjenning av det enkelte hjem og eventuelt baselokale skal det vurderes om hjemmet og lokalet egner seg for familiebarnehagedrift.</article><article class="legalP" id="paragraf-3-ledd-2">Kommunen kan i særlige tilfeller godkjenne ubebodde lokaler som ett hjem i en familiebarnehage. Ved slik godkjenning skal lokalenes hjemlige kvaliteter vektlegges.</article><article class="legalP" id="paragraf-3-ledd-3">Det kan ikke gis godkjenning til doble grupper i ubebodde lokaler.</article></article><article class="legalArticle" data-lovdata-URL="SF/forskrift/2005-12-16-1555/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Antall barn</span></h2><article class="legalP" id="paragraf-4-ledd-1">Et hjem kan godkjennes for maksimalt fem barn over tre år som er til stede samtidig. Et hjem som er egnet for det kan godkjennes for dobbel gruppe med maksimalt ti barn over tre år som er til stede samtidig.</article><article class="legalP" id="paragraf-4-ledd-2">Er flertallet av barna under tre år, må antallet reduseres.</article><article class="legalP" id="paragraf-4-ledd-3">Det kan settes begrensning ved antall barn i et hjem på grunnlag av hjemmets egnethet.</article><article class="legalP" id="paragraf-4-ledd-4">Det skal som hovedregel være minst to barn i et familiebarnehagehjem. Hjemmets egne barn under opplæringspliktig alder, som deltar i ordningen, teller med. I en familiebarnehagegruppe må minst halvparten av barna være andre enn hjemmets egne.</article></article><article class="legalArticle" data-lovdata-URL="SF/forskrift/2005-12-16-1555/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Pedagogisk veiledning</span></h2><article class="legalP" id="paragraf-5-ledd-1">I familiebarnehager skal det gis pedagogisk veiledning til assistenten i det enkelte hjem i barnehagens åpningstid. Den pedagogiske veiledningen skal gis av utdannet barnehagelærer. Likeverdig med barnehagelærerutdanning er annen treårig pedagogisk utdanning på høgskolenivå med videreutdanning i barnehagepedagogikk.</article><article class="changesToParent">Endret ved <a href="forskrift/2016-06-30-865">forskrift 30 juni 2016 nr. 865</a> (i kraft 1 aug 2016).</article></article><article class="legalArticle" data-lovdata-URL="SF/forskrift/2005-12-16-1555/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Bemanningsnorm</span></h2><article class="legalP" id="paragraf-6-ledd-1">I en familiebarnehage kan det være maksimalt 30 barn per barnehagelærer som gir pedagogisk veiledning.</article><article class="legalP" id="paragraf-6-ledd-2">Én assistent kan ha ansvaret for inntil fem barn der flertallet av barna er over tre år. Er flertallet under tre år, må antallet reduseres.</article><article class="legalP" id="paragraf-6-ledd-3">Bemanningen må være forsvarlig i forhold til barnas alder og forutsetninger.</article><article class="changesToParent">Endret ved <a href="forskrift/2016-06-30-865">forskrift 30 juni 2016 nr. 865</a> (i kraft 1 aug 2016).</article></article><article class="legalArticle" data-lovdata-URL="SF/forskrift/2005-12-16-1555/§6a" data-name="§6a" id="paragraf-7"><h2 class="legalArticleHeader"><span class="legalArticleValue">§ 6a</span>. <span class="legalArticleTitle">Dispensasjon</span></h2><article class="legalP" id="paragraf-7-ledd-1">Eier av familiebarnehage kan søke om midlertidig dispensasjon fra utdanningskravet etter reglene i forskrift om pedagogisk bemanning og dispensasjon i barnehager.</article><article class="changesToParent">Tilføyd ved <a href="forskrift/2017-06-22-1048">forskrift 22 juni 2017 nr. 1048</a> (i kraft 1 aug 2017).</article></article><article class="legalArticle" data-lovdata-URL="SF/forskrift/2005-12-16-1555/§7" data-name="§7" id="paragraf-8"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Klage</span></h2><article class="legalP" id="paragraf-8-ledd-1">Kommunens vedtak om godkjenning kan påklages til statsforvalteren.</article><article class="changesToParent">Endret ved forskrift <a href="forskrift/2021-05-18-1550">18 mai 2021 nr. 1550</a> (i kraft 1 juni 2021).</article></article><article class="legalArticle" data-lovdata-URL="SF/forskrift/2005-12-16-1555/§8" data-name="§8" id="paragraf-9"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse</span></h2><article class="legalP" id="paragraf-9-ledd-1">Forskriften trer i kraft 1. januar 2006. Fra samme tidspunkt oppheves <a href="forskrift/1995-12-01-942">forskrift 1. desember 1995 nr. 942</a> om familiebarnehager, fastsatt med hjemmel i <a href="lov/1995-05-05-19">lov 5. mai 1995 nr. 19</a> om barnehager (barnehageloven) <a href="lov/1995-05-05-19/§14">§ 14</a>.</article></article></main></body></html>