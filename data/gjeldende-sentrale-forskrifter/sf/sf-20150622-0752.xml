<!DOCTYPE html><html lang="no"><head><title>Forskrift om floghavre</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2015-06-22-752</dd><dt class="dokid">DokumentID</dt><dd class="dokid">SF/forskrift/2015-06-22-752</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="subunit">Etat</dt><dd class="subunit"><ul><li>Avd. for matpolitikk</li></ul></dd><dt class="publishedIn">Publisert i</dt><dd class="publishedIn">I 2015 hefte 7</dd><dt class="dateInForce">I kraft fra</dt><dd class="dateInForce">2015-10-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2020-07-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2020-06-26-1419">forskrift/2020-06-26-1419</a> fra 2020-07-01</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/1988-03-25-251">forskrift/1988-03-25-251</a></li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/2003-12-19-124/§5">lov/2003-12-19-124/§5</a></li><li><a href="lov/2003-12-19-124/§6">lov/2003-12-19-124/§6</a></li><li><a href="lov/2003-12-19-124/§12">lov/2003-12-19-124/§12</a></li><li><a href="lov/2003-12-19-124/§14">lov/2003-12-19-124/§14</a></li><li><a href="lov/2003-12-19-124/§18">lov/2003-12-19-124/§18</a></li><li><a href="lov/2003-12-19-124/§23">lov/2003-12-19-124/§23</a></li><li><a href="lov/2003-12-19-124/§29">lov/2003-12-19-124/§29</a></li><li><a href="forskrift/2003-12-19-1790">forskrift/2003-12-19-1790</a></li><li><a href="forskrift/2004-01-16-93">forskrift/2004-01-16-93</a></li></ul></dd><dt class="dateOfPublication">Kunngjort</dt><dd class="dateOfPublication">2015-06-26 15:00</dd><dt class="lastupdated">Rettet</dt><dd class="lastupdated">2015-08-04 (§ 12)</dd><dt class="titleShort">Korttittel</dt><dd class="titleShort">Forskrift om floghavre</dd><dt class="title">Tittel</dt><dd class="title">Forskrift om floghavre</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Landbruks- og matdepartementet 22. juni 2015 med hjemmel i <a href="lov/2003-12-19-124">lov 19. desember 2003 nr. 124</a> om matproduksjon og mattrygghet mv. (matloven) <a href="lov/2003-12-19-124/§5">§ 5</a>, <a href="lov/2003-12-19-124/§6">§ 6</a>, <a href="lov/2003-12-19-124/§12">§ 12</a>, <a href="lov/2003-12-19-124/§14">§ 14</a>, <a href="lov/2003-12-19-124/§18">§ 18</a>, <a href="lov/2003-12-19-124/§23">§ 23</a> og <a href="lov/2003-12-19-124/§29">§ 29</a> jf. <a href="forskrift/2003-12-19-1790">delegeringsvedtak 19. desember 2003 nr. 1790</a> og <a href="forskrift/2004-01-16-93">delegeringsvedtak 16. januar 2004 nr. 93</a>. <br /><strong>Endret</strong> ved <a href="forskrift/2020-06-26-1419">forskrift 26 juni 2020 nr. 1419</a> (i kraft 1 juli 2020). <br /><strong>Rettelser:</strong> 04.08.2015 (§ 12).</dd><dt class="refid">RefID</dt><dd class="refid">forskrift/2015-06-22-752</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om floghavre</a><ul class="tocSubUl"><li><a href="#paragraf-1">§ 1. Formål</a></li><li><a href="#paragraf-2">§ 2. Virkeområde</a></li><li><a href="#paragraf-3">§ 3. Meldeplikt</a></li><li><a href="#paragraf-4">§ 4. Registrering i offentlig register</a></li><li><a href="#paragraf-5">§ 5. Opplysningsplikt</a></li><li><a href="#paragraf-6">§ 6. Plikt til kontroll</a></li><li><a href="#paragraf-7">§ 7. Plikt til bekjempelse</a></li><li><a href="#paragraf-8">§ 8. Forbud mot og vilkår for import og omsetning</a></li><li><a href="#paragraf-9">§ 9. Plikt til å rengjøre maskiner, utstyr, lagerrom, tørke, transportmidler og emballasje</a></li><li><a href="#paragraf-10">§ 10. Krav ved transport av produkter som kan inneholde floghavre</a></li><li><a href="#paragraf-11">§ 11. Krav til leierenserier for såvarer og anlegg som mottar korn, erter eller frø</a></li><li><a href="#paragraf-12">§ 12. Krav til virksomheter som produserer eller importerer fôr</a></li><li><a href="#paragraf-13">§ 13. Fjerning av landbrukseiendom fra det offentlige registeret</a></li><li><a href="#paragraf-14">§ 14. Vilkår for fjerning fra det offentlige registeret</a></li><li><a href="#paragraf-15">§ 15. Tilsyn og vedtak</a></li><li><a href="#paragraf-16">§ 16. Straff</a></li><li><a href="#paragraf-17">§ 17. Dispensasjon</a></li><li><a href="#paragraf-18">§ 18. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2015-06-22-752" id="dokument"><h1>Forskrift om floghavre</h1><article class="legalArticle" data-lovdata-URL="SF/forskrift/2015-06-22-752/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med denne forskriften er å sikre bekjempelse og hindre spredning av floghavre.</article></article><article class="legalArticle" data-lovdata-URL="SF/forskrift/2015-06-22-752/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften retter seg mot eiere og driftsansvarlige for landbrukseiendommer og ansvarlige for areal som grenser mot dyrka mark på naboeiendom, veier og åpne vannveier. Forskriften retter seg også mot alle som importerer, omsetter, transporterer, lagrer, tørker og emballerer produkter som inneholder eller kan inneholde floghavre. Videre retter forskriften seg mot ansvarlige for landbruksmaskiner og annet utstyr i landbruket, og anleggsmaskiner som er benyttet på areal med mulig forekomst av floghavre.</article><article class="legalP" id="paragraf-2-ledd-2">I denne forskriften forstås med floghavre planter, plantedeler og frø av <i>Avena fatua</i> L.</article></article><article class="legalArticle" data-lovdata-URL="SF/forskrift/2015-06-22-752/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Meldeplikt</span></h2><article class="legalP" id="paragraf-3-ledd-1">Den driftsansvarlige for landbrukseiendom skal straks melde fra til kommunen ved kjennskap til eller mistanke om at det finnes floghavre på eiendommen. Meldingen skal følges av en planteprøve. Kommunen videresender planteprøven til det laboratoriet som Mattilsynet har bestemt. Laboratoriet sender analyseresultatet til Mattilsynet.</article></article><article class="legalArticle" data-lovdata-URL="SF/forskrift/2015-06-22-752/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Registrering i offentlig register</span></h2><article class="legalP" id="paragraf-4-ledd-1">Landbrukseiendommer hvor det påvises floghavre, skal registreres i et offentlig register. Mattilsynet er ansvarlig for registreringen.</article></article><article class="legalArticle" data-lovdata-URL="SF/forskrift/2015-06-22-752/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Opplysningsplikt</span></h2><article class="legalP" id="paragraf-5-ledd-1">Den som overdrar driftsansvar for landbrukseiendom hvor det er floghavre, skal gi skriftlig melding til ny eier eller driftsansvarlig om floghavreforekomsten.</article><article class="legalP" id="paragraf-5-ledd-2">Den som overtar driftsansvar for landbrukseiendom og driver andre eiendommer hvor det er floghavre, skal gi skriftlig melding om dette til den som overdrar driftsansvaret.</article></article><article class="legalArticle" data-lovdata-URL="SF/forskrift/2015-06-22-752/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Plikt til kontroll</span></h2><article class="legalP" id="paragraf-6-ledd-1">Den driftsansvarlige for landbrukseiendom skal sørge for årlig floghavrekontroll på all dyrket jord unntatt flerårig eng.</article></article><article class="legalArticle" data-lovdata-URL="SF/forskrift/2015-06-22-752/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Plikt til bekjempelse</span></h2><article class="legalP" id="paragraf-7-ledd-1">Den driftsansvarlige for landbrukseiendom skal bekjempe floghavren på hele eiendommen. Luket floghavre skal destrueres slik at floghavren ikke kan spres.</article><article class="legalP" id="paragraf-7-ledd-2">Den som er ansvarlig for areal som grenser mot dyrka mark på naboeiendom, veier og åpne vannveier, skal holde et 20 meter bredt belte inntil denne grensen, helt fritt for frøbærende floghavreplanter. Tilsvarende plikt gjelder for arealer som er utsatt for flom.</article></article><article class="legalArticle" data-lovdata-URL="SF/forskrift/2015-06-22-752/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Forbud mot og vilkår for import og omsetning</span></h2><article class="legalP" id="paragraf-8-ledd-1">Det er forbudt å importere floghavre og produkter som inneholder floghavre, med unntak av import av korn, oljefrø og erter til en virksomhet som i sin videre behandling av produktet, ødelegger spireevnen hos floghavre.</article><article class="legalP" id="paragraf-8-ledd-2">Det er forbudt å omsette floghavre, og avlinger og produkter som inneholder floghavre, med unntak av omsetning til en virksomhet som i sin videre behandling ødelegger spireevnen hos floghavre.</article><article class="legalP" id="paragraf-8-ledd-3">Det er forbudt å omsette lo, julenek, halm, frøhalm, korn- og frøavrens, husdyrgjødsel, kompost, jord og planter med jord fra eiendom hvor det er floghavre, med unntak av produkter som er behandlet slik at spireevnen til eventuell floghavre er ødelagt, eller til en virksomhet som i sin videre behandling av produktet, ødelegger spireevnen hos floghavre.</article></article><article class="legalArticle" data-lovdata-URL="SF/forskrift/2015-06-22-752/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Plikt til å rengjøre maskiner, utstyr, lagerrom, tørke, transportmidler og emballasje</span></h2><article class="legalP" id="paragraf-9-ledd-1">Landbruksmaskiner og annet utstyr som har vært brukt på arealer med mulig forekomst av floghavre eller til produkter som kan inneholde floghavre, skal rengjøres grundig før de flyttes til annen landbrukseiendom eller omsettes.</article><article class="legalP" id="paragraf-9-ledd-2">Lagerrom eller tørker som har vært brukt til produkter som kan inneholde floghavre, skal rengjøres før behandling av ny vare.</article><article class="legalP" id="paragraf-9-ledd-3">Transportmidler som har vært brukt til transport av produkter som kan inneholde floghavre, skal rengjøres etter bruk.</article><article class="legalP" id="paragraf-9-ledd-4">All emballasje som har vært brukt til produkter som kan inneholde floghavre eller avfall fra disse produktene, skal rengjøres slik at mulig floghavre fjernes før den tas i bruk på nytt.</article><article class="legalP" id="paragraf-9-ledd-5">Anleggsmaskiner som har vært brukt på områder med mulig forekomst av floghavre, skal rengjøres etter bruk.</article></article><article class="legalArticle" data-lovdata-URL="SF/forskrift/2015-06-22-752/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Krav ved transport av produkter som kan inneholde floghavre</span></h2><article class="legalP" id="paragraf-10-ledd-1">Transport av produkter som kan inneholde floghavre, skal skje på en slik måte at spill ikke skal forekomme. Innenfor samme driftsenhet gjelder denne bestemmelsen bare når transporten foregår langs eller over annen driftsenhet.</article></article><article class="legalArticle" data-lovdata-URL="SF/forskrift/2015-06-22-752/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Krav til leierenserier for såvarer og anlegg som mottar korn, erter eller frø</span></h2><article class="legalP" id="paragraf-11-ledd-1">Avrens og avfall fra leierenserier for såvarer og anlegg som mottar korn, erter eller frø, skal destrueres slik at spireevnen i mulig floghavre ødelegges, eller deponeres på en slik måte at floghavre ikke kan spres.</article><article class="legalP" id="paragraf-11-ledd-2">Maskiner og annet utstyr skal rengjøres etter leierensing av korn, oljevekster, bladfaks, engsvingel, strandsvingel, raigras og raisvingel før arbeidet med vare fra annen produsent påbegynnes.</article><article class="changesToParent">Endret ved <a href="forskrift/2020-06-26-1419">forskrift 26 juni 2020 nr. 1419</a> (i kraft 1 juli 2020).</article></article><article class="legalArticle" data-lovdata-URL="SF/forskrift/2015-06-22-752/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Krav til virksomheter som produserer eller importerer fôr</span></h2><article class="legalP" id="paragraf-12-ledd-1">Korn, erter og frø som skal brukes til fôr, skal før omsetning enten være:<ol class="defaultList" type="a"><li data-name="a." value="1"><article class="listArticle" id="paragraf-12-ledd-1-punkt-1"><article class="legalP" id="paragraf-12-ledd-1-punkt-1-ledd-1">så fint malt eller blitt behandlet på annen måte slik at spireevnen i eventuell floghavre er ødelagt eller</article></article></li><li data-name="b." value="2"><article class="listArticle" id="paragraf-12-ledd-1-punkt-2"><article class="legalP" id="paragraf-12-ledd-1-punkt-2-ledd-1">prøvetatt og ved analyse funnet å være fri for floghavre. Det skal tas ut en representativ prøve på 1 kg pr. 10 tonn. For partier mindre enn 10 tonn, skal prøven være på 1 kg. I fôr til villfugler skal det tas ut en prøve på 1 kg pr. 25 tonn. For partier mindre enn 25 tonn, skal prøven være på 1 kg.</article></article></li></ol></article><article class="legalP" id="paragraf-12-ledd-2">Bestemmelsen gjelder ikke fôr til selskapsdyr.</article></article><article class="legalArticle" data-lovdata-URL="SF/forskrift/2015-06-22-752/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Fjerning av landbrukseiendom fra det offentlige registeret</span></h2><article class="legalP" id="paragraf-13-ledd-1">Når den driftsansvarlige for landbrukseiendom mener å ha utryddet tidligere påvist floghavre, kan vedkommende varsle kommunen og be om offentlig kontroll av eiendommen det påfølgende året.</article><article class="legalP" id="paragraf-13-ledd-2">Dersom det ved offentlig kontroll i vekstsesongen, i to år på rad, ikke blir funnet floghavre, skal eiendommen fjernes fra det offentlige registeret.</article><article class="legalP" id="paragraf-13-ledd-3">Mattilsynet kan delegere myndighet til å utføre offentlig kontroll det første året til kommunen, men utfører selv offentlig kontroll det andre året. Som offentlig kontroll regnes også kontroll etter <a href="forskrift/1999-09-13-1052">forskrift 13. september 1999 nr. 1052</a> om såvarer <a href="forskrift/1999-09-13-1052/§10">§ 10</a>.</article></article><article class="legalArticle" data-lovdata-URL="SF/forskrift/2015-06-22-752/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Vilkår for fjerning fra det offentlige registeret</span></h2><article class="legalP" id="paragraf-14-ledd-1">For å kunne fjernes fra det offentlige registeret skal hele eiendommen være fri for floghavre.</article><article class="legalP" id="paragraf-14-ledd-2">I de to årene som det pågår kontroll, skal det på areal der floghavre er funnet, dyrkes en lett kontrollerbar vekst (vårbygg eller vårhvete) eller ha vært sammenhengende grasproduksjon i drift de siste 10 årene. Med areal menes her området nærmere enn 100 meter fra stedet der floghavren er funnet. Hvis deler av området er naturlig avgrenset av vei, skog, bekk, eiendomsgrense eller lignende, regnes områdene utenfor avgrensningen ikke som en del av arealet.</article><article class="legalP" id="paragraf-14-ledd-3">I de to årene som det pågår kontroll, kan arealene ikke behandles med plantevernmidler som virker mot floghavre.</article></article><article class="legalArticle" data-lovdata-URL="SF/forskrift/2015-06-22-752/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Tilsyn og vedtak</span></h2><article class="legalP" id="paragraf-15-ledd-1">Mattilsynet fører tilsyn og kan fatte nødvendige enkeltvedtak, jf. <a href="lov/2003-12-19-124/§23">matloven § 23</a>, for å oppnå etterlevelse av bestemmelser gitt i eller i medhold av denne forskriften. Mattilsynet kan også fatte enkeltvedtak i henhold til <a href="lov/2003-12-19-124/§24">matloven § 24</a> til <a href="lov/2003-12-19-124/§26">§ 26</a>.</article></article><article class="legalArticle" data-lovdata-URL="SF/forskrift/2015-06-22-752/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Straff</span></h2><article class="legalP" id="paragraf-16-ledd-1">Overtredelse av bestemmelser gitt i denne forskriften eller enkeltvedtak gitt i medhold av forskriften, er straffbart i henhold til <a href="lov/2003-12-19-124/§28">matloven § 28</a>.</article></article><article class="legalArticle" data-lovdata-URL="SF/forskrift/2015-06-22-752/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Dispensasjon</span></h2><article class="legalP" id="paragraf-17-ledd-1">Mattilsynet kan i særskilte tilfelle dispensere fra bestemmelsene i denne forskriften, forutsatt at det ikke vil stride mot Norges internasjonale forpliktelser, herunder EØS-avtalen.</article></article><article class="legalArticle" data-lovdata-URL="SF/forskrift/2015-06-22-752/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Ikrafttredelse</span></h2><article class="legalP" id="paragraf-18-ledd-1">Denne forskrift trer i kraft 1. oktober 2015. Samtidig oppheves <a href="forskrift/1988-03-25-251">forskrift 25. mars 1988 nr. 251</a> om floghavre.</article></article></main></body></html>