<!DOCTYPE html><html lang="no"><head><title>Forskrift om selskapets opplysningsplikt før og etter generalforsamlingen i visse allmennaksjeselskaper</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2009-07-06-983</dd><dt class="dokid">DokumentID</dt><dd class="dokid">SF/forskrift/2009-07-06-983</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="subunit">Etat</dt><dd class="subunit"><ul><li>Lovavd.</li></ul></dd><dt class="publishedIn">Publisert i</dt><dd class="publishedIn">I 2009 hefte 9</dd><dt class="dateInForce">I kraft fra</dt><dd class="dateInForce">2009-08-03</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1997-06-13-45/§5-11b">lov/1997-06-13-45/§5-11b</a></li><li><a href="forskrift/2009-06-26-877">forskrift/2009-06-26-877</a></li></ul></dd><dt class="dateOfPublication">Kunngjort</dt><dd class="dateOfPublication">2009-07-10 14:00</dd><dt class="titleShort">Korttittel</dt><dd class="titleShort">Forskrift om selskapets opplysningsplikt</dd><dt class="title">Tittel</dt><dd class="title">Forskrift om selskapets opplysningsplikt før og etter generalforsamlingen i visse allmennaksjeselskaper</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Justis- og politidepartementet 6. juli 2009 med hjemmel i <a href="lov/1997-06-13-45">lov 13. juni 1997 nr. 45</a> om allmennaksjeselskaper (allmennaksjeloven) <a href="lov/1997-06-13-45/§5-11b">§ 5-11b</a> nr. 2 og 3, jf. <a href="forskrift/2009-06-26-877">delegeringsvedtak 26. juni 2009 nr. 877</a>. <br /><strong>EØS-henvisninger:</strong> EØS-avtalen vedlegg XXII nr. 10g (direktiv <a href="eu/32007l0036">2007/36/EF</a>).</dd><dt class="refid">RefID</dt><dd class="refid">forskrift/2009-07-06-983</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om selskapets opplysningsplikt før og etter generalforsamlingen i visse allmennaksjeselskaper</a><ul class="tocSubUl"><li><a href="#paragraf-1">§ 1. Virkeområde</a></li><li><a href="#paragraf-2">§ 2. Opplysninger i innkallingen til generalforsamling</a></li><li><a href="#paragraf-3">§ 3. Opplysninger til aksjeeierne på selskapets internettsider før generalforsamlingen</a></li><li><a href="#paragraf-4">§ 4. Offentliggjøring av avstemningsresultater</a></li><li><a href="#paragraf-5">§ 5. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2009-07-06-983" id="dokument"><h1>Forskrift om selskapets opplysningsplikt før og etter generalforsamlingen i visse allmennaksjeselskaper</h1><article class="legalArticle" data-lovdata-URL="SF/forskrift/2009-07-06-983/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften gjelder allmennaksjeselskaper med aksjer som er opptatt til notering på regulert marked, jf. <a href="lov/2007-06-29-74">lov 29. juni 2007 nr. 74</a> om regulerte markeder <a href="lov/2007-06-29-74/§3">§ 3</a>, som ligger i eller har virksomhet i EØS-området.</article></article><article class="legalArticle" data-lovdata-URL="SF/forskrift/2009-07-06-983/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Opplysninger i innkallingen til generalforsamling</span></h2><article class="legalP" id="paragraf-2-ledd-1">I tillegg til kravene som følger av <a href="lov/1997-06-13-45/§5-10">allmennaksjeloven § 5-10</a>, skal innkallingen til generalforsamling inneholde en tydelig og nøyaktig beskrivelse av fremgangsmåtene som aksjeeierne må følge for å kunne delta og stemme på generalforsamlingen. Dette omfatter opplysninger om:<ol class="defaultList" type="a"><li data-name="a." value="1"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">aksjeeiernes rettigheter etter <a href="lov/1997-06-13-45/§5-11">allmennaksjeloven § 5-11</a>, i den grad disse rettighetene kan utøves etter at innkallingen er sendt ut, og aksjeeiernes rettigheter etter <a href="lov/1997-06-13-45/§5-15">allmennaksjeloven § 5-15</a> første ledd, samt fristene for å utøve disse rettighetene. Det er tilstrekkelig å opplyse om fristene for når disse rettighetene kan utøves, dersom innkallingen inneholder en henvisning til nærmere opplysninger om rettighetene på selskapets internettsider,</article></article></li><li data-name="b." value="2"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">fremgangsmåten for å avgi stemme ved fullmakt, særlig hvilke skjemaer som da skal benyttes, og under hvilke omstendigheter selskapet godtar elektroniske meldinger om valg av fullmektig innenfor rammen av <a href="lov/1997-06-13-45/§5-2">allmennaksjeloven § 5-2</a> annet ledd, jf. <a href="lov/1997-06-13-45/§18-5">§ 18-5</a> annet ledd,</article></article></li><li data-name="c." value="3"><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1">fremgangsmåten for å avgi stemme elektronisk eller per brev etter <a href="lov/1997-06-13-45/§5-8a">allmennaksjeloven § 5-8a</a> og <a href="lov/1997-06-13-45/§5-8b">§ 5-8b</a> hvis det er adgang til slik stemmegivning.</article></article></li></ol></article><article class="legalP" id="paragraf-2-ledd-2">Innkallingen skal også angi hvor og hvordan man kan finne den fullstendige teksten til dokumentene og forslagene til beslutninger omhandlet i <a href="forskrift/2009-07-06-983/§3">§ 3</a> første ledd bokstav c og d, og den skal oppgi adressen til nettstedet der opplysningene nevnt i <a href="forskrift/2009-07-06-983/§3">§ 3</a> vil bli gjort tilgjengelige.</article></article><article class="legalArticle" data-lovdata-URL="SF/forskrift/2009-07-06-983/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Opplysninger til aksjeeierne på selskapets internettsider før generalforsamlingen</span></h2><article class="legalP" id="paragraf-3-ledd-1">Senest fra den 21. dagen før dagen for generalforsamlingen og frem til og med dagen for generalforsamlingen skal selskapet holde følgende opplysninger tilgjengelige for selskapets aksjeeiere på selskapets internettsider:<ol class="defaultList" type="a"><li data-name="a." value="1"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">innkallingen, jf. <a href="lov/1997-06-13-45/§5-10">allmennaksjeloven § 5-10</a>,</article></article></li><li data-name="b." value="2"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">det samlede antallet aksjer og stemmeretter på datoen for innkallingen, herunder det samlede antallet for hver aksjeklasse der selskapets aksjer er inndelt i to eller flere aksjeklasser,</article></article></li><li data-name="c." value="3"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">dokumentene som skal legges frem på generalforsamlingen,</article></article></li><li data-name="d." value="4"><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1">forslag til beslutning eller, når det ikke er foreslått at generalforsamlingen skal treffe beslutning, en uttalelse fra styret om hvert punkt på den foreslåtte dagsordenen for generalforsamlingen,</article></article></li><li data-name="e." value="5"><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1">eventuelle skjemaer som skal brukes for å stemme ved fullmakt eller for å stemme per brev, med mindre disse skjemaene er sendt direkte til hver enkelt aksjeeier.</article></article></li></ol></article><article class="legalP" id="paragraf-3-ledd-2">Forslag til beslutning som er satt frem av en aksjeeier etter <a href="lov/1997-06-13-45/§5-11">allmennaksjeloven § 5-11</a>, skal legges ut på selskapets internettsider så snart som praktisk mulig etter at selskapet har mottatt forslaget.</article><article class="legalP" id="paragraf-3-ledd-3">Dersom skjemaene nevnt i første ledd bokstav e av tekniske årsaker ikke kan gjøres tilgjengelige på selskapets internettsider, skal selskapet angi på sine internettsider hvordan man kan få tak i skjemaene i papirform. Selskapet skal i så fall sende skjemaene kostnadsfritt per post til alle aksjeeiere som ber om det.</article><article class="legalP" id="paragraf-3-ledd-4">Dersom innkallingen til generalforsamlingen i samsvar med reglene i <a href="lov/2007-06-29-75/§6-17">verdipapirhandelloven § 6-17</a> sjette ledd eller <a href="lov/1997-06-13-45/§5-11b">allmennaksjeloven § 5-11b</a> nr. 1 annet punktum sendes ut senere enn 21 dager før generalforsamlingen, forkortes tidsrommet i første ledd tilsvarende.</article></article><article class="legalArticle" data-lovdata-URL="SF/forskrift/2009-07-06-983/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Offentliggjøring av avstemningsresultater</span></h2><article class="legalP" id="paragraf-4-ledd-1">Selskapet skal innen 15 dager etter generalforsamlingen offentliggjøre utfallet av avstemningene på generalforsamlingen, jf. <a href="lov/1997-06-13-45/§5-16">allmennaksjeloven § 5-16</a> annet ledd, på sine internettsider.</article></article><article class="legalArticle" data-lovdata-URL="SF/forskrift/2009-07-06-983/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Ikrafttredelse</span></h2><article class="legalP" id="paragraf-5-ledd-1">Forskriften trer i kraft 3. august 2009.</article></article></main></body></html>