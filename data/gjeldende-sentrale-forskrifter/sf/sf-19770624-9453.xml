<!DOCTYPE html><html lang="no"><head><title>Forskrifter (midl.) om arbeidervern og arbeidsmiljø for Svalbard (særregler). Del. av fullmakt.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-1977-06-24-9453</dd><dt class="dokid">DokumentID</dt><dd class="dokid">SF/forskrift/1977-06-24-9453</dd><dt class="ministry">Departement</dt><dd class="ministry"><ul><li>Arbeids- og inkluderingsdepartementet</li></ul></dd><dt class="subunit">Etat</dt><dd class="subunit"><ul><li>Arbeidsmiljø- og sikkerhetsavd.</li></ul></dd><dt class="publishedIn">Publisert i</dt><dd class="publishedIn">I 1977 s 713</dd><dt class="lastChangeInForce">Ikrafttredelse av siste endring</dt><dd class="lastChangeInForce">2003-01-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2002-12-20-1619">forskrift/2002-12-20-1619</a> fra 2003-01-01</dd><dt class="appliesTo">Gjelder for</dt><dd class="appliesTo">Svalbard</dd><dt class="basedOn">Hjemmel</dt><dd class="basedOn"><ul><li><a href="lov/1925-07-17-11/§3">lov/1925-07-17-11/§3</a></li><li><a href="lov/1977-02-04-4/§2">lov/1977-02-04-4/§2</a></li></ul></dd><dt class="titleShort">Korttittel</dt><dd class="titleShort">Forskrift om arbeidsmiljø på Svalbard</dd><dt class="title">Tittel</dt><dd class="title">Forskrifter (midl.) om arbeidervern og arbeidsmiljø for Svalbard (særregler). Del. av fullmakt.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. av 24. juni 1977 med hjemmel i <a href="lov/1925-07-17-11">lov av 17. juli 1925 nr. 11</a> om Svalbard. Fremmet av Kommunaldepartementet, som samtidig ble gitt fullmakt til å endre forskriften. Forskriften er gitt i form av en endring av arbeidsmiljøloven. De endrede eller tilføyde delene er satt med normal skrift, og den opprinnelige lovteksten som er i behold er satt i kursiv.  <br /> <strong>Forskriften er opphevet</strong> fra 1 jan 2003 med unntak av <a href="forskrift/1977-06-24-9453/§11">§ 11</a>, <a href="forskrift/1977-06-24-9453/§17">§ 17</a> og <a href="forskrift/1977-06-24-9453/§18">§ 18</a>, jf. <a href="forskrift/2002-12-20-1619">forskrift 20 des 2002 nr. 1619</a></dd><dt class="refid">RefID</dt><dd class="refid">forskrift/1977-06-24-9453</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrifter (midl.) om arbeidervern og arbeidsmiljø for Svalbard (særregler). Del. av fullmakt.</a><ul class="tocSubUl"><li><a href="#paragraf-1">§ 11. Giftige og andre helsefarlige stoffer.</a></li><li><a href="#kapittel-1" data-child-interval="§§ 17 – 18">Kap. IV. Ansvar for produsenter, leverandører m.v.</a><ul class="tocSubUl"><li><a href="#kapittel-1-paragraf-1">§ 17. Produsenter og leverandører av tekniske innretninger og utstyr.</a></li><li><a href="#kapittel-1-paragraf-2">§ 18. Produsenter og importører av giftige og andre helsefarlige stoffer.</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/1977-06-24-9453" id="dokument"><h1>Forskrifter (midl.) om arbeidervern og arbeidsmiljø for Svalbard (særregler). Del. av fullmakt.</h1><article class="legalP" id="ledd-1">– – –</article><article class="legalArticle" data-lovdata-URL="SF/forskrift/1977-06-24-9453/§11" data-name="§11" id="paragraf-1"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Giftige og andre helsefarlige stoffer.</span></h2><article class="legalP" id="paragraf-1-ledd-1">1. I virksomhet hvor giftige eller andre helsefarlige stoffer blir framstilt, pakket, brukt eller oppbevart på en måte som kan innebære helserisiko, skal arbeidsprosessene og arbeidet for øvrig være fullt forsvarlig slik at arbeidstakerne er sikret mot ulykker, helseskader eller særlig ubehag.</article><article class="legalP" id="paragraf-1-ledd-2"><i>Beholdere og emballasje for stoffene skal være tydelig merket med stoffenes navn og advarsel.</i></article><article class="legalP" id="paragraf-1-ledd-3"><i>Virksomheten skal føre register over slike stoffer med angivelse av stoffets navn, sammensetning, fysikalske og kjemiske egenskaper samt opplysninger om mulige giftvirknininger (toksikologiske data), risikomomenter, forebyggende tiltak og førstehjelpsbehandling. Virksomheten skal ha det nødvendige utstyr for å hindre eller motvirke helseskader på grunn av stoffer. Slike farlige stoffer skal ikke brukes dersom de kan erstattes med stoffer som er mindre farlige for arbeidstakerne.</i></article><article class="legalP" id="paragraf-1-ledd-4"><i>2. I virksomhet som framstiller, pakker, bruker eller oppbevarer giftige eller helsefarlige stoffer på en måte som kan innebære helserisiko, skal det foretas fortløpende kontroll med arbeidsmiljøet og arbeidstakernes helse.</i></article><article class="legalP" id="paragraf-1-ledd-5"><i>Direktoratet for arbeidstilsynet<sup class="footnotereference" data-footnotereferencevalue="1" data-unique-footnote-counter="1">1</sup> gir nærmere regler for prøvemetode, omfang og hyppighet av undersøkelsene og om rapportering av resultatene. Direktoratet kan dessuten kreve at arbeidsgiveren skal foreta spesielle undersøkelser eller levere prøver til undersøkelse.</i></article><article class="legalP" id="paragraf-1-ledd-6"><i>Utgifter til undersøkelse som pålegges etter denne paragraf, bæres av den som har plikt til å foreta undersøkelsen eller levere prøven.</i></article><article class="legalP" id="paragraf-1-ledd-7"><i>3. Direktoratet for arbeidstilsynet kan bestemme at det skal føres register over alle arbeidstakere som er utsatt for bestemte helsefarlige stoffer i virksomheter som går inn under loven.</i></article><article class="legalP" id="paragraf-1-ledd-8"><i>4. Direktoratet for arbeidstilsynet kan forby at et helsefarlig stoff framstilles, pakkes, brukes eller oppbevares i virksomhet som går inn under loven. Direktoratet kan også sette nærmere vilkår for at et stoff skal tas i bruk eller produseres.</i></article><article class="legalP" id="paragraf-1-ledd-9"><i>5. Direktoratet for arbeidstilsynet gir nærmere regler om framstilling, pakking, bruk og oppbevaring av giftige eller andre helsefarlige stoffer i virksomhet som går inn under loven.</i></article><article class="legalP" id="paragraf-1-ledd-10"><i>6. Direktoratet for arbeidstilsynet kan helt eller delvis gjøre unntak fra reglene i denne paragraf for virksomhet som bruker giftige eller andre helsefarlige stoffer i forbindelse med forsknings- og analysearbeid e.l.</i></article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Jfr. § 75.</article></footer><article class="legalP" id="paragraf-1-ledd-11">– – –</article></article><section class="section" data-name="kapIV" id="kapittel-1" data-lovdata-URL="SF/forskrift/1977-06-24-9453/KAPITTEL_1"><h2>Kap. IV. Ansvar for produsenter, leverandører m.v.<sup class="footnotereference" data-footnotereferencevalue="1" data-unique-footnote-counter="1">1</sup></h2><article class="changesToParent">Forskriften opphevet fra 1 jan 2003 med unntak av <a href="forskrift/1977-06-24-9453/§11">§ 11</a>, <a href="forskrift/1977-06-24-9453/§17">§ 17</a> og <a href="forskrift/1977-06-24-9453/§18">§ 18</a>, jf. <a href="forskrift/2002-12-20-1619">forskrift 20 des 2002 nr. 1619</a></article><footer class="footnotes"><article class="footnote" data-name="1" data-unique-footnote-counter="2"><span class="footnoteLabel">1</span> Jfr. §§ 85 og 87.</article></footer><article class="legalArticle" data-lovdata-URL="SF/forskrift/1977-06-24-9453/§17" data-name="§17" id="kapittel-1-paragraf-1"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Produsenter og leverandører av tekniske innretninger og utstyr.</span></h3><article class="legalP" id="kapittel-1-paragraf-1-ledd-1"><i>1. Den som produserer, selger, leier eller låner ut tekniske innretninger eller utstyr som skal brukes eller ventelig vil bli brukt i virksomhet som går inn under denne lov, skal, før de leveres til bruk eller utstilles i salgs- eller reklameøyemed, sørge for at de er konstruert og forsynt med verneinnretninger i samsvar med lovens krav.</i></article><article class="legalP" id="kapittel-1-paragraf-1-ledd-2"><i>Ved konstruksjonen av tekniske innretninger og utstyr som nevnt i foregående ledd, skal det påses at de kan brukes etter sin hensikt uten å medføre særlige ulemper eller ubehag under bruken.</i></article><article class="legalP" id="kapittel-1-paragraf-1-ledd-3">Det skal følge med nødvendig og lett forståelig skriftlig rettleiing om transport, oppstilling, betjening og vedlikehold.</article><article class="legalP" id="kapittel-1-paragraf-1-ledd-4"><i>2. Den som selvstendig påtar seg å montere teknisk innretning eller utstyr som nevnt i denne paragrafs nr. 1, skal sørge for at den blir satt i stand og stilt opp i samsvar med lovens krav.</i></article><article class="legalP" id="kapittel-1-paragraf-1-ledd-5"><i>3. Tekniske innretninger eller utstyr som nevnt i denne paragrafs nr. 1, skal, før de overdras eller utstilles, være forsynt med produsentens, eller for importerte innretningers vedkommende, importørens navn og adresse, eller med annen merking, som gjør det lett å identifisere produsenten eller importøren.</i></article><article class="legalP" id="kapittel-1-paragraf-1-ledd-6"><i>4. Kongen<sup class="footnotereference" data-footnotereferencevalue="1" data-unique-footnote-counter="1">1</sup> gir nærmere bestemmelser om:</i><ol class="defaultList" type="a"><li data-name="a." value="1"><article class="listArticle" id="kapittel-1-paragraf-1-ledd-6-punkt-1"><article class="legalP" id="kapittel-1-paragraf-1-ledd-6-punkt-1-ledd-1"><i>konstruksjon, utførelse, oppstilling m.v.,</i></article></article></li><li data-name="b." value="2"><article class="listArticle" id="kapittel-1-paragraf-1-ledd-6-punkt-2"><article class="legalP" id="kapittel-1-paragraf-1-ledd-6-punkt-2-ledd-1"><i>godkjenning,</i></article></article></li><li data-name="c." value="3"><article class="listArticle" id="kapittel-1-paragraf-1-ledd-6-punkt-3"><article class="legalP" id="kapittel-1-paragraf-1-ledd-6-punkt-3-ledd-1"><i>materialprøving eller at tekniske innretninger eller utstyr skal undersøkes eller besiktiges av sakkyndig person.</i></article></article></li></ol></article><article class="legalP" id="kapittel-1-paragraf-1-ledd-7"><i>5. Utgifter med undersøkelse eller besiktigelse som pålegges etter denne paragraf, bæres av den som har plikt til å foreta undersøkelsen eller besiktigelsen.</i></article><footer class="footnotes"><article class="footnote" data-name="1" data-unique-footnote-counter="3"><span class="footnoteLabel">1</span> Jfr. res. 7 okt. 1977 om deleg. til forskjellige institusjoner 23 mars 1979 (med fullmakt for Kommunaldept.)</article></footer></article><article class="legalArticle" data-lovdata-URL="SF/forskrift/1977-06-24-9453/§18" data-name="§18" id="kapittel-1-paragraf-2"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Produsenter og importører av giftige og andre helsefarlige stoffer.</span></h3><article class="legalP" id="kapittel-1-paragraf-2-ledd-1"><i>1. Den som produserer eller importerer giftige eller andre helsefarlige stoffer som skal brukes eller ventelig vil bli brukt i virksomhet som går inn under denne lov, skal:</i><ol class="defaultList" type="a"><li data-name="a." value="1"><article class="listArticle" id="kapittel-1-paragraf-2-ledd-1-punkt-1"><article class="legalP" id="kapittel-1-paragraf-2-ledd-1-punkt-1-ledd-1"><i>skaffe til veie opplysninger om stoffets sammensetning og egenskaper,</i></article></article></li><li data-name="b." value="2"><article class="listArticle" id="kapittel-1-paragraf-2-ledd-1-punkt-2"><article class="legalP" id="kapittel-1-paragraf-2-ledd-1-punkt-2-ledd-1"><i>treffe de tiltak som er nødvendige for å forebygge ulykker og helseskader eller særlig ubehag eller ulempe for arbeidstakerne,</i></article></article></li><li data-name="c." value="3"><article class="listArticle" id="kapittel-1-paragraf-2-ledd-1-punkt-3"><article class="legalP" id="kapittel-1-paragraf-2-ledd-1-punkt-3-ledd-1"><i>gi melding til den Kongen<sup class="footnotereference" data-footnotereferencevalue="1" data-unique-footnote-counter="1">1</sup> bestemmer om stoffets navn, sammensetning, fysikalske og kjemiske egenskaper, samt supplerende opplysninger som måtte kreves for å fastslå stoffets farlighetsgrad,</i></article></article></li><li data-name="d." value="4"><article class="listArticle" id="kapittel-1-paragraf-2-ledd-1-punkt-4"><article class="legalP" id="kapittel-1-paragraf-2-ledd-1-punkt-4-ledd-1"><i>sørge for forsvarlig emballasje slik at ulykker og helseskader forebygges,</i></article></article></li><li data-name="e." value="5"><article class="listArticle" id="kapittel-1-paragraf-2-ledd-1-punkt-5"><article class="legalP" id="kapittel-1-paragraf-2-ledd-1-punkt-5-ledd-1">merke emballasjen med stoffets navn, produsentens eller importørens navn og tydelig advarsel. Etikett for merking skal sendes sammen med melding etter bokstav c).</article></article></li></ol></article><article class="legalP" id="kapittel-1-paragraf-2-ledd-2">2. <i>Kongen<sup class="footnotereference" data-footnotereferencevalue="1" data-unique-footnote-counter="1">1</sup> kan kreve at produsenten eller importøren foretar undersøkelser eller leverer prøve til undersøkelse for å få fastslått stoffets farlighetsgrad.</i></article><article class="legalP" id="kapittel-1-paragraf-2-ledd-3"><i>Kongen<sup class="footnotereference" data-footnotereferencevalue="1" data-unique-footnote-counter="1">1</sup> kan forby omsetning av et stoff hvis en produsent eller importør forsømmer sin melde- eller merkeplikt, eller ikke gir supplerende opplysninger som kreves i medhold av denne paragrafs nr. 1, bokstav c).</i></article><article class="legalP" id="kapittel-1-paragraf-2-ledd-4"><i>3. Kongen<sup class="footnotereference" data-footnotereferencevalue="1" data-unique-footnote-counter="1">1</sup> gir nærmere bestemmelser om produsenters og importørers plikter etter denne paragraf.</i></article><article class="legalP" id="kapittel-1-paragraf-2-ledd-5"><i>Kongen kan fastsette at bestemmelsene i denne paragraf helt eller delvis skal gjelde for forhandlere.</i></article><article class="legalP" id="kapittel-1-paragraf-2-ledd-6"><i>Utgifter med undersøkelser som pålegges etter denne paragraf, bæres av den som har plikt til å foreta undersøkelsen eller levere prøven.</i></article><article class="legalP" id="kapittel-1-paragraf-2-ledd-7"><i>4. Unntatt fra meldeplikt og merkeplikt etter disse bestemmelser er legemidler, stoffer som går inn under <a href="lov/1963-04-05-9">lov 5 april 1963 nr. 9</a> om plantevernmiddel m.v., og næringsmidler som går inn under <a href="lov/1933-05-19-3">lov 19 mai 1933 nr. 3</a> om tilsyn med næringsmidler m.v.</i></article><article class="changesToParent">Forskriften opphevet fra 1 jan 2003 med unntak av <a href="forskrift/1977-06-24-9453/§11">§ 11</a>, <a href="forskrift/1977-06-24-9453/§17">§ 17</a> og <a href="forskrift/1977-06-24-9453/§18">§ 18</a>, jf. <a href="forskrift/2002-12-20-1619">forskrift 20 des 2002 nr. 1619</a></article><footer class="footnotes"><article class="footnote" data-name="1" data-unique-footnote-counter="4"><span class="footnoteLabel">1</span> Jfr. res. 7 okt. 1977 om deleg.</article></footer><article class="legalP" id="kapittel-1-paragraf-2-ledd-8">– – –</article></article></section></main></body></html>