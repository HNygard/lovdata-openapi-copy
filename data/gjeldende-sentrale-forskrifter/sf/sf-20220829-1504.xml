<!DOCTYPE html><html lang="no"><head><title>Forskrift om reinmerker</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2022-08-29-1504</dd><dt class="dokid">DokumentID</dt><dd class="dokid">SF/forskrift/2022-08-29-1504</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="subunit">Etat</dt><dd class="subunit"><ul><li>Landbrukspolitisk avdeling</li></ul></dd><dt class="dateInForce">I kraft fra</dt><dd class="dateInForce">2022-08-29</dd><dt class="basedOn">Hjemmel</dt><dd class="basedOn"><ul><li><a href="lov/2007-06-15-40/§39">lov/2007-06-15-40/§39</a></li><li><a href="lov/2007-06-15-40/§40">lov/2007-06-15-40/§40</a></li></ul></dd><dt class="dateOfPublication">Kunngjort</dt><dd class="dateOfPublication">2022-08-29 15:00</dd><dt class="title">Tittel</dt><dd class="title">Forskrift om reinmerker</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Landbruks- og matdepartementet 29. august 2022 med hjemmel i <a href="lov/2007-06-15-40/§39">lov 15. juni 2007 nr. 40 om reindrift (reindriftsloven) § 39</a> og <a href="lov/2007-06-15-40/§40">§ 40</a>.</dd><dt class="refid">RefID</dt><dd class="refid">forskrift/2022-08-29-1504</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om reinmerker</a><ul class="tocSubUl"><li><a href="#kapittel-1" data-child-interval="§§ 1 – 2">Kapittel 1. Innledningsbestemmelse</a><ul class="tocSubUl"><li><a href="#kapittel-1-paragraf-1">§ 1. Formål</a></li><li><a href="#kapittel-1-paragraf-2">§ 2. Definisjoner</a></li></ul></li><li><a href="#kapittel-2" data-child-interval="§§ 3 – 6">Kapittel 2. Valg og oppnevning av nemndsmedlemmer, sammensetning av nemndene og organisering av nemndenes arbeid</a><ul class="tocSubUl"><li><a href="#kapittel-2-paragraf-1">§ 3. Valg av regionale merkenemnder</a></li><li><a href="#kapittel-2-paragraf-2">§ 4. Oppnevning av klagenemnd for merkesaker</a></li><li><a href="#kapittel-2-paragraf-3">§ 5. Organisering av nemndenes arbeid</a></li><li><a href="#kapittel-2-paragraf-4">§ 6. Beslutningsdyktighet</a></li></ul></li><li><a href="#kapittel-3" data-child-interval="§§ 7 – 10">Kapittel 3. Saksbehandling av søknad om reinmerke</a><ul class="tocSubUl"><li><a href="#kapittel-3-paragraf-1">§ 7. Søknad om reinmerke</a></li><li><a href="#kapittel-3-paragraf-2">§ 8. Kunngjøring av innkomne søknader og avgjørelse i saken</a></li><li><a href="#kapittel-3-paragraf-3">§ 9. Klagefrist</a></li><li><a href="#kapittel-3-paragraf-4">§ 10. Registreringsplikt og registreringsdokument</a></li></ul></li><li><a href="#kapittel-4" data-child-interval="§§ 11 – 12">Kapittel 4. Utforming av reinmerke og merking av rein</a><ul class="tocSubUl"><li><a href="#kapittel-4-paragraf-1">§ 11. Vilkår for godkjenning av reinmerke</a></li><li><a href="#kapittel-4-paragraf-2">§ 12. Utforming og gjennomføring av merking</a></li></ul></li><li><a href="#kapittel-5" data-child-interval="§§ 13 – 16">Kapittel 5. Overføring og sletting av merker</a><ul class="tocSubUl"><li><a href="#kapittel-5-paragraf-1">§ 13. Sletting og overføring av merke ved merkeinnehavers død</a></li><li><a href="#kapittel-5-paragraf-2">§ 14. Sletting av merke som ikke er i bruk</a></li><li><a href="#kapittel-5-paragraf-3">§ 15. Sletting av merke ved fare for forveksling eller misbruk av merket</a></li><li><a href="#kapittel-5-paragraf-4">§ 16. Bruk av slettede merker</a></li></ul></li><li><a href="#kapittel-6" data-child-interval="§§ 17 – 18">Kapittel 6. Elektronisk publisering av merkeregisteret</a><ul class="tocSubUl"><li><a href="#kapittel-6-paragraf-1">§ 17. Elektronisk publisering</a></li><li><a href="#kapittel-6-paragraf-2">§ 18. Opplysninger som kan tilgjengeliggjøres</a></li></ul></li><li><a href="#kapittel-7" data-child-interval="§ 19">Kapittel 7. Ikrafttredelse</a><ul class="tocSubUl"><li><a href="#kapittel-7-paragraf-1">§ 19. Ikrafttredelse</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/2022-08-29-1504" id="dokument"><h1>Forskrift om reinmerker</h1><section class="section" data-name="kap1" id="kapittel-1" data-lovdata-URL="SF/forskrift/2022-08-29-1504/KAPITTEL_1"><h2>Kapittel 1. Innledningsbestemmelse</h2><article class="legalArticle" data-lovdata-URL="SF/forskrift/2022-08-29-1504/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Formålet med denne forskriften er å ivareta det tradisjonelle merkesystemet, bidra til en velordnet reindrift, samt bevare tradisjonell bruk og utforming av reinmerker.</article><article class="legalP" id="kapittel-1-paragraf-1-ledd-2">Forskriften skal bidra til å sikre forsvarlig dyrevelferd ved utforming av merker og merking av rein.</article></article><article class="legalArticle" data-lovdata-URL="SF/forskrift/2022-08-29-1504/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-2-ledd-1">I denne forskrift forstås med:<ol class="defaultList" type="a"><li data-name="a." value="1"><article class="listArticle" id="kapittel-1-paragraf-2-ledd-1-punkt-1"><article class="legalP" id="kapittel-1-paragraf-2-ledd-1-punkt-1-ledd-1"><i>reinmerker:</i> tradisjonelle merker med unike øresnitt.</article></article></li><li data-name="b." value="2"><article class="listArticle" id="kapittel-1-paragraf-2-ledd-1-punkt-2"><article class="legalP" id="kapittel-1-paragraf-2-ledd-1-punkt-2-ledd-1"><i>reinbeiteområder:</i> de seks samiske regionale reinbeiteområdene etter reglene i <a href="lov/2007-06-15-40">lov 15. juni 2007 nr. 40 om reindrift</a>.</article></article></li></ol></article></article></section><section class="section" data-name="kap2" id="kapittel-2" data-lovdata-URL="SF/forskrift/2022-08-29-1504/KAPITTEL_2"><h2>Kapittel 2. Valg og oppnevning av nemndsmedlemmer, sammensetning av nemndene og organisering av nemndenes arbeid</h2><article class="legalArticle" data-lovdata-URL="SF/forskrift/2022-08-29-1504/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Valg av regionale merkenemnder</span></h3><article class="legalP" id="kapittel-2-paragraf-1-ledd-1">For hvert av reinbeiteområdene velger distriktslederne i området en merkenemnd på minst tre og høyst fem medlemmer etter reglene i <a href="lov/2007-06-15-40">lov 15. juni 2007 nr. 40 om reindrift</a>.</article><article class="legalP" id="kapittel-2-paragraf-1-ledd-2">Medlemmer med personlige varamedlemmer velges for en periode på fire år. Valg skal finne sted hvert andre år. Ved førstegangs oppnevning oppnevnes to av medlemmene og varamedlemmene for to år.</article><article class="legalP" id="kapittel-2-paragraf-1-ledd-3">Statsforvalteren i det aktuelle reinbeiteområdet skal innkalle distriktslederne til valgmøte. I forkant av møtet skal statsforvalteren innhente begrunnede forslag til medlemmer og personlige varamedlemmer fra distriktsstyrene. Valget gjøres ved stemmegivning og skal protokolleres.</article><article class="legalP" id="kapittel-2-paragraf-1-ledd-4">Kun myndige personer som eier rein i det aktuelle reinbeiteområdet kan velges inn som medlemmer av merkenemnden.</article><article class="legalP" id="kapittel-2-paragraf-1-ledd-5">Ved valget av medlemmer til merkenemndene skal det vektlegges at medlemmene besitter allsidige merke- og reindriftsfaglige kunnskaper, samt ha kunnskap om slektsforhold i det aktuelle reinbeiteområdet. Det skal søkes å oppnå en rimelig geografisk fordeling fra de ulike reinbeitedistrikter i reinbeiteområdet og en lik representasjon av begge kjønn.</article></article><article class="legalArticle" data-lovdata-URL="SF/forskrift/2022-08-29-1504/§4" data-name="§4" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Oppnevning av klagenemnd for merkesaker</span></h3><article class="legalP" id="kapittel-2-paragraf-2-ledd-1">Reindriftsstyret skal oppnevne medlemmer til en klagenemnd for merkesaker etter reglene i <a href="lov/2007-06-15-40">lov 15. juni 2007 nr. 40 om reindrift</a>. Klagenemnden skal ha fem medlemmer med personlige varamedlemmer.</article><article class="legalP" id="kapittel-2-paragraf-2-ledd-2">Medlemmer med personlige varamedlemmer oppnevnes for en periode på fire år. Oppnevning skal finne sted hvert andre år. Ved førstegangs oppnevning oppnevnes to av medlemmene og varamedlemmene for to år.</article><article class="legalP" id="kapittel-2-paragraf-2-ledd-3">Distriktsledermøtet i hvert reinbeiteområde og Norske Reindriftsamers Landsforbund har forslagsrett til medlemmer og personlige varamedlemmer.</article><article class="legalP" id="kapittel-2-paragraf-2-ledd-4">Ved oppnevning av medlemmer til klagenemnda skal det tas hensyn til at medlemmene besitter allsidig merke- og reindriftsfaglige kunnskaper. Det skal søkes å oppnå en rimelig geografisk fordeling fra de ulike reinbeiteområder i landet og en lik representasjon av begge kjønn.</article></article><article class="legalArticle" data-lovdata-URL="SF/forskrift/2022-08-29-1504/§5" data-name="§5" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Organisering av nemndenes arbeid</span></h3><article class="legalP" id="kapittel-2-paragraf-3-ledd-1">Nemndene foretar valg av nemndleder. Nemndleder velges for to år av gangen.</article><article class="legalP" id="kapittel-2-paragraf-3-ledd-2">Sakene i nemndene skal forberedes av et sekretariat. Statsforvalteren oppnevner sekretær for de regionale merkenemndene etter reglene i <a href="lov/2007-06-15-40">lov 15. juni 2007 nr. 40 om reindrift</a>. Landbruksdirektoratet er sekretariat for klagenemnda.</article></article><article class="legalArticle" data-lovdata-URL="SF/forskrift/2022-08-29-1504/§6" data-name="§6" id="kapittel-2-paragraf-4"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Beslutningsdyktighet</span></h3><article class="legalP" id="kapittel-2-paragraf-4-ledd-1">Vedtak i regionale merkenemnder og klagenemnd for merkesaker er gyldig med simpelt flertall. Ved stemmelikhet har nemndleder dobbeltstemme.</article><article class="legalP" id="kapittel-2-paragraf-4-ledd-2">Hvis et medlem er inhabil eller melder frafall, skal personlig varamedlem delta i saksbehandlingen. Hvis dette ikke lar seg gjøre og saken ikke kan utsettes, er nemnda likevel beslutningsdyktig når:<ol class="defaultList" type="a"><li data-name="a." value="1"><article class="listArticle" id="kapittel-2-paragraf-4-ledd-2-punkt-1"><article class="legalP" id="kapittel-2-paragraf-4-ledd-2-punkt-1-ledd-1">nemnda består av tre medlemmer og to av medlemmene er til stede, eller</article></article></li><li data-name="b." value="2"><article class="listArticle" id="kapittel-2-paragraf-4-ledd-2-punkt-2"><article class="legalP" id="kapittel-2-paragraf-4-ledd-2-punkt-2-ledd-1">nemnda består av fem medlemmer og minst tre av medlemmene er til stede.</article></article></li></ol></article></article></section><section class="section" data-name="kap3" id="kapittel-3" data-lovdata-URL="SF/forskrift/2022-08-29-1504/KAPITTEL_3"><h2>Kapittel 3. Saksbehandling av søknad om reinmerke</h2><article class="legalArticle" data-lovdata-URL="SF/forskrift/2022-08-29-1504/§7" data-name="§7" id="kapittel-3-paragraf-1"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Søknad om reinmerke</span></h3><article class="legalP" id="kapittel-3-paragraf-1-ledd-1">Søknad om reinmerke skal sendes til statsforvalteren i reinbeiteområdet søker tilhører. Søker skal benytte søknadskjema fastsatt av Landbruksdirektoratet.</article><article class="legalP" id="kapittel-3-paragraf-1-ledd-2">Søker må legge ved den dokumentasjon som fremgår av søknadsskjemaet.</article></article><article class="legalArticle" data-lovdata-URL="SF/forskrift/2022-08-29-1504/§8" data-name="§8" id="kapittel-3-paragraf-2"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Kunngjøring av innkomne søknader og avgjørelse i saken</span></h3><article class="legalP" id="kapittel-3-paragraf-2-ledd-1">De regionale merkenemndene skal kunngjøre innkomne søknader om nye merker, søknad om overføringer av eksisterende merker og søknad om flytting av eksisterende merke til nytt reinbeiteområde, etter reglene i <a href="lov/2007-06-15-40">lov 15. juni 2007 nr. 40 om reindrift</a>. I kunngjøringen gis en frist på to måneder for å komme med uttalelse til søknaden.</article><article class="legalP" id="kapittel-3-paragraf-2-ledd-2">Vedtak om innvilgelse av søknad skal kunngjøres på samme måte som søknaden.</article><article class="legalP" id="kapittel-3-paragraf-2-ledd-3">Vedtak om avslag på søknad kunngjøres kun for søker.</article></article><article class="legalArticle" data-lovdata-URL="SF/forskrift/2022-08-29-1504/§9" data-name="§9" id="kapittel-3-paragraf-3"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Klagefrist</span></h3><article class="legalP" id="kapittel-3-paragraf-3-ledd-1">Fristen for å klage på vedtak om innvilgelse er to måneder fra vedtakstidspunktet.</article><article class="legalP" id="kapittel-3-paragraf-3-ledd-2">Fristen for å klage på vedtak om avslag er tre uker fra det tidspunkt underretning om vedtaket er kommet frem til vedkommende part.</article></article><article class="legalArticle" data-lovdata-URL="SF/forskrift/2022-08-29-1504/§10" data-name="§10" id="kapittel-3-paragraf-4"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Registreringsplikt og registreringsdokument</span></h3><article class="legalP" id="kapittel-3-paragraf-4-ledd-1">Et reinmerke kan ikke tas i bruk før det er godkjent etter reglene i <a href="lov/2007-06-15-40">lov 15. juni 2007 nr. 40 om reindrift</a>. Et reinmerke regnes som godkjent når merkeinnehaver har mottatt et registreringsdokument av statsforvalteren.</article><article class="legalP" id="kapittel-3-paragraf-4-ledd-2">Godkjente reinmerker skal registreres i et nasjonalt merkeregister.</article></article></section><section class="section" data-name="kap4" id="kapittel-4" data-lovdata-URL="SF/forskrift/2022-08-29-1504/KAPITTEL_4"><h2>Kapittel 4. Utforming av reinmerke og merking av rein</h2><article class="legalArticle" data-lovdata-URL="SF/forskrift/2022-08-29-1504/§11" data-name="§11" id="kapittel-4-paragraf-1"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Vilkår for godkjenning av reinmerke</span></h3><article class="legalP" id="kapittel-4-paragraf-1-ledd-1">En reineier kan kun få godkjent ett reinmerke. Reineierens tidligere registrert merke må slettes før et nytt merke kan godkjennes.</article><article class="legalP" id="kapittel-4-paragraf-1-ledd-2">Mindreårige med foreldre som ikke lever sammen, kan etter reglene i <a href="lov/2007-06-15-40">lov 15. juni 2007 nr. 40 om reindrift</a> likevel få registrere ett reinmerke i siidaandel hos fars slekt og ett hos mors slekt. Etter fylte 18 år kan kun ett av merkene beholdes.</article></article><article class="legalArticle" data-lovdata-URL="SF/forskrift/2022-08-29-1504/§12" data-name="§12" id="kapittel-4-paragraf-2"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Utforming og gjennomføring av merking</span></h3><article class="legalP" id="kapittel-4-paragraf-2-ledd-1">Et reinmerke skal være utformet i samsvar med tradisjonell bruk og utforming av reinmerker.</article><article class="legalP" id="kapittel-4-paragraf-2-ledd-2">Identiske merker tillates ikke. Unntak gjelder for identiske merker som er godkjent før ikrafttredelsen av denne forskriften.</article><article class="legalP" id="kapittel-4-paragraf-2-ledd-3">Ved godkjenning av nye merker skal merkenemnda påse at merket er i samsvar med samisk merketradisjon og historisk familietilknytning. Merkenemnda skal påse at merket ikke har så mange snitt at det ikke er dyrevelferdsmessig forsvarlig.</article><article class="legalP" id="kapittel-4-paragraf-2-ledd-4">Merking skal skje under forsvarlige vær- og temperaturforhold og slik at dyret ikke utsettes for unødige lidelser. Det er ikke tillatt å skjære mer enn en tredjedel av øret.</article></article></section><section class="section" data-name="kap5" id="kapittel-5" data-lovdata-URL="SF/forskrift/2022-08-29-1504/KAPITTEL_5"><h2>Kapittel 5. Overføring og sletting av merker</h2><article class="legalArticle" data-lovdata-URL="SF/forskrift/2022-08-29-1504/§13" data-name="§13" id="kapittel-5-paragraf-1"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Sletting og overføring av merke ved merkeinnehavers død</span></h3><article class="legalP" id="kapittel-5-paragraf-1-ledd-1">Ved merkeinnehavers død kan avdødes reinmerke brukes av dødsboet så lenge dette står uskiftet.</article><article class="legalP" id="kapittel-5-paragraf-1-ledd-2">Dersom ektefelle eller annen arving ikke har søkt om å overta merket innen seks måneder etter at dødsboet er skiftet skal merket slettes.</article><article class="legalP" id="kapittel-5-paragraf-1-ledd-3">Dersom merkenemnda ikke mottar melding om overføring, skal nemnda varsle merkeinnehavers arvinger om mulig sletting av merket med to måneders frist for uttalelse.</article><article class="legalP" id="kapittel-5-paragraf-1-ledd-4">Overføring av reinmerke etter merkeinnehavers død skal kunngjøres etter denne forskrift § 8.</article></article><article class="legalArticle" data-lovdata-URL="SF/forskrift/2022-08-29-1504/§14" data-name="§14" id="kapittel-5-paragraf-2"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Sletting av merke som ikke er i bruk</span></h3><article class="legalP" id="kapittel-5-paragraf-2-ledd-1">Merkenemnda kan slette merker fra merkeregisteret etter i <a href="lov/2007-06-15-40">lov 15. juni 2007 nr. 40 om reindrift</a> dersom merket ikke har vært i bruk de siste fire årene.</article><article class="legalP" id="kapittel-5-paragraf-2-ledd-2">Merkenemnda skal varsle merkeinnehaver om mulig sletting av merket ett år før vedtak om sletting treffes.</article></article><article class="legalArticle" data-lovdata-URL="SF/forskrift/2022-08-29-1504/§15" data-name="§15" id="kapittel-5-paragraf-3"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Sletting av merke ved fare for forveksling eller misbruk av merket</span></h3><article class="legalP" id="kapittel-5-paragraf-3-ledd-1">Merkenemnda kan slette merker fra merkeregisteret etter reglene i <a href="lov/2007-06-15-40">lov 15. juni 2007 nr. 40 om reindrift</a> dersom de har en slik form at det er fare for forveksling eller misbruk av merket.</article><article class="legalP" id="kapittel-5-paragraf-3-ledd-2">Merkenemnda skal varsle merkeinnehaver om mulig sletting av merket med to måneders frist for uttalelse. Merkeinnehaver skal gis mulighet til å søke om å få godkjent et annet reinmerke før eksisterende merke slettes.</article></article><article class="legalArticle" data-lovdata-URL="SF/forskrift/2022-08-29-1504/§16" data-name="§16" id="kapittel-5-paragraf-4"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Bruk av slettede merker</span></h3><article class="legalP" id="kapittel-5-paragraf-4-ledd-1">Et reinmerke som er slettet fra merkeregisteret kan ikke godkjennes eller registreres på nytt de første fem år etter sletting. I særlige tilfeller kan merkenemnda dispensere fra denne femårsperioden.</article><article class="legalP" id="kapittel-5-paragraf-4-ledd-2">Det skal ikke merkes nye rein med et merke som er slettet. Etter femårsperioden er over skal gjenværende rein i det slettede merket slaktes.</article><article class="legalP" id="kapittel-5-paragraf-4-ledd-3">Det slettede merket skal være synlig i merkeregisteret i hele femårsperioden.</article></article></section><section class="section" data-name="kap6" id="kapittel-6" data-lovdata-URL="SF/forskrift/2022-08-29-1504/KAPITTEL_6"><h2>Kapittel 6. Elektronisk publisering av merkeregisteret</h2><article class="legalArticle" data-lovdata-URL="SF/forskrift/2022-08-29-1504/§17" data-name="§17" id="kapittel-6-paragraf-1"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Elektronisk publisering</span></h3><article class="legalP" id="kapittel-6-paragraf-1-ledd-1">Opplysninger i det nasjonale merkeregisteret kan gjøres tilgjengelig i et elektronisk register.</article></article><article class="legalArticle" data-lovdata-URL="SF/forskrift/2022-08-29-1504/§18" data-name="§18" id="kapittel-6-paragraf-2"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Opplysninger som kan tilgjengeliggjøres</span></h3><article class="legalP" id="kapittel-6-paragraf-2-ledd-1">Landbruksdirektoratet kan gjøre følgende opplysninger i det nasjonale merkeregisteret tilgjengelig elektronisk:<ol class="defaultList" type="a"><li data-name="a." value="1"><article class="listArticle" id="kapittel-6-paragraf-2-ledd-1-punkt-1"><article class="legalP" id="kapittel-6-paragraf-2-ledd-1-punkt-1-ledd-1">Merkeinnehavers navn,</article></article></li><li data-name="b." value="2"><article class="listArticle" id="kapittel-6-paragraf-2-ledd-1-punkt-2"><article class="legalP" id="kapittel-6-paragraf-2-ledd-1-punkt-2-ledd-1">område, distrikt, siida og siidaandel som merkeinnehaver tilhører,</article></article></li><li data-name="c." value="3"><article class="listArticle" id="kapittel-6-paragraf-2-ledd-1-punkt-3"><article class="legalP" id="kapittel-6-paragraf-2-ledd-1-punkt-3-ledd-1">illustrasjon og beskrivelse av merket,</article></article></li><li data-name="d." value="4"><article class="listArticle" id="kapittel-6-paragraf-2-ledd-1-punkt-4"><article class="legalP" id="kapittel-6-paragraf-2-ledd-1-punkt-4-ledd-1">registreringsdato, og</article></article></li><li data-name="e." value="5"><article class="listArticle" id="kapittel-6-paragraf-2-ledd-1-punkt-5"><article class="legalP" id="kapittel-6-paragraf-2-ledd-1-punkt-5-ledd-1">registreringsnummer.</article></article></li></ol></article></article></section><section class="section" data-name="kap7" id="kapittel-7" data-lovdata-URL="SF/forskrift/2022-08-29-1504/KAPITTEL_7"><h2>Kapittel 7. Ikrafttredelse</h2><article class="legalArticle" data-lovdata-URL="SF/forskrift/2022-08-29-1504/§19" data-name="§19" id="kapittel-7-paragraf-1"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Ikrafttredelse</span></h3><article class="legalP" id="kapittel-7-paragraf-1-ledd-1">Denne forskriften trer i kraft straks.</article></article></section></main></body></html>