<!DOCTYPE html><html lang="no"><head><title>Forskrift til lov om register for frivillig virksomhet</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2008-10-15-1214</dd><dt class="dokid">DokumentID</dt><dd class="dokid">SF/forskrift/2008-10-15-1214</dd><dt class="ministry">Departement</dt><dd class="ministry"><ul><li>Kultur- og likestillingsdepartementet</li></ul></dd><dt class="subunit">Etat</dt><dd class="subunit"><ul><li>Avd. for sivilsamfunn og idrett</li></ul></dd><dt class="publishedIn">Publisert i</dt><dd class="publishedIn">I 2008 hefte 12</dd><dt class="dateInForce">I kraft fra</dt><dd class="dateInForce">2008-12-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2016-04-20</dd><dt class="lastChangedBy">Sist endret ved</dt><dd class="lastChangedBy"><a href="forskrift/2016-04-20-401">forskrift/2016-04-20-401</a></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/2007-06-29-88/§21">lov/2007-06-29-88/§21</a></li></ul></dd><dt class="dateOfPublication">Kunngjort</dt><dd class="dateOfPublication">2008-11-18 13:50</dd><dt class="titleShort">Korttittel</dt><dd class="titleShort">Forskrift om register for frivillig virksomhet</dd><dt class="title">Tittel</dt><dd class="title">Forskrift til lov om register for frivillig virksomhet</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kultur- og kirkedepartementet (nå Kulturdepartementet) 15. oktober 2008 med hjemmel i <a href="lov/2007-06-29-88">lov 29. juni 2007 nr. 88</a> om register for frivillig virksomhet <a href="lov/2007-06-29-88/§21">§ 21</a>. <br /><strong>Endret</strong> ved <a href="forskrift/2009-07-09-996">forskrifter 9 juli 2009 nr. 996</a>, <a href="forskrift/2010-06-21-1089">21 juni 2010 nr. 1089</a>, <a href="forskrift/2016-04-20-401">20 april 2016 nr. 401</a>.</dd><dt class="refid">RefID</dt><dd class="refid">forskrift/2008-10-15-1214</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift til lov om register for frivillig virksomhet</a><ul class="tocSubUl"><li><a href="#kapittel-1" data-child-interval="§ 1">Kapittel 1. Organisering og formål</a><ul class="tocSubUl"><li><a href="#kapittel-1-paragraf-1">§ 1. Organisering, lokalisering mv.</a></li></ul></li><li><a href="#kapittel-2" data-child-interval="§§ 2 – 4b">Kapittel 2. Meldingene til Frivillighetsregisteret</a><ul class="tocSubUl"><li><a href="#kapittel-2-paragraf-1">§ 2. Språk</a></li><li><a href="#kapittel-2-paragraf-2">§ 3. Bankkontonummer</a></li><li><a href="#kapittel-2-paragraf-3">§ 4. Kategori (Aktivitetsområde)</a></li><li><a href="#kapittel-2-paragraf-4">§ 4b. Tilknytning til en gruppe enheter (Relasjonelle forhold)</a></li></ul></li><li><a href="#kapittel-3" data-child-interval="§ 5">Kapittel 3. Tilgang til registrerte opplysninger</a><ul class="tocSubUl"><li><a href="#kapittel-3-paragraf-1">§ 5. Avgivelse av registrerte opplysninger</a></li></ul></li><li><a href="#kapittel-4" data-child-interval="§§ 6 – 7">Kapittel 4. Klage</a><ul class="tocSubUl"><li><a href="#kapittel-4-paragraf-1">§ 6. Klageadgang</a></li><li><a href="#kapittel-4-paragraf-2">§ 7. Klageorgan</a></li></ul></li><li><a href="#kapittel-5" data-child-interval="§§ 8 – 10">Kapittel 5. Registreringsgebyr og årsavgift</a><ul class="tocSubUl"><li><a href="#kapittel-5-paragraf-1">§ 8. (Opphevet)</a></li><li><a href="#kapittel-5-paragraf-2">§ 9. Registreringsgebyr</a></li><li><a href="#kapittel-5-paragraf-3">§ 10. Årsavgift</a></li></ul></li><li><a href="#kapittel-6" data-child-interval="§§ 11 – 22">Kapittel 6. Frivillig rapportering av regnskapsopplysninger</a><ul class="tocSubUl"><li><a href="#kapittel-6-paragraf-1">§ 11. Regler for valgfri rapportering av regnskapsopplysninger til Regnskapsregisteret</a></li><li><a href="#kapittel-6-paragraf-2">§ 12. Regnskapsperioden</a></li><li><a href="#kapittel-6-paragraf-3">§ 13. Aktivitetsregnskap</a></li><li><a href="#kapittel-6-paragraf-4">§ 14. Balanse</a></li><li><a href="#kapittel-6-paragraf-5">§ 15. Noter</a></li><li><a href="#kapittel-6-paragraf-6">§ 16. Årsberetning</a></li><li><a href="#kapittel-6-paragraf-7">§ 17. Krav til språk og valuta</a></li><li><a href="#kapittel-6-paragraf-8">§ 18. Melding til Frivillighetsregisteret om rapportering av regnskap</a></li><li><a href="#kapittel-6-paragraf-9">§ 19. Innsending til Regnskapsregisteret</a></li><li><a href="#kapittel-6-paragraf-10">§ 20. Offentlighet</a></li><li><a href="#kapittel-6-paragraf-11">§ 21. (Opphevet ved forskrift 21 juni 2010 nr. 1089.)</a></li><li><a href="#kapittel-6-paragraf-12">§ 22. Ikrafttredelse</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/2008-10-15-1214" id="dokument"><h1>Forskrift til lov om register for frivillig virksomhet</h1><section class="section" data-name="kap1" id="kapittel-1" data-lovdata-URL="SF/forskrift/2008-10-15-1214/KAPITTEL_1"><h2>Kapittel 1. Organisering og formål</h2><article class="legalArticle" data-lovdata-URL="SF/forskrift/2008-10-15-1214/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Organisering, lokalisering mv.</span></h3><article class="legalP" id="kapittel-1-paragraf-1-ledd-1">Frivillighetsregisteret legges til Registerenheten i Brønnøysund (Brønnøysundregistrene) og føres av en registerfører utnevnt av Kongen.</article><article class="legalP" id="kapittel-1-paragraf-1-ledd-2">Formålet med registeret er å forbedre og forenkle samhandlingen mellom frivillig virksomhet og offentlige myndigheter og å legge til rette for det offentliges politikk overfor frivillig virksomhet, men uten at dette går ut over den frivillige virksomhetens selvstendige stilling. Formålet med registeret er videre å styrke og bevare grunnlaget for frivillig virksomhet.</article></article></section><section class="section" data-name="kap2" id="kapittel-2" data-lovdata-URL="SF/forskrift/2008-10-15-1214/KAPITTEL_2"><h2>Kapittel 2. Meldingene til Frivillighetsregisteret</h2><article class="legalArticle" data-lovdata-URL="SF/forskrift/2008-10-15-1214/§2" data-name="§2" id="kapittel-2-paragraf-1"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Språk</span></h3><article class="legalP" id="kapittel-2-paragraf-1-ledd-1">Dokumenter inneholdende opplysninger som danner grunnlag for registrering i Frivillighetsregisteret skal være skrevet på norsk, med mindre registerfører finner det ubetenkelig å godta opplysningene på et annet språk.</article></article><article class="legalArticle" data-lovdata-URL="SF/forskrift/2008-10-15-1214/§3" data-name="§3" id="kapittel-2-paragraf-2"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Bankkontonummer</span></h3><article class="legalP" id="kapittel-2-paragraf-2-ledd-1">Enheten kan velge å registrere opplysning om sitt bankkontonummer. Enheter som ønsker å være omfattet av grasrotandelsordningen, skal registrere opplysning om sitt bankkontonummer, jf. § 2 andre ledd i <a href="forskrift/2009-02-27-238">forskrift 27. februar 2009 nr. 238</a> om grasrotandel. Enheter som velger å registrere opplysning om sitt bankkontonummer er ansvarlig for at opplysningen til enhver tid er oppdatert i Frivillighetsregisteret.</article><article class="changesToParent">Endret ved <a href="forskrift/2009-07-09-996">forskrift 9 juli 2009 nr. 996</a>.</article></article><article class="legalArticle" data-lovdata-URL="SF/forskrift/2008-10-15-1214/§4" data-name="§4" id="kapittel-2-paragraf-3"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Kategori (Aktivitetsområde)</span></h3><article class="legalP" id="kapittel-2-paragraf-3-ledd-1">Enheten skal ved melding om registrering oppgi kategori for aktivitets- og virksomhetsområde for enheten. Rapporteringen skjer i henhold til klassifikasjonsskjema utarbeidet av departementet. Registerfører har anledning til å plassere enheten i en annen kategori dersom dette følger av innsendt dokumentasjon og praksis ved kategorisering for øvrig tilsier det, jf. <a href="lov/2007-06-29-88/§13">frivillighetsregisterloven § 13</a>.</article><article class="legalP" id="kapittel-2-paragraf-3-ledd-2">Enheten kan melde inntil tre kategorier. Dersom det meldes mer enn én kategori, må kategoriene rangeres i forhold til omfang.</article><article class="legalP" id="kapittel-2-paragraf-3-ledd-3">Enheten kan også melde at den ønsker å være omfattet av grasrotandelsordningen, jf. § 2 i <a href="forskrift/2009-02-27-238">forskrift 27. februar 2009 nr. 238</a> om grasrotandel. I så fall skal det i meldingen erklæres at enheten etter den meldepliktiges oppfatning oppfyller vilkårene for å kunne delta i grasrotandelsordningen. Registerfører skal likevel kontrollere om enheten oppfyller vilkårene.</article><article class="changesToParent">Endret ved <a href="forskrift/2009-07-09-996">forskrift 9 juli 2009 nr. 996</a>.</article></article><article class="legalArticle" data-lovdata-URL="SF/forskrift/2008-10-15-1214/§4b" data-name="§4b" id="kapittel-2-paragraf-4"><h3 class="legalArticleHeader"><span class="legalArticleValue">§ 4b</span>. <span class="legalArticleTitle">Tilknytning til en gruppe enheter (Relasjonelle forhold)</span></h3><article class="legalP" id="kapittel-2-paragraf-4-ledd-1">Med <i>tilknytning</i> til en gruppe enheter menes tilknytningsforhold mellom sentralledd og annen registreringsenhet. Annen registreringsenhet kan være regionalledd og lokalledd.</article><article class="legalP" id="kapittel-2-paragraf-4-ledd-2">Med <i>sentralledd</i> menes en selvstendig juridisk person som organisatorisk og/eller gjennom vedtekter samordner regional- og/eller lokalledd med felles formål.</article><article class="legalP" id="kapittel-2-paragraf-4-ledd-3">Med <i>regionalledd</i> menes en selvstendig juridisk person som organisatorisk og/eller gjennom vedtekter er tilknyttet et sentralledd, og som har ett eller flere lokalledd tilknyttet seg.</article><article class="legalP" id="kapittel-2-paragraf-4-ledd-4">Med <i>lokalledd</i> menes en selvstendig juridisk person på lokalt plan som organisatorisk og/eller gjennom vedtekter har tilknytning til et sentralledd og eventuelt regionalledd.</article><article class="legalP" id="kapittel-2-paragraf-4-ledd-5">Hvis det foreligger tilknytningsforhold til én eller flere andre registreringsenheter skal opplysning om tilknytningen meldes av sentralleddet til Frivillighetsregisteret i tråd med veileder fra registerfører. Slik oppdatering skal meldes årlig.</article><article class="legalP" id="kapittel-2-paragraf-4-ledd-6">Registerfører skal underrette regional- og lokalledd som det registreres tilknytningsforhold til. Regional- og lokalledd kan melde sletting av opplysninger om tilknytningsforhold.</article><article class="changesToParent">Tilføyd ved <a href="forskrift/2010-06-21-1089">forskrift 21 juni 2010 nr. 1089</a>.</article></article></section><section class="section" data-name="kap3" id="kapittel-3" data-lovdata-URL="SF/forskrift/2008-10-15-1214/KAPITTEL_3"><h2>Kapittel 3. Tilgang til registrerte opplysninger</h2><article class="legalArticle" data-lovdata-URL="SF/forskrift/2008-10-15-1214/§5" data-name="§5" id="kapittel-3-paragraf-1"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Avgivelse av registrerte opplysninger</span></h3><article class="legalP" id="kapittel-3-paragraf-1-ledd-1">Ordinære søk i Frivillighetsregisteret skal være gratis. Det samme gjelder enkeltavgivelser av standardiserte produkter.</article><article class="legalP" id="kapittel-3-paragraf-1-ledd-2">Registrerte opplysninger kan etter forespørsel også avgis i form av særskilte sammenstillinger eller masseavgivelse. Registerfører kan fastsette nærmere vilkår for denne type spesialavgivelse. Gebyr for slike tjenester fra Frivillighetsregisteret fastsettes i <a href="forskrift/2003-12-16-1551">forskrift 16. desember 2003 nr. 1551</a> om gebyr for tjenester fra Brønnøysundregistrene.</article></article></section><section class="section" data-name="kap4" id="kapittel-4" data-lovdata-URL="SF/forskrift/2008-10-15-1214/KAPITTEL_4"><h2>Kapittel 4. Klage</h2><article class="legalArticle" data-lovdata-URL="SF/forskrift/2008-10-15-1214/§6" data-name="§6" id="kapittel-4-paragraf-1"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Klageadgang</span></h3><article class="legalP" id="kapittel-4-paragraf-1-ledd-1">Registerførers vedtak kan påklages til en særskilt klagenemnd oppnevnt av departementet. Med unntak av de særbestemmelser som følger av frivilllighetsregisterloven og forskriften her, skal klagebehandlingen følge forvaltningslovens regler.</article></article><article class="legalArticle" data-lovdata-URL="SF/forskrift/2008-10-15-1214/§7" data-name="§7" id="kapittel-4-paragraf-2"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Klageorgan</span></h3><article class="legalP" id="kapittel-4-paragraf-2-ledd-1">Kultur- og kirkedepartementet oppretter en uavhengig klagenemnd som er klageinstans for avgjørelser som er truffet av Frivillighetsregisteret, jf. <a href="lov/2007-06-29-88/§19">frivillighetsregisterloven § 19</a>.</article><article class="legalP" id="kapittel-4-paragraf-2-ledd-2">Klagenemnda skal bestå av fem medlemmer, hvorav to fra frivillig sektor, hver med personlig oppnevnte varamedlemmer. Klagenemndas medlemmer oppnevnes av departementet. Nemndas leder skal ha bestått juridisk embetseksamen. Nemndas medlemmer oppnevnes for fire år. Gjenoppnevning kan foretas en gang. Vervet er frivillig. Suppleringer i perioden kan foretas av departementet. Departementet kan løse et medlem av nemnda fra vervet dersom medlemmet ikke har skjøttet sitt verv eller dersom vedkommende selv ber om det.</article><article class="legalP" id="kapittel-4-paragraf-2-ledd-3">Klagenemnda kan bare treffe vedtak når den er fulltallig, med mindre annet er bestemt. Saker avgjøres ved flertallsvedtak.</article></article></section><section class="section" data-name="kap5" id="kapittel-5" data-lovdata-URL="SF/forskrift/2008-10-15-1214/KAPITTEL_5"><h2>Kapittel 5. Registreringsgebyr og årsavgift</h2><article class="legalArticle" data-lovdata-URL="SF/forskrift/2008-10-15-1214/§8" data-name="§8" id="kapittel-5-paragraf-1"><h3 class="legalArticleHeader"><span class="legalArticleValue">§ 8</span>. <span class="legalArticleTitle">(Opphevet)</span></h3><article class="changesToParent">Opphevet ved <a href="forskrift/2016-04-20-401">forskrift 20 april 2016 nr. 401</a>.</article></article><article class="legalArticle" data-lovdata-URL="SF/forskrift/2008-10-15-1214/§9" data-name="§9" id="kapittel-5-paragraf-2"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Registreringsgebyr</span></h3><article class="legalP" id="kapittel-5-paragraf-2-ledd-1">Enheter som registreres i Frivillighetsregisteret, skal ikke betale registreringsgebyr.</article><article class="changesToParent">Endret ved <a href="forskrift/2016-04-20-401">forskrift 20 april 2016 nr. 401</a>.</article></article><article class="legalArticle" data-lovdata-URL="SF/forskrift/2008-10-15-1214/§10" data-name="§10" id="kapittel-5-paragraf-3"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Årsavgift</span></h3><article class="legalP" id="kapittel-5-paragraf-3-ledd-1">Enheter som per 1. januar 2016 og senere er registrert i Frivillighetsregisteret, skal ikke betale årsavgift.</article><article class="changesToParent">Endret ved <a href="forskrift/2016-04-20-401">forskrift 20 april 2016 nr. 401</a>.</article></article></section><section class="section" data-name="kap6" id="kapittel-6" data-lovdata-URL="SF/forskrift/2008-10-15-1214/KAPITTEL_6"><h2>Kapittel 6. Frivillig rapportering av regnskapsopplysninger</h2><article class="legalArticle" data-lovdata-URL="SF/forskrift/2008-10-15-1214/§11" data-name="§11" id="kapittel-6-paragraf-1"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Regler for valgfri rapportering av regnskapsopplysninger til Regnskapsregisteret</span></h3><article class="legalP" id="kapittel-6-paragraf-1-ledd-1">Bestemmelsene i dette kapitlet gjelder for registreringsenheter som ikke har innsendingsplikt til Regnskapsregisteret etter <a href="lov/1998-07-17-56/§8-2">regnskapsloven § 8-2</a>, men som velger å benytte seg av den frivillige adgangen til å påta seg rapporteringsplikt av regnskapsopplysninger til Regnskapsregisteret etter <a href="lov/2007-06-29-88/§7">frivillighetsregisterloven § 7</a>.</article><article class="legalP" id="kapittel-6-paragraf-1-ledd-2">Med årsregnskap etter denne forskriften menes et regnskap bestående av aktivitetsregnskap, balanse og noter utarbeidet etter <a href="forskrift/2008-10-15-1214/§12">§ 12</a> – § 17 nedenfor.</article><article class="legalP" id="kapittel-6-paragraf-1-ledd-3">Årsregnskapet skal omfatte hele virksomheten til enheten. Aktivitetsregnskapet og balansen skal settes opp med sammenligningstall for fjoråret.</article><article class="legalP" id="kapittel-6-paragraf-1-ledd-4">Kravet om at aktivitetsregnskapet og balansen skal settes opp med sammenligningstall for fjoråret gjelder ikke første gang årsregnskapet blir rapportert til Regnskapsregisteret.</article></article><article class="legalArticle" data-lovdata-URL="SF/forskrift/2008-10-15-1214/§12" data-name="§12" id="kapittel-6-paragraf-2"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Regnskapsperioden</span></h3><article class="legalP" id="kapittel-6-paragraf-2-ledd-1">Regnskapsperioden skal normalt være 12 måneder og normalt følge kalenderåret. Når virksomheten begynner eller opphører kan regnskapsåret være kortere eller lengre, men høyst 18 måneder.</article></article><article class="legalArticle" data-lovdata-URL="SF/forskrift/2008-10-15-1214/§13" data-name="§13" id="kapittel-6-paragraf-3"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Aktivitetsregnskap</span></h3><article class="legalP" id="kapittel-6-paragraf-3-ledd-1">Aktivitetsregnskapet skal ha følgende oppstillingsplan:<ol class="defaultList" type="1"><li data-name="1." value="1"><article class="listArticle" id="kapittel-6-paragraf-3-ledd-1-punkt-1"><article class="legalP" id="kapittel-6-paragraf-3-ledd-1-punkt-1-ledd-1">Anskaffede midler: <ol class="defaultList" type="a"><li data-name="a." value="1"><article class="listArticle" id="kapittel-6-paragraf-3-ledd-1-punkt-1-ledd-1-punkt-1"><article class="legalP" id="kapittel-6-paragraf-3-ledd-1-punkt-1-ledd-1-punkt-1-ledd-1">Medlemsinntekter</article></article></li><li data-name="b." value="2"><article class="listArticle" id="kapittel-6-paragraf-3-ledd-1-punkt-1-ledd-1-punkt-2"><article class="legalP" id="kapittel-6-paragraf-3-ledd-1-punkt-1-ledd-1-punkt-2-ledd-1">Tilskudd</article></article></li><li data-name="c." value="3"><article class="listArticle" id="kapittel-6-paragraf-3-ledd-1-punkt-1-ledd-1-punkt-3"><article class="legalP" id="kapittel-6-paragraf-3-ledd-1-punkt-1-ledd-1-punkt-3-ledd-1">Innsamlede midler, gaver mv.</article></article></li><li data-name="d." value="4"><article class="listArticle" id="kapittel-6-paragraf-3-ledd-1-punkt-1-ledd-1-punkt-4"><article class="legalP" id="kapittel-6-paragraf-3-ledd-1-punkt-1-ledd-1-punkt-4-ledd-1">Inntekter fra operasjonelle aktiviteter</article></article></li><li data-name="e." value="5"><article class="listArticle" id="kapittel-6-paragraf-3-ledd-1-punkt-1-ledd-1-punkt-5"><article class="legalP" id="kapittel-6-paragraf-3-ledd-1-punkt-1-ledd-1-punkt-5-ledd-1">Finansinntekter</article></article></li><li data-name="f." value="6"><article class="listArticle" id="kapittel-6-paragraf-3-ledd-1-punkt-1-ledd-1-punkt-6"><article class="legalP" id="kapittel-6-paragraf-3-ledd-1-punkt-1-ledd-1-punkt-6-ledd-1">Andre inntekter</article></article></li></ol></article></article></li><li data-name="2." value="2"><article class="listArticle" id="kapittel-6-paragraf-3-ledd-1-punkt-2"><article class="legalP" id="kapittel-6-paragraf-3-ledd-1-punkt-2-ledd-1">Forbrukte midler <ol class="defaultList" type="a"><li data-name="a." value="1"><article class="listArticle" id="kapittel-6-paragraf-3-ledd-1-punkt-2-ledd-1-punkt-1"><article class="legalP" id="kapittel-6-paragraf-3-ledd-1-punkt-2-ledd-1-punkt-1-ledd-1">Kostnader knyttet til anskaffelse av midler</article></article></li><li data-name="b." value="2"><article class="listArticle" id="kapittel-6-paragraf-3-ledd-1-punkt-2-ledd-1-punkt-2"><article class="legalP" id="kapittel-6-paragraf-3-ledd-1-punkt-2-ledd-1-punkt-2-ledd-1">Kostnader knyttet til organisasjonens formål</article></article></li><li data-name="c." value="3"><article class="listArticle" id="kapittel-6-paragraf-3-ledd-1-punkt-2-ledd-1-punkt-3"><article class="legalP" id="kapittel-6-paragraf-3-ledd-1-punkt-2-ledd-1-punkt-3-ledd-1">Administrasjonskostnader</article></article></li></ol></article></article></li><li data-name="3." value="3"><article class="listArticle" id="kapittel-6-paragraf-3-ledd-1-punkt-3"><article class="legalP" id="kapittel-6-paragraf-3-ledd-1-punkt-3-ledd-1">Årets aktivitetsresultat</article></article></li><li data-name="4." value="4"><article class="listArticle" id="kapittel-6-paragraf-3-ledd-1-punkt-4"><article class="legalP" id="kapittel-6-paragraf-3-ledd-1-punkt-4-ledd-1">Tillegg/reduksjon egenkapital <ol class="defaultList" type="a"><li data-name="a." value="1"><article class="listArticle" id="kapittel-6-paragraf-3-ledd-1-punkt-4-ledd-1-punkt-1"><article class="legalP" id="kapittel-6-paragraf-3-ledd-1-punkt-4-ledd-1-punkt-1-ledd-1">Grunnkapital</article></article></li><li data-name="b." value="2"><article class="listArticle" id="kapittel-6-paragraf-3-ledd-1-punkt-4-ledd-1-punkt-2"><article class="legalP" id="kapittel-6-paragraf-3-ledd-1-punkt-4-ledd-1-punkt-2-ledd-1">Annen egenkapital.</article></article></li></ol></article></article></li></ol></article></article><article class="legalArticle" data-lovdata-URL="SF/forskrift/2008-10-15-1214/§14" data-name="§14" id="kapittel-6-paragraf-4"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Balanse</span></h3><article class="legalP" id="kapittel-6-paragraf-4-ledd-1">Balansen skal ha følgende oppstillingsplan:<ol class="defaultList" type="1"><li data-name="1." value="1"><article class="listArticle" id="kapittel-6-paragraf-4-ledd-1-punkt-1"><article class="legalP" id="kapittel-6-paragraf-4-ledd-1-punkt-1-ledd-1">Eiendeler <ol class="defaultList" type="a"><li data-name="a." value="1"><article class="listArticle" id="kapittel-6-paragraf-4-ledd-1-punkt-1-ledd-1-punkt-1"><article class="legalP" id="kapittel-6-paragraf-4-ledd-1-punkt-1-ledd-1-punkt-1-ledd-1">Anleggsmidler <ol class="defaultList" type="I"><li data-name="I." value="1"><article class="listArticle" id="kapittel-6-paragraf-4-ledd-1-punkt-1-ledd-1-punkt-1-ledd-1-punkt-1"><article class="legalP" id="kapittel-6-paragraf-4-ledd-1-punkt-1-ledd-1-punkt-1-ledd-1-punkt-1-ledd-1">Immaterielle eiendeler</article></article></li><li data-name="II." value="2"><article class="listArticle" id="kapittel-6-paragraf-4-ledd-1-punkt-1-ledd-1-punkt-1-ledd-1-punkt-2"><article class="legalP" id="kapittel-6-paragraf-4-ledd-1-punkt-1-ledd-1-punkt-1-ledd-1-punkt-2-ledd-1">Bevaringsverdige eiendeler</article></article></li><li data-name="III." value="3"><article class="listArticle" id="kapittel-6-paragraf-4-ledd-1-punkt-1-ledd-1-punkt-1-ledd-1-punkt-3"><article class="legalP" id="kapittel-6-paragraf-4-ledd-1-punkt-1-ledd-1-punkt-1-ledd-1-punkt-3-ledd-1">Andre driftsmidler</article></article></li><li data-name="IV." value="4"><article class="listArticle" id="kapittel-6-paragraf-4-ledd-1-punkt-1-ledd-1-punkt-1-ledd-1-punkt-4"><article class="legalP" id="kapittel-6-paragraf-4-ledd-1-punkt-1-ledd-1-punkt-1-ledd-1-punkt-4-ledd-1">Finansielle anleggsmidler</article></article></li></ol></article></article></li><li data-name="b." value="2"><article class="listArticle" id="kapittel-6-paragraf-4-ledd-1-punkt-1-ledd-1-punkt-2"><article class="legalP" id="kapittel-6-paragraf-4-ledd-1-punkt-1-ledd-1-punkt-2-ledd-1">Omløpsmidler <ol class="defaultList" type="I"><li data-name="I." value="1"><article class="listArticle" id="kapittel-6-paragraf-4-ledd-1-punkt-1-ledd-1-punkt-2-ledd-1-punkt-1"><article class="legalP" id="kapittel-6-paragraf-4-ledd-1-punkt-1-ledd-1-punkt-2-ledd-1-punkt-1-ledd-1">Beholdinger</article></article></li><li data-name="II." value="2"><article class="listArticle" id="kapittel-6-paragraf-4-ledd-1-punkt-1-ledd-1-punkt-2-ledd-1-punkt-2"><article class="legalP" id="kapittel-6-paragraf-4-ledd-1-punkt-1-ledd-1-punkt-2-ledd-1-punkt-2-ledd-1">Fordringer</article></article></li><li data-name="III." value="3"><article class="listArticle" id="kapittel-6-paragraf-4-ledd-1-punkt-1-ledd-1-punkt-2-ledd-1-punkt-3"><article class="legalP" id="kapittel-6-paragraf-4-ledd-1-punkt-1-ledd-1-punkt-2-ledd-1-punkt-3-ledd-1">Investeringer</article></article></li><li data-name="IV." value="4"><article class="listArticle" id="kapittel-6-paragraf-4-ledd-1-punkt-1-ledd-1-punkt-2-ledd-1-punkt-4"><article class="legalP" id="kapittel-6-paragraf-4-ledd-1-punkt-1-ledd-1-punkt-2-ledd-1-punkt-4-ledd-1">Bankinnskudd, kontanter og lignende</article></article></li></ol></article></article></li></ol></article></article></li><li data-name="2." value="2"><article class="listArticle" id="kapittel-6-paragraf-4-ledd-1-punkt-2"><article class="legalP" id="kapittel-6-paragraf-4-ledd-1-punkt-2-ledd-1">Egenkapital og gjeld <ol class="defaultList" type="a"><li data-name="a." value="1"><article class="listArticle" id="kapittel-6-paragraf-4-ledd-1-punkt-2-ledd-1-punkt-1"><article class="legalP" id="kapittel-6-paragraf-4-ledd-1-punkt-2-ledd-1-punkt-1-ledd-1">Egenkapital <ol class="defaultList" type="I"><li data-name="I." value="1"><article class="listArticle" id="kapittel-6-paragraf-4-ledd-1-punkt-2-ledd-1-punkt-1-ledd-1-punkt-1"><article class="legalP" id="kapittel-6-paragraf-4-ledd-1-punkt-2-ledd-1-punkt-1-ledd-1-punkt-1-ledd-1">Grunnkapital</article></article></li><li data-name="II." value="2"><article class="listArticle" id="kapittel-6-paragraf-4-ledd-1-punkt-2-ledd-1-punkt-1-ledd-1-punkt-2"><article class="legalP" id="kapittel-6-paragraf-4-ledd-1-punkt-2-ledd-1-punkt-1-ledd-1-punkt-2-ledd-1">Annen egenkapital</article></article></li></ol></article></article></li><li data-name="b." value="2"><article class="listArticle" id="kapittel-6-paragraf-4-ledd-1-punkt-2-ledd-1-punkt-2"><article class="legalP" id="kapittel-6-paragraf-4-ledd-1-punkt-2-ledd-1-punkt-2-ledd-1">Gjeld <ol class="defaultList" type="I"><li data-name="I." value="1"><article class="listArticle" id="kapittel-6-paragraf-4-ledd-1-punkt-2-ledd-1-punkt-2-ledd-1-punkt-1"><article class="legalP" id="kapittel-6-paragraf-4-ledd-1-punkt-2-ledd-1-punkt-2-ledd-1-punkt-1-ledd-1">Avsetninger for forpliktelser</article></article></li><li data-name="II." value="2"><article class="listArticle" id="kapittel-6-paragraf-4-ledd-1-punkt-2-ledd-1-punkt-2-ledd-1-punkt-2"><article class="legalP" id="kapittel-6-paragraf-4-ledd-1-punkt-2-ledd-1-punkt-2-ledd-1-punkt-2-ledd-1">Annen langsiktig gjeld</article></article></li><li data-name="III." value="3"><article class="listArticle" id="kapittel-6-paragraf-4-ledd-1-punkt-2-ledd-1-punkt-2-ledd-1-punkt-3"><article class="legalP" id="kapittel-6-paragraf-4-ledd-1-punkt-2-ledd-1-punkt-2-ledd-1-punkt-3-ledd-1">Kortsiktig gjeld.</article></article></li></ol></article></article></li></ol></article></article></li></ol></article></article><article class="legalArticle" data-lovdata-URL="SF/forskrift/2008-10-15-1214/§15" data-name="§15" id="kapittel-6-paragraf-5"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Noter</span></h3><article class="legalP" id="kapittel-6-paragraf-5-ledd-1">Det skal utarbeides noter som minst skal inneholde:<ol class="defaultList" type="1"><li data-name="1." value="1"><article class="listArticle" id="kapittel-6-paragraf-5-ledd-1-punkt-1"><article class="legalP" id="kapittel-6-paragraf-5-ledd-1-punkt-1-ledd-1">Regnskapsprinsipper – det skal opplyses om anvendte regnskapsprinsipper, herunder prinsipper for inntektsføring om omregning av utenlandsk valuta.</article></article></li><li data-name="2." value="2"><article class="listArticle" id="kapittel-6-paragraf-5-ledd-1-punkt-2"><article class="legalP" id="kapittel-6-paragraf-5-ledd-1-punkt-2-ledd-1">Opplysninger som er nødvendige for å bedømme enhetens stilling og resultat og som ikke fremgår av regnskapet for øvrig.</article></article></li><li data-name="3." value="3"><article class="listArticle" id="kapittel-6-paragraf-5-ledd-1-punkt-3"><article class="legalP" id="kapittel-6-paragraf-5-ledd-1-punkt-3-ledd-1">Lønnsforhold til ledende ansatte – eventuelle ytelser til ledende ansatte og styret skal oppgis.</article></article></li><li data-name="4." value="4"><article class="listArticle" id="kapittel-6-paragraf-5-ledd-1-punkt-4"><article class="legalP" id="kapittel-6-paragraf-5-ledd-1-punkt-4-ledd-1">Medlemmer – antall medlemmer ved regnskapsårets slutt skal oppgis.</article></article></li><li data-name="5." value="5"><article class="listArticle" id="kapittel-6-paragraf-5-ledd-1-punkt-5"><article class="legalP" id="kapittel-6-paragraf-5-ledd-1-punkt-5-ledd-1">Antall årsverk – det skal opplyses om antall årsverk som enheten har sysselsatt i regnskapsåret.</article></article></li></ol></article></article><article class="legalArticle" data-lovdata-URL="SF/forskrift/2008-10-15-1214/§16" data-name="§16" id="kapittel-6-paragraf-6"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Årsberetning</span></h3><article class="legalP" id="kapittel-6-paragraf-6-ledd-1">Det skal utarbeides en årsberetning som minst skal inneholde:<ol class="defaultList" type="1"><li data-name="1." value="1"><article class="listArticle" id="kapittel-6-paragraf-6-ledd-1-punkt-1"><article class="legalP" id="kapittel-6-paragraf-6-ledd-1-punkt-1-ledd-1">Opplysninger om arten av virksomheten og hvor virksomheten drives.</article></article></li><li data-name="2." value="2"><article class="listArticle" id="kapittel-6-paragraf-6-ledd-1-punkt-2"><article class="legalP" id="kapittel-6-paragraf-6-ledd-1-punkt-2-ledd-1">En oversikt over enhetens virksomhet, aktiviteter i regnskapsåret og en redegjørelse for årsregnskapet.</article></article></li><li data-name="3." value="3"><article class="listArticle" id="kapittel-6-paragraf-6-ledd-1-punkt-3"><article class="legalP" id="kapittel-6-paragraf-6-ledd-1-punkt-3-ledd-1">Forslag til anvendelse av overskudd eller dekning av tap dersom dette ikke framgår av årsregnskapet.</article></article></li></ol></article></article><article class="legalArticle" data-lovdata-URL="SF/forskrift/2008-10-15-1214/§17" data-name="§17" id="kapittel-6-paragraf-7"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Krav til språk og valuta</span></h3><article class="legalP" id="kapittel-6-paragraf-7-ledd-1">Årsregnskapet skal føres i norske kroner og på norsk språk. Årsberetningen skal være på norsk.</article></article><article class="legalArticle" data-lovdata-URL="SF/forskrift/2008-10-15-1214/§18" data-name="§18" id="kapittel-6-paragraf-8"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Melding til Frivillighetsregisteret om rapportering av regnskap</span></h3><article class="legalP" id="kapittel-6-paragraf-8-ledd-1">Registreringsenheter som benytter seg av adgangen til å rapportere regnskapsopplysninger i henhold til <a href="lov/2007-06-29-88/§7">frivillighetsregisterlovens § 7</a> skal sende melding til Frivillighetsregisteret om at de har påtatt seg dette.</article><article class="legalP" id="kapittel-6-paragraf-8-ledd-2">I meldingen må det opplyses hvilken regnskapsperiode enheten følger og dato for avholdelse av ordinært årsmøte generalforsamling eller tilsvarende.</article></article><article class="legalArticle" data-lovdata-URL="SF/forskrift/2008-10-15-1214/§19" data-name="§19" id="kapittel-6-paragraf-9"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Innsending til Regnskapsregisteret</span></h3><article class="legalP" id="kapittel-6-paragraf-9-ledd-1">Enheter som har registrert opplysning om frivillig innsendingsplikt, skal sende årsregnskapet og årsberetningen til Regnskapsregisteret innen en måned etter at det er godkjent av årsmøtet, generalforsamlingen eller tilsvarende organ.</article><article class="legalP" id="kapittel-6-paragraf-9-ledd-2">Årsregnskap og årsberetning må senest være sendt til Regnskapsregisteret før 1. oktober i året etter regnskapsåret. Dette gjelder for enheter med avslutningsdato i perioden 01.07.-31.12. For enheter med avslutningsdato i perioden 01.01.-30.06. er tilsvarende frist før 1. april.</article><article class="legalP" id="kapittel-6-paragraf-9-ledd-3">Har ikke Regnskapsregisteret mottatt årsregnskap og årsberetning innen fristen, starter Frivillighetsregisteret oppfølging etter <a href="lov/2007-06-29-88/§7">frivillighetsregisterloven § 7</a> jf. <a href="lov/2007-06-29-88/§12">§ 12</a>.</article></article><article class="legalArticle" data-lovdata-URL="SF/forskrift/2008-10-15-1214/§20" data-name="§20" id="kapittel-6-paragraf-10"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Offentlighet</span></h3><article class="legalP" id="kapittel-6-paragraf-10-ledd-1">Årsregnskapet og årsberetningen som er innsendt til og godkjent av Regnskapsregisteret er offentlige. Enhver har rett til å gjøre seg kjent med innholdet av dokumentene hos Regnskapsregisteret.</article></article><article class="legalArticle" data-lovdata-URL="SF/forskrift/2008-10-15-1214/§21" data-name="§21" id="kapittel-6-paragraf-11"><h3 class="legalArticleHeader"><span class="legalArticleValue">§ 21</span>. <span class="legalArticleTitle">(Opphevet ved <a href="forskrift/2010-06-21-1089">forskrift 21 juni 2010 nr. 1089</a>.)</span></h3></article><article class="legalArticle" data-lovdata-URL="SF/forskrift/2008-10-15-1214/§22" data-name="§22" id="kapittel-6-paragraf-12"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Ikrafttredelse</span></h3><article class="legalP" id="kapittel-6-paragraf-12-ledd-1">Forskriften trer i kraft 1. desember 2008.</article></article></section></main></body></html>