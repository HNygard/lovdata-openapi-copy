<!DOCTYPE html><html lang="no"><head><title>Forskrift om beskyttelse av Badsturøkt kjøtt på namdalsk vis som betegnelse for tradisjonelt særpreg</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2010-11-03-1400</dd><dt class="dokid">DokumentID</dt><dd class="dokid">SF/forskrift/2010-11-03-1400</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="subunit">Etat</dt><dd class="subunit"><ul><li>Mattilsynet</li></ul></dd><dt class="publishedIn">Publisert i</dt><dd class="publishedIn">I 2010 hefte 12</dd><dt class="dateInForce">I kraft fra</dt><dd class="dateInForce">2010-11-03</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="forskrift/2002-07-05-698/§15">forskrift/2002-07-05-698/§15</a></li><li><a href="lov/2003-12-19-124/§30">lov/2003-12-19-124/§30</a></li><li><a href="forskrift/2003-12-19-1790">forskrift/2003-12-19-1790</a></li></ul></dd><dt class="dateOfPublication">Kunngjort</dt><dd class="dateOfPublication">2010-11-05 15:30</dd><dt class="titleShort">Korttittel</dt><dd class="titleShort">Forskrift om Badsturøkt kjøtt</dd><dt class="title">Tittel</dt><dd class="title">Forskrift om beskyttelse av Badsturøkt kjøtt på namdalsk vis som betegnelse for tradisjonelt særpreg</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Mattilsynet 3. november 2010 med hjemmel i <a href="forskrift/2002-07-05-698">forskrift 5. juli 2002 nr. 698</a> om beskyttelse av opprinnelsesbetegnelser, geografiske betegnelser og betegnelser for tradisjonelt særpreg på næringsmidler § 15, jf. <a href="lov/2003-12-19-124">lov 19. desember 2003 nr. 124</a> om matproduksjon og mattrygghet mv. (matloven) <a href="lov/2003-12-19-124/§30">§ 30</a>, jf. <a href="forskrift/2003-12-19-1790">delegeringsvedtak 19. desember 2003 nr. 1790</a>.</dd><dt class="refid">RefID</dt><dd class="refid">forskrift/2010-11-03-1400</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om beskyttelse av Badsturøkt kjøtt på namdalsk vis som betegnelse for tradisjonelt særpreg</a><ul class="tocSubUl"><li><a href="#paragraf-1">§ 1. Beskyttet produktbetegnelse</a></li><li><a href="#paragraf-2">§ 2. Produksjonsmetode</a></li><li><a href="#paragraf-3">§ 3. Merking</a></li><li><a href="#paragraf-4">§ 4. Ikrafttredelse</a></li><li><a href="#kapittel-1">Vedlegg. Næringsmidlets tradisjonelle karakter</a></li></ul></li></ul></dd></dl></header><main class="documentBody" data-lovdata-URL="SF/forskrift/2010-11-03-1400" id="dokument"><h1>Forskrift om beskyttelse av Badsturøkt kjøtt på namdalsk vis som betegnelse for tradisjonelt særpreg</h1><article class="legalArticle" data-lovdata-URL="SF/forskrift/2010-11-03-1400/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Beskyttet produktbetegnelse</span></h2><article class="defaultP"><i>Badsturøkt kjøtt på namdalsk vis</i></article><article class="legalP" id="paragraf-1-ledd-1">Produktbetegnelsen kan brukes på nærmere angitte stykningsdeler av sau, lam, gris og elg som er badsturøkt i samsvar med gammel tradisjon fra Namdalen. Produktbetegnelsen Badsturøkt kjøtt på namdalsk vis er forbeholdt næringsmidler som oppfyller vilkårene i denne forskriften.</article><article class="legalP" id="paragraf-1-ledd-2">Produktbetegnelsen uttrykker næringsmidlets særpreg.</article></article><article class="legalArticle" data-lovdata-URL="SF/forskrift/2010-11-03-1400/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Produksjonsmetode</span></h2><article class="defaultP"><i>1. Produktbeskrivelse</i></article><article class="legalP" id="paragraf-2-ledd-1">Badsturøkt kjøtt på namdalsk vis er kjøtt av sau, lam, gris og elg som er saltet, varmrøkt og ettertørket i badstue.</article><article class="defaultP"><i>2. Råvare</i></article><article class="legalP" id="paragraf-2-ledd-2">Som råvare til Badsturøkt kjøtt på namdalsk vis kan det brukes:<ol class="defaultList" type="1"><li data-name="1." value="1"><article class="listArticle" id="paragraf-2-ledd-2-punkt-1"><article class="legalP" id="paragraf-2-ledd-2-punkt-1-ledd-1">lår, bog og sider av sau og lam</article></article></li><li data-name="2." value="2"><article class="listArticle" id="paragraf-2-ledd-2-punkt-2"><article class="legalP" id="paragraf-2-ledd-2-punkt-2-ledd-1">skinke, kam, side, bog og nakke av gris</article></article></li><li data-name="3." value="3"><article class="listArticle" id="paragraf-2-ledd-2-punkt-3"><article class="legalP" id="paragraf-2-ledd-2-punkt-3-ledd-1">bog og sider av elg.</article></article></li></ol></article><article class="legalP" id="paragraf-2-ledd-3">Kjøtt av vær og råne, og kjøtt med bloduttredelser skal ikke brukes.</article><article class="defaultP"><i>3. Tilsetnings- og aromastoffer</i></article><article class="legalP" id="paragraf-2-ledd-4">Bruk av tilsetnings- og aromastoffer er ikke tillatt.</article><article class="defaultP"><i>4. Salting</i></article><article class="legalP" id="paragraf-2-ledd-5">Kjøttet kan saltes enten ved tørrsalting eller lakesalting. Bruk av sprøytesalting er ikke tillatt. Kjøttet skal saltes i 2–3 døgn ved tørrsalting og 5–6 døgn ved lakesalting avhengig av stykningsdelenes størrelse. Tørrsalting i vakuumpose er tillatt.</article><article class="defaultP"><i>5. Krav til røkbadstuen</i></article><article class="legalP" id="paragraf-2-ledd-6">Badstuen skal være oppført i trevirke og ha vedfyrt ildsted. Røken skal ikke gå direkte fra ildstedet til kjøttet.</article><article class="defaultP"><i>6. Opphenging og plassering i badstuen</i></article><article class="legalP" id="paragraf-2-ledd-7">For å få god saltutjevning i kjøttstykkene skal kjøttet henges opp eller legges på rist i badstuen dagen eller kvelden før røkeprosessen startes.</article><article class="legalP" id="paragraf-2-ledd-8">Stykningsdelene plasseres i badstuen avhengig av størrelse og fasong. De største stykkene skal som hovedregel henges eller plasseres nærmest ildstedet, mens mindre og tynnere stykker skal henges eller plasseres lengre ut mot veggene. Stykkene må kunne flyttes underveis i røkeprosessen.</article><article class="defaultP"><i>7. Røking og varmebehandling</i></article><article class="legalP" id="paragraf-2-ledd-9">Varme og røk skal kun være fremstilt ved fyring av trevirke fra lauvtre, men trevirke av einer kan brukes som aroma- og smaksforsterker.</article><article class="legalP" id="paragraf-2-ledd-10">Temperaturen i badstuen skal stige raskt etter oppfyring og holdes ved 85–90 °C. Etter 8–9 timer ved denne temperaturen skal det legges inn ved i ovnen for siste gang. Temperaturen i røken skal ikke overstige 100 °C. For å hindre at røketemperaturen blir for høy kan det legges på fuktige vedkubber.</article><article class="legalP" id="paragraf-2-ledd-11">Kjøttets kjernetemperatur skal nå minimum 74 °C.</article><article class="defaultP"><i>8. Uttak av kjøtt fra badstuen</i></article><article class="legalP" id="paragraf-2-ledd-12">Kjøttet skal først tas ut av badstuen 16–20 timer etter siste ilegg av ved, dvs. dagen etter røkingen.</article></article><article class="legalArticle" data-lovdata-URL="SF/forskrift/2010-11-03-1400/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Merking</span></h2><article class="legalP" id="paragraf-3-ledd-1">Produkter som tilfredsstiller kravene i denne forskriften kan bruke produktbetegnelsen Badsturøkt kjøtt på namdalsk vis som varebetegnelse. Nærmere angivelse av næringsmidlets art, som bl.a. type råvare og stykningsdel, skal fremkomme som en tilleggsbetegnelse til varebetegnelsen.</article><article class="legalP" id="paragraf-3-ledd-2">Logoen og bokstavbetegnelsen for Beskyttet tradisjonelt særpreg kan brukes på emballasjen.</article></article><article class="legalArticle" data-lovdata-URL="SF/forskrift/2010-11-03-1400/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Ikrafttredelse</span></h2><article class="legalP" id="paragraf-4-ledd-1">Forskriften trer i kraft straks.</article></article><section class="section" data-name="vedlegg" id="kapittel-1" data-lovdata-URL="SF/forskrift/2010-11-03-1400/KAPITTEL_1"><h2>Vedlegg. Næringsmidlets tradisjonelle karakter</h2><article class="defaultP"><i>Tradisjonell produksjonsmetode</i></article><article class="legalP" id="kapittel-1-ledd-1">I Namdalen kan røking av kjøtt i badstue dokumenteres tilbake til ca. midten av 1850-tallet. Den gang var det ikke uvanlig med røkbadstue på gårdene, og i deler av Namdalen fantes det en badstue på nesten hver gård. Badstuen ble i tillegg til tørking av bl.a. korn, lin og bygningsmateriale også etter hvert brukt til tørking av kjøtt. Ved denne tørkemetoden konserveres kjøttet gjennom både høy temperatur over lang tid og virkestoffer som er naturlig til stede i røken. I Norge er denne måten å konservere kjøtt på bare vanlig i Namdalen, men er også kjent fra Jämtland i Sverige som grenser opp til Namdalen.</article><article class="defaultP"><i>Tradisjonelle råvarer</i></article><article class="legalP" id="kapittel-1-ledd-2">I følge tradisjonen i Namdalen ble alle typer kjøtt badsturøkt. Mest vanlig er imidlertid sau, lam, gris og elg.</article><article class="defaultP"><i>Næringsmidlets særlige kjennetegn</i></article><article class="legalP" id="kapittel-1-ledd-3">De særlige kjennetegnene ved Badsturøkt kjøtt på namdalsk vis skyldes den tradisjonelle produksjonsmetoden. Metoden er klart forskjellig fra andre metoder for røking av kjøtt som brukes i Norge.</article><article class="legalP" id="kapittel-1-ledd-4">Badsturøkt kjøtt på namdalsk vis skal ha en tiltalende rødlig farge, og en rund og fin røkaroma og -smak. Aroma og smak avhenger av hvor mye kjøttet røkes og type trevirke som brukes. Kjøttet er meget mørt pga. saltingen og den lange varmebehandlingstida, og har derfor også en mindre synlig kjøttstruktur.</article><article class="legalP" id="kapittel-1-ledd-5">Pga. røkens konserverende effekt, varmebehandlingen og ettertørkingen har kjøttet lang holdbarhet.</article></section></main></body></html>