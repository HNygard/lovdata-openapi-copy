<!DOCTYPE html><html lang="no"><head><title>Forskrift om fordeling av begrensede trafikkrettigheter på luftfartens område</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2009-03-10-293</dd><dt class="dokid">DokumentID</dt><dd class="dokid">SF/forskrift/2009-03-10-293</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="subunit">Etat</dt><dd class="subunit"><ul><li>Luft-, post- og teleavd.</li></ul></dd><dt class="publishedIn">Publisert i</dt><dd class="publishedIn">I 2009 hefte 3</dd><dt class="dateInForce">I kraft fra</dt><dd class="dateInForce">2009-07-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1993-06-11-101/§8-1">lov/1993-06-11-101/§8-1</a></li><li><a href="lov/1993-06-11-101/§15-4">lov/1993-06-11-101/§15-4</a></li><li><a href="lov/1993-06-11-101/§16-1">lov/1993-06-11-101/§16-1</a></li><li><a href="forskrift/2001-04-06-321">forskrift/2001-04-06-321</a></li><li><a href="forskrift/2002-02-12-161">forskrift/2002-02-12-161</a></li></ul></dd><dt class="dateOfPublication">Kunngjort</dt><dd class="dateOfPublication">2009-03-13 13:40</dd><dt class="titleShort">Korttittel</dt><dd class="titleShort">Forskrift om trafikkrettigheter i luftfarten</dd><dt class="title">Tittel</dt><dd class="title">Forskrift om fordeling av begrensede trafikkrettigheter på luftfartens område</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Samferdselsdepartementet 10. mars 2009 med hjemmel i <a href="lov/1993-06-11-101">lov 11. juni 1993 nr. 101</a> om luftfart (luftfartsloven) <a href="lov/1993-06-11-101/§8-1">§ 8-1</a>, <a href="lov/1993-06-11-101/§15-4">§ 15-4</a> og <a href="lov/1993-06-11-101/§16-1">§ 16-1</a>, <a href="forskrift/2001-04-06-321">delegeringsvedtak 6. april 2001 nr. 321</a> og <a href="forskrift/2002-02-12-161">delegeringsvedtak 12. februar 2002 nr. 161</a>.</dd><dt class="refid">RefID</dt><dd class="refid">forskrift/2009-03-10-293</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om fordeling av begrensede trafikkrettigheter på luftfartens område</a><ul class="tocSubUl"><li><a href="#paragraf-1">§ 1. Bakgrunn</a></li><li><a href="#paragraf-2">§ 2. Virkeområde og definisjon</a></li><li><a href="#paragraf-3">§ 3. Informasjon om trafikkrettigheter og luftfartsforhandlinger</a></li><li><a href="#paragraf-4">§ 4. Beslutningsmyndighet og prosess</a></li><li><a href="#paragraf-5">§ 5. Vurdering av søknad</a></li><li><a href="#paragraf-6">§ 6. Vilkår</a></li><li><a href="#paragraf-7">§ 7. Ikrafttredelse – eldre trafikkrettigheter</a></li></ul></li></ul></dd></dl></header><main class="documentBody" data-lovdata-URL="SF/forskrift/2009-03-10-293" id="dokument"><h1>Forskrift om fordeling av begrensede trafikkrettigheter på luftfartens område</h1><article class="legalArticle" data-lovdata-URL="SF/forskrift/2009-03-10-293/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Bakgrunn</span></h2><article class="legalP" id="paragraf-1-ledd-1">Denne forskriften er fastsatt på bakgrunn av Norges tilknytning gjennom EØS-avtalen til EUs indre marked på luftfartsområdet og prinsippet om den frie etableringsretten innen EØS-området. Som følge herav gis alle luftfartsforetak i EØS-området tilgang til norske trafikkrettigheter i luftfartsavtaler med tredjeland som har akseptert prinsippet om EØS-områdets indre marked.</article></article><article class="legalArticle" data-lovdata-URL="SF/forskrift/2009-03-10-293/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde og definisjon</span></h2><article class="legalP" id="paragraf-2-ledd-1">Forskriften kommer til anvendelse i de tilfeller der flere enn ett luftfartsforetak ønsker å utnytte norske trafikkrettigheter som i henhold til angjeldende bilaterale luftfartsavtale er begrensede, og der disse rettighetene ikke er av et slikt omfang at alle interesserte luftfartsforetaks ønskemål om å bedrive trafikk i henhold til avtalen, kan tilgodeses. Begrensningen kan blant annet gjelde antall selskaper som har rett til å fly, antall flygninger som kan flys, eller det antall passasjerer eller det fraktvolumet som kan flys.</article><article class="legalP" id="paragraf-2-ledd-2">Dersom de begrensede trafikkrettighetene tilhører de skandinaviske landene i fellesskap, skal tildelingen vurderes i henhold til denne forskriften i tilfeller der den aktuelle flyruten begynner eller ender i Norge. I slike tilfeller skal dog tildelingen skje i samråd med berørte myndigheter i Danmark og Sverige.</article><article class="legalP" id="paragraf-2-ledd-3">Med luftfartsforetak forstås et flyselskap som er etablert i Norge og som har en gyldig operativ lisens utstedt i henhold til rådsforordning <a href="eu/31992r2407">(EØF) nr. 2407/92</a> av 23. juli 1992.</article></article><article class="legalArticle" data-lovdata-URL="SF/forskrift/2009-03-10-293/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Informasjon om trafikkrettigheter og luftfartsforhandlinger</span></h2><article class="legalP" id="paragraf-3-ledd-1">Samferdselsdepartementet og Luftfartstilsynet plikter på forespørsel å gi interesserte luftfartsforetak og relevante interesseorganisasjoner informasjon om trafikkrettigheter i henhold til de bilaterale luftfartsavtalene som Norge har inngått med tredjeland. Det samme gjelder informasjon om planlagte luftfartsforhandlinger med slike land. Luftfartstilsynet skal gi berørte myndigheter i Danmark og Sverige informasjon om de søknadene som er til vurdering i henhold til denne forskriften.</article></article><article class="legalArticle" data-lovdata-URL="SF/forskrift/2009-03-10-293/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Beslutningsmyndighet og prosess</span></h2><article class="legalP" id="paragraf-4-ledd-1">Luftfartstilsynet behandler og avgjør søknader om fordeling av trafikkrettigheter i henhold til denne forskriften. Tilsynet skal også sørge for at vedtaket offentliggjøres. Samferdselsdepartementet kan beslutte å overta en sak av politisk karakter i første instans. I så fall avgjøres det i det enkelte tilfelle i hvilken grad det også omfatter prosedyrekravene nedenfor.</article><article class="legalP" id="paragraf-4-ledd-2">Et luftfartsforetak som ønsker å søke om å få utnytte begrensede trafikkrettigheter skal sende en skriftlig søknad til Luftfartstilsynet. Søknaden skal være på norsk (skandinavisk) eller engelsk og inneholde følgende dokumenter og opplysninger:<ol class="defaultList" type="a"><li data-name="a." value="1"><article class="listArticle" id="paragraf-4-ledd-2-punkt-1"><article class="legalP" id="paragraf-4-ledd-2-punkt-1-ledd-1">kopi av luftfartsforetakets operative lisens i de tilfeller lisensen ikke er utstedt av norske myndigheter;</article></article></li><li data-name="b." value="2"><article class="listArticle" id="paragraf-4-ledd-2-punkt-2"><article class="legalP" id="paragraf-4-ledd-2-punkt-2-ledd-1">beskrivelse av den planlagte ruteflygningen (f.eks. type luftfartøy, nasjonalitets- og registreringsbetegnelse, flytider og rutestrekning, ukedager for beflygning);</article></article></li><li data-name="c." value="3"><article class="listArticle" id="paragraf-4-ledd-2-punkt-3"><article class="legalP" id="paragraf-4-ledd-2-punkt-3-ledd-1">opplysning om eventuell leasing av luftfartøy som planlegges benyttet til flygningene;</article></article></li><li data-name="d." value="4"><article class="listArticle" id="paragraf-4-ledd-2-punkt-4"><article class="legalP" id="paragraf-4-ledd-2-punkt-4-ledd-1">opplysning om eventuelt samarbeid med annet luftfartsforetak og arten og omfanget av dette;</article></article></li><li data-name="e." value="5"><article class="listArticle" id="paragraf-4-ledd-2-punkt-5"><article class="legalP" id="paragraf-4-ledd-2-punkt-5-ledd-1">tid for planlagt oppstart;</article></article></li><li data-name="f." value="6"><article class="listArticle" id="paragraf-4-ledd-2-punkt-6"><article class="legalP" id="paragraf-4-ledd-2-punkt-6-ledd-1">type trafikk (f.eks. passasjerer eller frakt);</article></article></li><li data-name="g." value="7"><article class="listArticle" id="paragraf-4-ledd-2-punkt-7"><article class="legalP" id="paragraf-4-ledd-2-punkt-7-ledd-1">eventuell tilslutningstrafikk; og</article></article></li><li data-name="h." value="8"><article class="listArticle" id="paragraf-4-ledd-2-punkt-8"><article class="legalP" id="paragraf-4-ledd-2-punkt-8-ledd-1">prispolitikk for flyruten.</article></article></li></ol><p class="leddfortsettelse">Luftfartstilsynet kan be om at søknaden utfylles med ytterligere opplysninger.</p></article><article class="legalP" id="paragraf-4-ledd-3">Luftfartstilsynet skal basere sin behandling av saken på prinsippene om ikke-diskriminering og transparens. Søknaden skal sendes på høring til andre luftfartsforetak (jf. <a href="forskrift/2009-03-10-293/§2">§ 2</a> tredje ledd) som i henhold til gjeldende luftfartsavtaler og internasjonal rett er kvalifisert for å fly de aktuelle rutene på lik linje med søkeren. Andre luftfartsforetak som ønsker å konkurrere om de begrensede trafikkrettighetene, skal gis anledning til det i den videre prosessen.</article></article><article class="legalArticle" data-lovdata-URL="SF/forskrift/2009-03-10-293/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Vurdering av søknad</span></h2><article class="numberedLegalP" data-numerator="1" id="paragraf-5-nummer-1">(1) Ved vurderingen av en eller flere søknader skal det legges vekt på hvilken løsning som:<ol class="defaultList" type="a"><li data-name="a." value="1"><article class="listArticle" id="paragraf-5-nummer-1-punkt-1"><article class="legalP" id="paragraf-5-nummer-1-punkt-1-ledd-1">medfører maksimal nytte for konsumentene;</article></article></li><li data-name="b." value="2"><article class="listArticle" id="paragraf-5-nummer-1-punkt-2"><article class="legalP" id="paragraf-5-nummer-1-punkt-2-ledd-1">fremmer en så effektiv konkurranse som mulig blant EØS-flyselskapene;</article></article></li><li data-name="c." value="3"><article class="listArticle" id="paragraf-5-nummer-1-punkt-3"><article class="legalP" id="paragraf-5-nummer-1-punkt-3-ledd-1">gir flyrutetjenester som imøtekommer alle kategorier av allment etterspurt trafikk til laveste fornuftige pris;</article></article></li><li data-name="d." value="4"><article class="listArticle" id="paragraf-5-nummer-1-punkt-4"><article class="legalP" id="paragraf-5-nummer-1-punkt-4-ledd-1">fremmer en sunn utvikling av luftfartsindustri, handel og turisme innen EØS-området, og/eller</article></article></li><li data-name="e." value="5"><article class="listArticle" id="paragraf-5-nummer-1-punkt-5"><article class="legalP" id="paragraf-5-nummer-1-punkt-5-ledd-1">oppfyller offentlige transportpolitiske mål, herunder regional utvikling.</article></article></li></ol></article><article class="numberedLegalP" data-numerator="2" id="paragraf-5-nummer-2">(2) Ved vurdering av søknadene skal det tas hensyn til følgende omstendigheter:<ol class="defaultList" type="a"><li data-name="a." value="1"><article class="listArticle" id="paragraf-5-nummer-2-punkt-1"><article class="legalP" id="paragraf-5-nummer-2-punkt-1-ledd-1">hvilke tjenester som vil bli tilbudt;</article></article></li><li data-name="b." value="2"><article class="listArticle" id="paragraf-5-nummer-2-punkt-2"><article class="legalP" id="paragraf-5-nummer-2-punkt-2-ledd-1">antall frekvenser;</article></article></li><li data-name="c." value="3"><article class="listArticle" id="paragraf-5-nummer-2-punkt-3"><article class="legalP" id="paragraf-5-nummer-2-punkt-3-ledd-1">type fly og konfigurasjon;</article></article></li><li data-name="d." value="4"><article class="listArticle" id="paragraf-5-nummer-2-punkt-4"><article class="legalP" id="paragraf-5-nummer-2-punkt-4-ledd-1">direkte eller indirekte flygning;</article></article></li><li data-name="e." value="5"><article class="listArticle" id="paragraf-5-nummer-2-punkt-5"><article class="legalP" id="paragraf-5-nummer-2-punkt-5-ledd-1">trafikkstart;</article></article></li><li data-name="f." value="6"><article class="listArticle" id="paragraf-5-nummer-2-punkt-6"><article class="legalP" id="paragraf-5-nummer-2-punkt-6-ledd-1">trafikkens omfang fordelt over året;</article></article></li><li data-name="g." value="7"><article class="listArticle" id="paragraf-5-nummer-2-punkt-7"><article class="legalP" id="paragraf-5-nummer-2-punkt-7-ledd-1">type trafikk (f.eks. passasjer eller frakt);</article></article></li><li data-name="h." value="8"><article class="listArticle" id="paragraf-5-nummer-2-punkt-8"><article class="legalP" id="paragraf-5-nummer-2-punkt-8-ledd-1">tilgjengelighet for konsumentene (booking og kjøp av billetter);</article></article></li><li data-name="i." value="9"><article class="listArticle" id="paragraf-5-nummer-2-punkt-9"><article class="legalP" id="paragraf-5-nummer-2-punkt-9-ledd-1">muligheter for tilslutningstrafikk;</article></article></li><li data-name="j." value="10"><article class="listArticle" id="paragraf-5-nummer-2-punkt-10"><article class="legalP" id="paragraf-5-nummer-2-punkt-10-ledd-1">prisfastsettelse;</article></article></li><li data-name="k." value="11"><article class="listArticle" id="paragraf-5-nummer-2-punkt-11"><article class="legalP" id="paragraf-5-nummer-2-punkt-11-ledd-1">miljøpåvirkning; og</article></article></li><li data-name="l." value="12"><article class="listArticle" id="paragraf-5-nummer-2-punkt-12"><article class="legalP" id="paragraf-5-nummer-2-punkt-12-ledd-1">kontinuiteten i trafikktilbudet.</article></article></li></ol><p class="leddfortsettelse">Luftfartstilsynet kan også ta hensyn til andre omstendigheter om disse gjøres kjent for søkerne innen vedtak fattes.</p></article><article class="numberedLegalP" data-numerator="3" id="paragraf-5-nummer-3">(3) Vedtaket om fordeling av begrensede trafikkrettigheter skal begrunnes.</article></article><article class="legalArticle" data-lovdata-URL="SF/forskrift/2009-03-10-293/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Vilkår</span></h2><article class="numberedLegalP" data-numerator="1" id="paragraf-6-nummer-1">(1) Tildelte trafikkrettigheter kan ikke selges eller på annen må overføres til andre uten særskilt tillatelse fra luftfartsmyndighetene.</article><article class="numberedLegalP" data-numerator="2" id="paragraf-6-nummer-2">(2) Et luftfartsforetak som er tildelt trafikkrettigheter i henhold til denne forskriften må innlede flygninger i løpet av de to første trafikkprogramperiodene etter at tillatelsen er gitt. I motsatt fall bortfaller trafikktillatelsen. En tildeling bortfaller også dersom:<ol class="defaultList" type="a"><li data-name="a." value="1"><article class="listArticle" id="paragraf-6-nummer-2-punkt-1"><article class="legalP" id="paragraf-6-nummer-2-punkt-1-ledd-1">trafikken opphører og ikke gjenopptas senest innen seks måneder; eller</article></article></li><li data-name="b." value="2"><article class="listArticle" id="paragraf-6-nummer-2-punkt-2"><article class="legalP" id="paragraf-6-nummer-2-punkt-2-ledd-1">innehaveren av tillatelsen meddeler Luftfartstilsynet at tillatelsen ikke lenger vil bli utnyttet.</article></article></li></ol></article><article class="numberedLegalP" data-numerator="3" id="paragraf-6-nummer-3">(3) Luftfartstilsynet kan helt eller delvis tilbakekalle en tillatelse dersom:<ol class="defaultList" type="a"><li data-name="a." value="1"><article class="listArticle" id="paragraf-6-nummer-3-punkt-1"><article class="legalP" id="paragraf-6-nummer-3-punkt-1-ledd-1">trafikken ikke bedrives i henhold til vilkårene i tillatelsen eller bestemmelsene i den bilaterale avtalen som ligger til grunn for trafikken;</article></article></li><li data-name="b." value="2"><article class="listArticle" id="paragraf-6-nummer-3-punkt-2"><article class="legalP" id="paragraf-6-nummer-3-punkt-2-ledd-1">innehaveren av tillatelsen forøvrig ikke følger gjeldende bestemmelser for flytrafikken, eller</article></article></li><li data-name="c." value="3"><article class="listArticle" id="paragraf-6-nummer-3-punkt-3"><article class="legalP" id="paragraf-6-nummer-3-punkt-3-ledd-1">det forøvrig foreligger særlige grunner.</article></article></li></ol></article><article class="numberedLegalP" data-numerator="4" id="paragraf-6-nummer-4">(4) Når tildelte trafikkrettigheter i henhold til denne forskrift er tilbakekalt eller på annen måte bortfalt, kan Luftfartstilsynet ta opp fordelingen av rettighetene til ny vurdering.</article></article><article class="legalArticle" data-lovdata-URL="SF/forskrift/2009-03-10-293/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Ikrafttredelse – eldre trafikkrettigheter</span></h2><article class="legalP" id="paragraf-7-ledd-1">Forskriften trer i kraft 1. juli 2009.</article><article class="legalP" id="paragraf-7-ledd-2">Forskriften kommer ikke til anvendelse på trafikkrettigheter (konsesjoner) som er tildelt før forskriften trer i kraft.</article></article></main></body></html>