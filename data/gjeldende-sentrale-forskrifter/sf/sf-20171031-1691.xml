<!DOCTYPE html><html lang="no"><head><title>Forskrift om virksomhet etter gjeldsinformasjonsloven (gjeldsinformasjonsforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2017-10-31-1691</dd><dt class="dokid">DokumentID</dt><dd class="dokid">SF/forskrift/2017-10-31-1691</dd><dt class="ministry">Departement</dt><dd class="ministry"><ul><li>Barne- og familiedepartementet</li></ul></dd><dt class="subunit">Etat</dt><dd class="subunit"><ul><li>Forbruker-, rettighets- og likestillingsavd.</li></ul></dd><dt class="dateInForce">I kraft fra</dt><dd class="dateInForce">2017-11-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2019-07-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2019-06-28-939">forskrift/2019-06-28-939</a> fra 2019-07-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/2017-06-16-47/§8">lov/2017-06-16-47/§8</a></li><li><a href="lov/2017-06-16-47/§10">lov/2017-06-16-47/§10</a></li><li><a href="lov/2017-06-16-47/§11">lov/2017-06-16-47/§11</a></li><li><a href="lov/2017-06-16-47/§12">lov/2017-06-16-47/§12</a></li><li><a href="lov/2017-06-16-47/§15">lov/2017-06-16-47/§15</a></li><li><a href="lov/2017-06-16-47/§19">lov/2017-06-16-47/§19</a></li></ul></dd><dt class="dateOfPublication">Kunngjort</dt><dd class="dateOfPublication">2017-11-01 13:50</dd><dt class="titleShort">Korttittel</dt><dd class="titleShort">Gjeldsinformasjonsforskriften</dd><dt class="title">Tittel</dt><dd class="title">Forskrift om virksomhet etter gjeldsinformasjonsloven (gjeldsinformasjonsforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Barne- og likestillingsdepartementet 31. oktober 2017 med hjemmel i <a href="lov/2017-06-16-47">lov 16. juni 2017 nr. 47</a> om gjeldsinformasjon ved kredittvurdering av privatpersoner (gjeldsinformasjonsloven) <a href="lov/2017-06-16-47/§8">§ 8</a>, <a href="lov/2017-06-16-47/§10">§ 10</a>, <a href="lov/2017-06-16-47/§11">§ 11</a>, <a href="lov/2017-06-16-47/§12">§ 12</a>, <a href="lov/2017-06-16-47/§15">§ 15</a> og <a href="lov/2017-06-16-47/§19">§ 19</a>. <br /><strong>Endret</strong> ved <a href="forskrift/2019-06-28-939">forskrift 28 juni 2019 nr. 939</a> (i kraft 1 juli 2019).</dd><dt class="refid">RefID</dt><dd class="refid">forskrift/2017-10-31-1691</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om virksomhet etter gjeldsinformasjonsloven (gjeldsinformasjonsforskriften)</a><ul class="tocSubUl"><li><a href="#paragraf-1">§ 1. Virkeområde</a></li><li><a href="#paragraf-2">§ 2. Gjeldsopplysningenes innhold</a></li><li><a href="#paragraf-3">§ 3. Finansforetaks plikt til å gjøre gjeldsopplysninger tilgjengelige for gjeldsinformasjonsforetak</a></li><li><a href="#paragraf-4">§ 4. Finansforetaks frist for å gjøre gjeldsopplysninger tilgjengelige for gjeldsinformasjonsforetak</a></li><li><a href="#paragraf-5">§ 5. Utlevering av gjeldsopplysninger fra gjeldsinformasjonsforetak til bruk ved utarbeidelse av kredittscoremodeller</a></li><li><a href="#paragraf-6">§ 6. Bruk av gjeldsopplysninger utlevert fra gjeldsinformasjonsforetak</a></li><li><a href="#paragraf-7">§ 7. Begrensninger i ansattes mv. tilgang til gjeldsopplysninger, samt internkontroll</a></li><li><a href="#paragraf-8">§ 8. Krav til datasikkerhet, IKT-systemer mv.</a></li><li><a href="#paragraf-9">§ 9. Varsling og krav om retting av opplysninger</a></li><li><a href="#paragraf-10">§ 10. Sletting av gjeldsopplysninger</a></li><li><a href="#paragraf-11">§ 11. Ikraftsetting</a></li></ul></li></ul></dd></dl></header><main class="documentBody" data-lovdata-URL="SF/forskrift/2017-10-31-1691" id="dokument"><h1>Forskrift om virksomhet etter gjeldsinformasjonsloven (gjeldsinformasjonsforskriften)</h1><article class="legalArticle" data-lovdata-URL="SF/forskrift/2017-10-31-1691/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften gjelder foretak og virksomhet som er omfattet av gjeldsinformasjonsloven.</article></article><article class="legalArticle" data-lovdata-URL="SF/forskrift/2017-10-31-1691/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Gjeldsopplysningenes innhold</span></h2><article class="legalP" id="paragraf-2-ledd-1">Gjeldsopplysninger skal inneholde informasjon om følgende forhold:<ol class="defaultList" type="a"><li data-name="a." value="1"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">for nedbetalingslån: opprinnelig lånebeløp, saldo, nedbetalingstid, effektiv rente og navn på kredittyter,</article></article></li><li data-name="b." value="2"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">for rammekreditt: kredittgrense, rentebærende og ikke-rentebærende saldo, effektiv rente og navn på kredittyter,</article></article></li><li data-name="c." value="3"><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1">for faktureringskort: rentebærende og ikke-rentebærende saldo og navn på kredittyter.</article></article></li></ol></article><article class="legalP" id="paragraf-2-ledd-2">Saldo omfatter hovedkrav, renter og omkostninger.</article><article class="legalP" id="paragraf-2-ledd-3">Dersom to eller flere personer er solidarisk ansvarlige for samme gjeld, skal informasjonen i første ledd tilgjengeliggjøres fullt ut for hver av skyldnerne. Det skal markeres om det er medlåntaker på det aktuelle lånet. Medlåntaker skal ikke identifiseres.</article><article class="legalP" id="paragraf-2-ledd-4">Den gjeldsopplysningen gjelder skal identifiseres med fødselsnummer.</article><article class="legalP" id="paragraf-2-ledd-5">Navn på kredittyter kan bare utleveres til den opplysningen gjelder, samt mottakere som nevnt i <a href="lov/2017-06-16-47/§12">gjeldsinformasjonsloven § 12</a> fjerde ledd første punktum og femte ledd.</article><article class="changesToParent">Endret ved <a href="forskrift/2019-06-28-939">forskrift 28 juni 2019 nr. 939</a> (i kraft 1 juli 2019).</article></article><article class="legalArticle" data-lovdata-URL="SF/forskrift/2017-10-31-1691/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Finansforetaks plikt til å gjøre gjeldsopplysninger tilgjengelige for gjeldsinformasjonsforetak</span></h2><article class="legalP" id="paragraf-3-ledd-1">Med tilgjengeliggjøring av gjeldsopplysninger etter <a href="lov/2017-06-16-47/§10">gjeldsinformasjonsloven § 10</a> første ledd menes<ol class="defaultList" type="a"><li data-name="a." value="1"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">finansforetaks rapportering av gjeldsopplysninger til gjeldsinformasjonsforetak og</article></article></li><li data-name="b." value="2"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">finansforetaks tilrettelegging for gjeldsinformasjonsforetaks innhenting av gjeldsopplysninger.</article></article></li></ol></article><article class="legalP" id="paragraf-3-ledd-2">Finansforetak skal tilpasse sine systemer, blant annet teknisk og administrativt, slik at gjeldsopplysninger blir tilgjengeliggjort for gjeldsinformasjonsforetak på en effektiv og hensiktsmessig måte i henhold til gjeldsinformasjonsforetakets spesifikasjoner. Departementet kan fastsette en felles teknisk standard for tilgjengeliggjøring av gjeldsopplysninger fra finansforetak til gjeldsinformasjonsforetak.</article><article class="legalP" id="paragraf-3-ledd-3">Finansforetaks plikt til å gjøre gjeldsopplysninger tilgjengelige inntrer første gang på det tidspunktet som er bestemt i konsesjonen til det aktuelle gjeldsinformasjonsforetaket.</article></article><article class="legalArticle" data-lovdata-URL="SF/forskrift/2017-10-31-1691/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Finansforetaks frist for å gjøre gjeldsopplysninger tilgjengelige for gjeldsinformasjonsforetak</span></h2><article class="legalP" id="paragraf-4-ledd-1">Etter at et nedbetalingslån er registrert i finansforetakets reskontrosystem, en rammekreditt er gjort tilgjengelig for kunden eller det er registrert en saldo på et faktureringskort, skal finansforetaket uten ugrunnet opphold gjøre gjeldsopplysningene tilgjengelig for gjeldsinformasjonsforetak. Endringer i gjeldsopplysningene skal også gjøres tilgjengelig uten ugrunnet opphold.</article></article><article class="legalArticle" data-lovdata-URL="SF/forskrift/2017-10-31-1691/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Utlevering av gjeldsopplysninger fra gjeldsinformasjonsforetak til bruk ved utarbeidelse av kredittscoremodeller</span></h2><article class="legalP" id="paragraf-5-ledd-1">Gjeldsopplysninger som utleveres fra gjeldsinformasjonsforetak til finansforetak og kredittopplysningsforetak til bruk ved utarbeidelse av kredittscoremodeller, jf. <a href="lov/2017-06-16-47/§12">gjeldsinformasjonsloven § 12</a> annet ledd, kan bare gjelde det enkelte foretaks eksisterende kunder. For finansforetak gjelder dette foretakets lånekunder. For kredittopplysningsforetak gjelder dette lånekunder hos finansforetak som kredittopplysningsforetaket har avtale med om utarbeidelse av kredittscoremodeller. Med utarbeidelse av kredittscoremodeller menes utvikling og forbedring av modeller som anvendes i kredittvurdering ved behandling og avgjørelse av kredittsøknader.</article><article class="legalP" id="paragraf-5-ledd-2">Gjeldsopplysninger til bruk ved utarbeidelse av kredittscoremodeller skal alltid utleveres samtidig til de foretak som har bedt om slik utlevering, og maksimalt fire ganger årlig.</article></article><article class="legalArticle" data-lovdata-URL="SF/forskrift/2017-10-31-1691/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Bruk av gjeldsopplysninger utlevert fra gjeldsinformasjonsforetak</span></h2><article class="legalP" id="paragraf-6-ledd-1">Gjeldsopplysninger skal kun benyttes til de formål som er bestemt i <a href="lov/2017-06-16-47/§12">gjeldsinformasjonsloven § 12</a>. Opplysningene kan ikke brukes til markedsføring eller lignende.</article></article><article class="legalArticle" data-lovdata-URL="SF/forskrift/2017-10-31-1691/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Begrensninger i ansattes mv. tilgang til gjeldsopplysninger, samt internkontroll</span></h2><article class="legalP" id="paragraf-7-ledd-1">Ansatte og enhver annen som utfører tjeneste eller arbeid for gjeldsinformasjonsforetak og kredittopplysningsforetak, skal kun ha tilgang til gjeldsopplysninger med fødselsnummer i den utstrekning det er strengt nødvendig for utførelsen av foretakets oppgaver i henhold til gjeldsinformasjonsloven. For ansatte og andre som ikke har behov for tilgang til gjeldsopplysninger i medhold av første punktum, kan gjeldsopplysninger om nødvendig gjøres tilgjengelig med kryptert fødselsnummer.</article><article class="legalP" id="paragraf-7-ledd-2">Gjeldsinformasjonsforetakets styre skal i retningslinjer for internkontroll, jf. <a href="lov/2017-06-16-47/§8">gjeldsinformasjonsloven § 8</a>, fastsette nærmere regler for tilgang til gjeldsopplysninger for ansatte og enhver annen som utfører tjeneste eller arbeid for foretaket, herunder regler om tilgangsbegrensninger og loggføring. Tilsvarende gjelder for kredittopplysningsforetak.</article></article><article class="legalArticle" data-lovdata-URL="SF/forskrift/2017-10-31-1691/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Krav til datasikkerhet, IKT-systemer mv.</span></h2><article class="legalP" id="paragraf-8-ledd-1">Gjeldsinformasjonsforetak, finansforetak og kredittopplysningsforetak skal sikre nødvendig konfidensialitet, integritet og tilgjengelighet for deres tjenester etter gjeldsinformasjonsloven. Gjeldende nasjonale standarder og internasjonalt anerkjente standarder skal følges. <a href="forskrift/2003-05-21-630">Forskrift 21. mai 2003 nr. 630</a> om bruk av informasjons- og kommunikasjonsteknologi (IKT) gjelder tilsvarende for gjeldsinformasjonsforetak og kredittopplysningsforetak.</article></article><article class="legalArticle" data-lovdata-URL="SF/forskrift/2017-10-31-1691/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Varsling og krav om retting av opplysninger</span></h2><article class="legalP" id="paragraf-9-ledd-1">Gjeldsinformasjonsforetak skal sende varsel eller gjenpart til den opplysningen gjelder ved utlevering av gjeldsopplysninger etter <a href="lov/2017-06-16-47/§12">gjeldsinformasjonsloven § 12</a> første ledd bokstav a og b og <a href="lov/2017-06-16-47/§12">§ 12</a> tredje ledd. Ved utlevering av gjeldsopplysninger etter <a href="lov/2017-06-16-47/§12">gjeldsinformasjonsloven § 12</a> første ledd bokstav c, skal kredittopplysningsforetaket sende varsel eller gjenpart. Gjeldsinformasjonsforetak og kredittopplysningsforetak kan innhente nødvendige kontaktopplysninger fra Folkeregisteret for å sende ut varsel eller gjenpart til den opplysningen gjelder.</article><article class="legalP" id="paragraf-9-ledd-2">Krav om retting av mangelfulle eller feilaktige personopplysninger skal sendes til finansforetaket som har tilgjengeliggjort opplysningen for gjeldsinformasjonsforetaket. Dersom feilen ikke har oppstått i finansforetaket som har mottatt kravet om retting, skal finansforetaket videreformidle kravet til riktig instans, slik at feilen kan rettes der den har oppstått. Retting av feil skal så langt det er mulig kommuniseres til andre som har mottatt den uriktige opplysningen.</article></article><article class="legalArticle" data-lovdata-URL="SF/forskrift/2017-10-31-1691/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Sletting av gjeldsopplysninger</span></h2><article class="legalP" id="paragraf-10-ledd-1">Når oppdaterte gjeldsopplysninger etter <a href="forskrift/2017-10-31-1691/§2">§ 2</a> er mottatt og registrert, skal gjeldsinformasjonsforetak som etablerer register uten ugrunnet opphold slette tidligere gjeldsopplysninger.</article><article class="legalP" id="paragraf-10-ledd-2">Gjeldsopplysninger som er mottatt i medhold av <a href="forskrift/2017-10-31-1691/§5">§ 5</a>, skal slettes så snart kredittscoremodellen er ferdigstilt eller oppdatert og nødvendig validering er gjennomført. Gjeldsopplysningene skal slettes senest tre måneder etter at de ble mottatt. Fristen gjelder likevel ikke for gjeldsopplysninger som må oppbevares lenger for tilsynsformål.</article></article><article class="legalArticle" data-lovdata-URL="SF/forskrift/2017-10-31-1691/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikraftsetting</span></h2><article class="legalP" id="paragraf-11-ledd-1">Forskriften trer i kraft 1. november 2017.</article></article></main></body></html>