<!DOCTYPE html><html lang="no"><head><title>Forskrift om lovbestemt sykepleietjeneste i kommunens helsetjeneste</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-1983-11-23-1779</dd><dt class="dokid">DokumentID</dt><dd class="dokid">SF/forskrift/1983-11-23-1779</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="subunit">Etat</dt><dd class="subunit"><ul><li>Helseavd.</li></ul></dd><dt class="publishedIn">Publisert i</dt><dd class="publishedIn">I 1983 s 940</dd><dt class="dateInForce">I kraft fra</dt><dd class="dateInForce">1984-01-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2021-09-17</dd><dt class="lastChangedBy">Sist endret ved</dt><dd class="lastChangedBy"><a href="forskrift/2021-09-17-2821">forskrift/2021-09-17-2821</a></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1982-11-19-66/§1-3">lov/1982-11-19-66/§1-3</a></li><li><a href="lov/1982-11-19-66/§8-1">lov/1982-11-19-66/§8-1</a></li><li><a href="lov/2011-06-24-30/§13-2">lov/2011-06-24-30/§13-2</a></li><li><a href="lov/1982-11-19-68/§7">lov/1982-11-19-68/§7</a></li></ul></dd><dt class="titleShort">Korttittel</dt><dd class="titleShort">Forskr. om lovbest. sykepleietjeneste</dd><dt class="title">Tittel</dt><dd class="title">Forskrift om lovbestemt sykepleietjeneste i kommunens helsetjeneste</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Sosialdepartementet 23. november 1983, i medhold av <a href="lov/1982-11-19-66">lov av 19. november 1982 nr. 66</a> om helsetjenesten i kommunene <a href="lov/1982-11-19-66/§1-3">§ 1-3</a>, 5. ledd, jfr. <a href="lov/1982-11-19-66/§8-1">§ 8-1</a>, og <a href="lov/1982-11-19-68">lov av 19. november 1982 nr. 68</a> om planlegging av og forsøksvirksomhet i sosialtjenesten og helsetjenesten i kommunene <a href="lov/1982-11-19-68/§7">§ 7</a>. <br /><strong>Endret</strong> ved <a href="forskrift/1997-02-11-126">forskrifter 11. februar 1997 nr. 126</a>, <a href="forskrift/2001-12-20-1580">20 des 2001 nr. 1580</a>, <a href="forskrift/2003-09-01-1111">1 sep 2003 nr. 1111</a>, <a href="forskrift/2011-12-16-1396">16 des 2011 nr. 1396</a>, <a href="forskrift/2021-09-17-2821">17 sep 2021 nr. 2821</a>.</dd><dt class="refid">RefID</dt><dd class="refid">forskrift/1983-11-23-1779</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om lovbestemt sykepleietjeneste i kommunens helsetjeneste</a><ul class="tocSubUl"><li><a href="#paragraf-1">§ 1. Oppgaver</a></li><li><a href="#paragraf-2">§ 2. Organisasjon</a></li><li><a href="#paragraf-3">§ 3. Faglige krav/ansvar</a></li><li><a href="#paragraf-4">§ 4. Anmodning om hjemmesykepleie/ansvar for kontakt med lege</a></li><li><a href="#paragraf-5">§ 5. Tilsyn</a></li><li><a href="#paragraf-6">§ 6. Planer</a></li><li><a href="#paragraf-7">§ 7. Utfylling/gjennomføring</a></li><li><a href="#paragraf-8">§ 8. Dispensasjon</a></li><li><a href="#paragraf-9">§ 9. Ikrafttreden</a></li></ul></li></ul></dd></dl></header><main class="documentBody" data-lovdata-URL="SF/forskrift/1983-11-23-1779" id="dokument"><h1>Forskrift om lovbestemt sykepleietjeneste i kommunens helsetjeneste</h1><article class="legalArticle" data-lovdata-URL="SF/forskrift/1983-11-23-1779/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Oppgaver</span></h2><article class="legalP" id="paragraf-1-ledd-1">Kommunens lovbestemte sykepleietjeneste omfatter oppgaver innenfor forebyggende helsearbeid med spesiell vekt på opplysende og rådgivende virksomhet samt kurativ behandling og pleie, opptrening og rene pleiefunksjoner.</article><article class="legalP" id="paragraf-1-ledd-2">Tilsatte i sykepleietjenesten må arbeide i nær kontakt med det øvrige helsepersonell i kommunen. Det må videre være nært samarbeid med kommunal sosialtjeneste, offentlig tannhelsetjeneste og helseinstitusjoner.</article></article><article class="legalArticle" data-lovdata-URL="SF/forskrift/1983-11-23-1779/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Organisasjon</span></h2><article class="legalP" id="paragraf-2-ledd-1">Sykepleietjenesten, herunder helsesøstertjeneste og hjemmesykepleie, er en del av kommunens lovbestemte helsetjeneste, både faglig og administrativt. Det forutsettes at andre lovbestemte sykepleiedeltjenester kan innpasses i virksomheten.</article></article><article class="legalArticle" data-lovdata-URL="SF/forskrift/1983-11-23-1779/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Faglige krav/ansvar</span></h2><article class="legalP" id="paragraf-3-ledd-1">Kommunen tilsetter kvalifisert personell i de lovbestemte deltjenestene, herunder blant annet<ul class="defaultList"><li data-li-identifier="-" data-name="-"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">Helsesøstre for å dekke behovet for de spesielle sykepleiefunksjoner i forbindelse med helsefremmende og forebyggende arbeid.</article></article></li><li data-li-identifier="-" data-name="-"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">Sykepleiere og hjelpepleiere for å utføre andre funksjoner i kommunens sykepleietjeneste.</article></article></li></ul></article><article class="legalP" id="paragraf-3-ledd-2">For å kunne tilsettes i helsesøsterstilling må vedkommende ha bestått eksamen fra godkjent helsesøster-utdanning.</article><article class="legalP" id="paragraf-3-ledd-3">Offentlig godkjent sykepleier kan konstitueres i helsesøsterstilling.</article><article class="legalP" id="paragraf-3-ledd-4">Faglig leder for helsesøstertjenesten skal være helsesøster.</article><article class="legalP" id="paragraf-3-ledd-5">Faglig leder for hjemmesykepleien skal være offentlig godkjent sykepleier.</article><article class="legalP" id="paragraf-3-ledd-6">Etter vedtatt plan kan sykepleiere, hjelpepleiere og andre som er tilsatt i kommunens sykepleietjeneste tillegges andre pleiefunksjoner innen helse- og sosialtjenesten i kommunen.</article><article class="changesToParent">Endret ved <a href="forskrift/1997-02-11-126">forskrift 11 feb 1997 nr. 126</a>.</article></article><article class="legalArticle" data-lovdata-URL="SF/forskrift/1983-11-23-1779/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Anmodning om hjemmesykepleie/ansvar for kontakt med lege</span></h2><article class="legalP" id="paragraf-4-ledd-1">Anmodning om hjemmesykepleie kan komme fra pasienten selv eller andre. Leder for hjemmesykepleien skal medvirke til at den enkelte pasient får nødvendig legetilsyn.</article></article><article class="legalArticle" data-lovdata-URL="SF/forskrift/1983-11-23-1779/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Tilsyn</span></h2><article class="legalP" id="paragraf-5-ledd-1">Statsforvalteren skal føre det overordnede tilsyn med sykepleietjenestene i fylket og påse at forskrifter og retningslinjer blir fulgt.</article><article class="changesToParent">Endret ved <a href="forskrift/2003-09-01-1111">forskrifter 1 sep 2003 nr. 1111</a>, <a href="forskrift/2011-12-16-1396">16 des 2011 nr. 1396</a> (i kraft 1 jan 2012), <a href="forskrift/2021-09-17-2821">17 sep 2021 nr. 2821</a>.</article></article><article class="legalArticle" data-lovdata-URL="SF/forskrift/1983-11-23-1779/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Planer</span></h2><article class="legalP" id="paragraf-6-ledd-1">Sykepleietjenesten skal planlegges som ledd i utarbeidingen av kommunens helse- og sosialplan, jfr. <a href="lov/1982-11-19-68">lov av 19. november 1982 nr. 68</a> om planlegging av og forsøksvirksomhet i sosialtjenesten og helsetjenesten i kommunene samt gjeldende retningslinjer.</article></article><article class="legalArticle" data-lovdata-URL="SF/forskrift/1983-11-23-1779/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Utfylling/gjennomføring</span></h2><article class="legalP" id="paragraf-7-ledd-1">Departementet kan gi nærmere retningslinjer til utfylling og gjennomføring av denne forskrift.</article><article class="changesToParent">Endret ved <a href="forskrift/2001-12-20-1580">forskrift 20 des 2001 nr. 1580</a> (i kraft 1 jan 2002).</article></article><article class="legalArticle" data-lovdata-URL="SF/forskrift/1983-11-23-1779/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Dispensasjon</span></h2><article class="legalP" id="paragraf-8-ledd-1">Departementet kan, når særlige grunner foreligger gjøre unntak fra bestemmelsene i denne forskrift.</article><article class="changesToParent">Endret ved <a href="forskrift/2001-12-20-1580">forskrift 20 des 2001 nr. 1580</a> (i kraft 1 jan 2002).</article></article><article class="legalArticle" data-lovdata-URL="SF/forskrift/1983-11-23-1779/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttreden</span></h2><article class="legalP" id="paragraf-9-ledd-1">Denne forskrift trer i kraft fra 1. januar 1984. Fra samme dato oppheves midlertidig norm for instruks for helsesøstre, herunder som administrativ leder av helsestasjonsvirksomhet og skolehelsetjeneste, fastsatt av helsedirektøren 12. april 1976, midlertidige retningslinjer for opprettelse og drift av hjemmesykepleievirksomhet, fastsatt av Sosialdepartementet 22. desember 1971 og norm for instrukser for sykepleiesjef, offentlig godkjent sykepleier og hjelpepleier i hjemmesykepleien, fastsatt av Sosialdepartementet samme dato.</article></article></main></body></html>