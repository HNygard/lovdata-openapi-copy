<!DOCTYPE html><html lang="nb"><head><title>Forskrift om HMS-kort i virksomheter som transporterer andres varer med bil</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2025-06-20-1152</dd><dt class="dokid">DokumentID</dt><dd class="dokid">SF/forskrift/2025-06-20-1152</dd><dt class="ministry">Departement</dt><dd class="ministry"><ul><li>Arbeids- og inkluderingsdepartementet</li></ul></dd><dt class="subunit">Etat</dt><dd class="subunit"><ul><li>Direktoratet for arbeidstilsynet</li></ul></dd><dt class="dateInForce">I kraft fra</dt><dd class="dateInForce">2026-01-01</dd><dt class="basedOn">Hjemmel</dt><dd class="basedOn"><ul><li><a href="lov/2005-06-17-62/§1-4">lov/2005-06-17-62/§1-4</a></li><li><a href="lov/2005-06-17-62/§4-1">lov/2005-06-17-62/§4-1</a></li><li><a href="forskrift/2021-06-29-2280">forskrift/2021-06-29-2280</a></li></ul></dd><dt class="dateOfPublication">Kunngjort</dt><dd class="dateOfPublication">2025-06-23 13:25</dd><dt class="a11yStatus">Tilgjengelighetsstatus</dt><dd class="a11yStatus">Mangler vurdering.</dd><dt class="title">Tittel</dt><dd class="title">Forskrift om HMS-kort i virksomheter som transporterer andres varer med bil</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Direktoratet for arbeidstilsynet 20. juni 2025 med hjemmel i <a href="lov/2005-06-17-62/§1-4/ledd/1">lov 17. juni 2005 nr. 62 om arbeidsmiljø, arbeidstid og stillingsvern mv. (arbeidsmiljøloven) § 1-4 første ledd</a> og <a href="lov/2005-06-17-62/§4-1/ledd/7">§ 4-1 syvende ledd</a>, jf. <a href="forskrift/2021-06-29-2280">delegeringsvedtak 29. juni 2021 nr. 2280</a>.</dd><dt class="refid">RefID</dt><dd class="refid">forskrift/2025-06-20-1152</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om HMS-kort i virksomheter som transporterer andres varer med bil</a><ul class="tocSubUl"><li><a href="#kapittel-1" data-child-interval="§§ 1-1 – 1-4">Kapittel 1. Formål, virkeområde og definisjoner</a><ul class="tocSubUl"><li><a href="#kapittel-1-paragraf-1">§ 1-1. Formål</a></li><li><a href="#kapittel-1-paragraf-2">§ 1-2. Virkeområde</a></li><li><a href="#kapittel-1-paragraf-3">§ 1-3. Unntak fra HMS-kortplikten ved transport av egne varer</a></li><li><a href="#kapittel-1-paragraf-4">§ 1-4. Definisjoner</a></li></ul></li><li><a href="#kapittel-2" data-child-interval="§§ 2-1 – 2-8">Kapittel 2. Bestemmelser om HMS-kort</a><ul class="tocSubUl"><li><a href="#kapittel-2-paragraf-1">§ 2-1. Vilkår for utstedelse av HMS-kort</a></li><li><a href="#kapittel-2-paragraf-2">§ 2-2. Plikt til å ha HMS-kort – virksomhetens plikter</a></li><li><a href="#kapittel-2-paragraf-3">§ 2-3. Kortinnehavers ansvar</a></li><li><a href="#kapittel-2-paragraf-4">§ 2-4. Kortutsteders plikter</a></li><li><a href="#kapittel-2-paragraf-5">§ 2-5. Krav til opplysninger på HMS-kortet</a></li><li><a href="#kapittel-2-paragraf-6">§ 2-6. Kortets gyldighet, kontroll og inndragning</a></li><li><a href="#kapittel-2-paragraf-7">§ 2-7. Virksomhetens plikt til å makulere HMS-kort</a></li><li><a href="#kapittel-2-paragraf-8">§ 2-8. Tap av HMS-kort</a></li></ul></li><li><a href="#kapittel-3" data-child-interval="§§ 3-1 – 3-2">Kapittel 3. Avsluttende bestemmelser</a><ul class="tocSubUl"><li><a href="#kapittel-3-paragraf-1">§ 3-1. Straff</a></li><li><a href="#kapittel-3-paragraf-2">§ 3-2. Ikrafttredelse</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/2025-06-20-1152" id="dokument"><h1>Forskrift om HMS-kort i virksomheter som transporterer andres varer med bil</h1><section class="section" data-name="kap1" id="kapittel-1" data-lovdata-URL="SF/forskrift/2025-06-20-1152/KAPITTEL_1"><h2>Kapittel 1. Formål, virkeområde og definisjoner</h2><article class="legalArticle" data-lovdata-URL="SF/forskrift/2025-06-20-1152/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Forskriftens formål er å ivareta sikkerhet, helse og arbeidsmiljø i virksomheter som mot vederlag transporterer andres varer med bil.</article></article><article class="legalArticle" data-lovdata-URL="SF/forskrift/2025-06-20-1152/§1-2" data-name="§1-2" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">Virkeområde</span></h3><article class="numberedLegalP" data-numerator="1" id="kapittel-1-paragraf-2-nummer-1">(1) Forskriften gjelder for virksomheter som mot vederlag transporterer andres varer med bil som har tillatt totalvekt på høyst 3&#xa0;500 kilo og med elektrisk bil som har tillatt totalvekt på høyst 4&#xa0;250 kg. Dette gjelder også virksomhet som leier ut personer som utfører slike tjenester.</article><article class="numberedLegalP" data-numerator="2" id="kapittel-1-paragraf-2-nummer-2">(2) <a href="forskrift/2025-06-20-1152/§2-3">§ 2-3</a> og <a href="forskrift/2025-06-20-1152/§2-8">§ 2-8</a> gjelder for innehavere av HMS-kort.</article><article class="numberedLegalP" data-numerator="3" id="kapittel-1-paragraf-2-nummer-3">(3) <a href="forskrift/2025-06-20-1152/§2-4">§ 2-4</a> gjelder for kortutsteder.</article></article><article class="legalArticle" data-lovdata-URL="SF/forskrift/2025-06-20-1152/§1-3" data-name="§1-3" id="kapittel-1-paragraf-3"><h3 class="legalArticleHeader"><span class="legalArticleValue">§ 1-3</span>. <span class="legalArticleTitle">Unntak fra HMS-kortplikten ved transport av egne varer</span></h3><article class="numberedLegalP" data-numerator="1" id="kapittel-1-paragraf-3-nummer-1">(1) Det er ikke krav til HMS-kort etter <a href="forskrift/2025-06-20-1152/§2-2">§ 2-2</a> for transport av egne varer som ledd i annen næringsvirksomhet enn transportvirksomhet. For at unntaket for egne varer skal gjelde, må varetransporten<ol class="defaultList" type="a"><li data-name="a." value="1"><article class="listArticle" id="kapittel-1-paragraf-3-nummer-1-punkt-1"><article class="legalP" id="kapittel-1-paragraf-3-nummer-1-punkt-1-ledd-1">være en hjelpefunksjon i tilknytning til virksomhetens samlede aktivitet</article></article></li><li data-name="b." value="2"><article class="listArticle" id="kapittel-1-paragraf-3-nummer-1-punkt-2"><article class="legalP" id="kapittel-1-paragraf-3-nummer-1-punkt-2-ledd-1">utføres av virksomhetens egne ansatte eller av eier av virksomheten</article></article></li><li data-name="c." value="3"><article class="listArticle" id="kapittel-1-paragraf-3-nummer-1-punkt-3"><article class="legalP" id="kapittel-1-paragraf-3-nummer-1-punkt-3-ledd-1">utføres med bil som virksomheten eier eller har bruksrett til etter leasing- eller leiekontrakt.</article></article></li></ol></article><article class="numberedLegalP" data-numerator="2" id="kapittel-1-paragraf-3-nummer-2">(2) Likt med egne varer regnes varer som virksomheten har eller får rådighet over i forbindelse med kjøp, salg, lån, leie, fremstilling, behandling og reparasjon.</article></article><article class="legalArticle" data-lovdata-URL="SF/forskrift/2025-06-20-1152/§1-4" data-name="§1-4" id="kapittel-1-paragraf-4"><h3 class="legalArticleHeader"><span class="legalArticleValue">§ 1-4</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-4-ledd-1">I denne forskriften betyr:<ol class="defaultList" type="a"><li data-name="a." value="1"><article class="listArticle" id="kapittel-1-paragraf-4-ledd-1-punkt-1"><article class="legalP" id="kapittel-1-paragraf-4-ledd-1-punkt-1-ledd-1"><i>Bil:</i> Kjøretøy som faller inn under definisjonen av bil i <a href="forskrift/1994-10-04-918/§2-2">forskrift om tekniske krav og godkjenning av kjøretøy, deler og utstyr (kjøretøyforskriften) § 2-2</a>.</article></article></li><li data-name="b." value="2"><article class="listArticle" id="kapittel-1-paragraf-4-ledd-1-punkt-2"><article class="legalP" id="kapittel-1-paragraf-4-ledd-1-punkt-2-ledd-1"><i>Bestiller:</i> En fysisk eller juridisk person som driver næringsvirksomhet og som engasjerer en leverandør til å utføre et transportoppdrag. Som bestiller regnes også statlige, kommunale og fylkeskommunale myndigheter, og andre offentligrettslige organer.</article></article></li><li data-name="c." value="3"><article class="listArticle" id="kapittel-1-paragraf-4-ledd-1-punkt-3"><article class="legalP" id="kapittel-1-paragraf-4-ledd-1-punkt-3-ledd-1"><i>Leverandør:</i> En fysisk eller juridisk person som driver næringsvirksomhet og som har påtatt seg et transportoppdrag for en bestiller</article></article></li><li data-name="d." value="4"><article class="listArticle" id="kapittel-1-paragraf-4-ledd-1-punkt-4"><article class="legalP" id="kapittel-1-paragraf-4-ledd-1-punkt-4-ledd-1"><i>Underleverandør:</i> En fysisk eller juridisk person som driver næringsvirksomhet og som utfører hele eller en del av transportoppdraget som er avtalt mellom leverandøren og bestiller.</article></article></li></ol></article></article></section><section class="section" data-name="kap2" id="kapittel-2" data-lovdata-URL="SF/forskrift/2025-06-20-1152/KAPITTEL_2"><h2>Kapittel 2. Bestemmelser om HMS-kort</h2><article class="legalArticle" data-lovdata-URL="SF/forskrift/2025-06-20-1152/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Vilkår for utstedelse av HMS-kort</span></h3><article class="numberedLegalP" data-numerator="1" id="kapittel-2-paragraf-1-nummer-1">(1) Det er et vilkår for utstedelse av HMS-kort at pålagt registreringsplikt til ett eller flere av følgende offentlige registre er oppfylt:<ol class="defaultList" type="a"><li data-name="a." value="1"><article class="listArticle" id="kapittel-2-paragraf-1-nummer-1-punkt-1"><article class="legalP" id="kapittel-2-paragraf-1-nummer-1-punkt-1-ledd-1">Enhetsregisteret</article></article></li><li data-name="b." value="2"><article class="listArticle" id="kapittel-2-paragraf-1-nummer-1-punkt-2"><article class="legalP" id="kapittel-2-paragraf-1-nummer-1-punkt-2-ledd-1">Foretaksregisteret</article></article></li><li data-name="c." value="3"><article class="listArticle" id="kapittel-2-paragraf-1-nummer-1-punkt-3"><article class="legalP" id="kapittel-2-paragraf-1-nummer-1-punkt-3-ledd-1">Det sentrale folkeregister. Personer som er bosatt på Svalbard skal oppfylle plikten til å være registrert i registeret på Svalbard, jf. <a href="forskrift/1994-02-04-111">forskrift 4. februar 1994 nr. 111 om register over befolkningen på Svalbard</a></article></article></li><li data-name="d." value="4"><article class="listArticle" id="kapittel-2-paragraf-1-nummer-1-punkt-4"><article class="legalP" id="kapittel-2-paragraf-1-nummer-1-punkt-4-ledd-1">Merverdiavgiftsregisteret</article></article></li><li data-name="e." value="5"><article class="listArticle" id="kapittel-2-paragraf-1-nummer-1-punkt-5"><article class="legalP" id="kapittel-2-paragraf-1-nummer-1-punkt-5-ledd-1">Arbeidstaker- og arbeidsgiverregisteret.</article></article></li></ol></article><article class="numberedLegalP" data-numerator="2" id="kapittel-2-paragraf-1-nummer-2">(2) For virksomhet med utenlandsk arbeidstaker fra land utenfor EØS skal det dokumenteres at arbeidstakeren har oppholdstillatelse i den grad det er påkrevet for det aktuelle arbeidsforholdet. Tilsvarende gjelder for innehaver av enkeltpersonforetak fra land utenfor EØS.</article><article class="numberedLegalP" data-numerator="3" id="kapittel-2-paragraf-1-nummer-3">(3) Virksomheten må oppfylle pålagt opplysningsplikt til Sentralskattekontoret for utenlandssaker i henhold til <a href="lov/2016-05-27-14/§7-6">skatteforvaltningsloven § 7-6</a>.</article><article class="numberedLegalP" data-numerator="4" id="kapittel-2-paragraf-1-nummer-4">(4) Bemanningsforetak, jf. <a href="forskrift/2008-06-04-541/§1">forskrift 4. juni 2008 nr. 541 om bemanningsforetak § 1</a>, som driver utleie av arbeidstakere innenfor denne forskriftens virkeområde, skal i tillegg være godkjent av Arbeidstilsynet og være oppført i Arbeidstilsynets register over bemanningsforetak.</article></article><article class="legalArticle" data-lovdata-URL="SF/forskrift/2025-06-20-1152/§2-2" data-name="§2-2" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Plikt til å ha HMS-kort – virksomhetens plikter</span></h3><article class="numberedLegalP" data-numerator="1" id="kapittel-2-paragraf-2-nummer-1">(1) Virksomheter som er omfattet av forskriften, skal sørge for at arbeidstakere har HMS-kort. Plikten til å ha HMS-kort gjelder tilsvarende for innehavere av enkeltpersonforetak som ikke sysselsetter arbeidstakere. HMS-kortet skal være utstedt av en kortutsteder utpekt av Arbeidstilsynet.</article><article class="numberedLegalP" data-numerator="2" id="kapittel-2-paragraf-2-nummer-2">(2) Plikten til å ha HMS-kort etter første ledd, gjelder kun for sjåfører og medhjelpere som er med i bilen sammen med sjåfører og utfører arbeid.</article><article class="numberedLegalP" data-numerator="3" id="kapittel-2-paragraf-2-nummer-3">(3) Arbeidsgiver plikter å sørge for nødvendig identitetskontroll av arbeidstaker før bestilling av HMS-kort.</article><article class="numberedLegalP" data-numerator="4" id="kapittel-2-paragraf-2-nummer-4">(4) HMS-kort kan bare bestilles av ansatte i, eller innehaver av, virksomheten som skal utføre arbeidet HMS-kortet er knyttet til.</article><article class="numberedLegalP" data-numerator="5" id="kapittel-2-paragraf-2-nummer-5">(5) Unntatt fra kravet om HMS-kort etter forskriften her er arbeidstakere, eller innehavere av enkeltpersonforetak uten ansatte, som er omfattet av<ol class="defaultList" type="a"><li data-name="a." value="1"><article class="listArticle" id="kapittel-2-paragraf-2-nummer-5-punkt-1"><article class="legalP" id="kapittel-2-paragraf-2-nummer-5-punkt-1-ledd-1"><a href="forskrift/2012-05-08-408/§9">forskrift 8. mai 2012 nr. 408 om offentlig godkjenning av renholdsvirksomheter og om kjøp av renholdstjenester § 9</a></article></article></li><li data-name="b." value="2"><article class="listArticle" id="kapittel-2-paragraf-2-nummer-5-punkt-2"><article class="legalP" id="kapittel-2-paragraf-2-nummer-5-punkt-2-ledd-1"><a href="forskrift/2022-02-11-206/§11">forskrift 11. februar 2022 nr. 206 om offentlig godkjenning av virksomheter som tilbyr bilpleie, hjulskift og hjullagring, og om kjøp av slike tjenester § 11</a></article></article></li><li data-name="c." value="3"><article class="listArticle" id="kapittel-2-paragraf-2-nummer-5-punkt-3"><article class="legalP" id="kapittel-2-paragraf-2-nummer-5-punkt-3-ledd-1"><a href="forskrift/2007-03-30-366/§4">forskrift 30. mars 2007 nr. 366 om HMS-kort på bygge- og anleggsplasser § 4</a></article></article></li><li data-name="d." value="4"><article class="listArticle" id="kapittel-2-paragraf-2-nummer-5-punkt-4"><article class="legalP" id="kapittel-2-paragraf-2-nummer-5-punkt-4-ledd-1"><a href="forskrift/2005-12-16-1566/§1/ledd/2">forskrift 16. desember 2005 nr. 1566 om utsendte arbeidstakere § 1 andre ledd</a> og <a href="forskrift/2005-12-16-1566/§14c">§§ 14 c</a>, <a href="forskrift/2005-12-16-1566/§14d">14 d</a> og <a href="forskrift/2005-12-16-1566/§14e">14 e</a> samt medhjelpere som sendes ut sammen med sjåfører omfattet av denne forskriften for å utføre arbeid i bil.</article></article></li></ol></article></article><article class="legalArticle" data-lovdata-URL="SF/forskrift/2025-06-20-1152/§2-3" data-name="§2-3" id="kapittel-2-paragraf-3"><h3 class="legalArticleHeader"><span class="legalArticleValue">§ 2-3</span>. <span class="legalArticleTitle">Kortinnehavers ansvar</span></h3><article class="numberedLegalP" data-numerator="1" id="kapittel-2-paragraf-3-nummer-1">(1) HMS-kortet er personlig og skal ikke overdras til andre.</article><article class="numberedLegalP" data-numerator="2" id="kapittel-2-paragraf-3-nummer-2">(2) HMS-kortet skal bæres godt synlig.</article><article class="numberedLegalP" data-numerator="3" id="kapittel-2-paragraf-3-nummer-3">(3) HMS-kortet skal på oppfordring vises til<ol class="defaultList" type="a"><li data-name="a." value="1"><article class="listArticle" id="kapittel-2-paragraf-3-nummer-3-punkt-1"><article class="legalP" id="kapittel-2-paragraf-3-nummer-3-punkt-1-ledd-1">Arbeidstilsynet, skattemyndighetene, politiet og Statens vegvesen</article></article></li><li data-name="b." value="2"><article class="listArticle" id="kapittel-2-paragraf-3-nummer-3-punkt-2"><article class="legalP" id="kapittel-2-paragraf-3-nummer-3-punkt-2-ledd-1">bestillere</article></article></li><li data-name="c." value="3"><article class="listArticle" id="kapittel-2-paragraf-3-nummer-3-punkt-3"><article class="legalP" id="kapittel-2-paragraf-3-nummer-3-punkt-3-ledd-1">leverandører som bruker underleverandør</article></article></li><li data-name="d." value="4"><article class="listArticle" id="kapittel-2-paragraf-3-nummer-3-punkt-4"><article class="legalP" id="kapittel-2-paragraf-3-nummer-3-punkt-4-ledd-1">verneombud og tillitsvalgte</article></article></li><li data-name="e." value="5"><article class="listArticle" id="kapittel-2-paragraf-3-nummer-3-punkt-5"><article class="legalP" id="kapittel-2-paragraf-3-nummer-3-punkt-5-ledd-1">hovedbedrifter med ansvar for samordning etter <a href="lov/2005-06-17-62/§2-2">arbeidsmiljøloven § 2-2</a></article></article></li><li data-name="f." value="6"><article class="listArticle" id="kapittel-2-paragraf-3-nummer-3-punkt-6"><article class="legalP" id="kapittel-2-paragraf-3-nummer-3-punkt-6-ledd-1">byggherre, byggherres representant og koordinator etter <a href="forskrift/2009-08-03-1028/§4">forskrift 3. august 2009 nr. 1028 om sikkerhet, helse og arbeidsmiljø på bygge- eller anleggsplasser § 4</a>.</article></article></li></ol></article></article><article class="legalArticle" data-lovdata-URL="SF/forskrift/2025-06-20-1152/§2-4" data-name="§2-4" id="kapittel-2-paragraf-4"><h3 class="legalArticleHeader"><span class="legalArticleValue">§ 2-4</span>. <span class="legalArticleTitle">Kortutsteders plikter</span></h3><article class="numberedLegalP" data-numerator="1" id="kapittel-2-paragraf-4-nummer-1">(1) Kortutsteder skal<ol class="defaultList" type="a"><li data-name="a." value="1"><article class="listArticle" id="kapittel-2-paragraf-4-nummer-1-punkt-1"><article class="legalP" id="kapittel-2-paragraf-4-nummer-1-punkt-1-ledd-1">påse at virksomheten oppfyller vilkårene i <a href="forskrift/2025-06-20-1152/§2-1">§ 2-1</a>, og foreta identitetskontroll av arbeidstaker før HMS-kort utstedes</article></article></li><li data-name="b." value="2"><article class="listArticle" id="kapittel-2-paragraf-4-nummer-1-punkt-2"><article class="legalP" id="kapittel-2-paragraf-4-nummer-1-punkt-2-ledd-1">opprette og føre et register over godkjente HMS-kortbestillere</article></article></li><li data-name="c." value="3"><article class="listArticle" id="kapittel-2-paragraf-4-nummer-1-punkt-3"><article class="legalP" id="kapittel-2-paragraf-4-nummer-1-punkt-3-ledd-1">opprette og føre et register over alle utstedte kort, med tilhørende data.</article></article></li></ol></article><article class="numberedLegalP" data-numerator="2" id="kapittel-2-paragraf-4-nummer-2">(2) Arbeidstilsynet er behandlingsansvarlig i henhold til <a href="lov/2018-06-15-38">personopplysningsloven</a>. Ved utstedelsen av HMS-kort opptrer kortutsteder på vegne av Arbeidstilsynet.</article></article><article class="legalArticle" data-lovdata-URL="SF/forskrift/2025-06-20-1152/§2-5" data-name="§2-5" id="kapittel-2-paragraf-5"><h3 class="legalArticleHeader"><span class="legalArticleValue">§ 2-5</span>. <span class="legalArticleTitle">Krav til opplysninger på HMS-kortet</span></h3><article class="legalP" id="kapittel-2-paragraf-5-ledd-1">HMS-kortet skal inneholde følgende opplysninger på norsk og engelsk:<ol class="defaultList" type="a"><li data-name="a." value="1"><article class="listArticle" id="kapittel-2-paragraf-5-ledd-1-punkt-1"><article class="legalP" id="kapittel-2-paragraf-5-ledd-1-punkt-1-ledd-1">navn på arbeidsgiver eller enkeltpersonforetak uten ansatte</article></article></li><li data-name="b." value="2"><article class="listArticle" id="kapittel-2-paragraf-5-ledd-1-punkt-2"><article class="legalP" id="kapittel-2-paragraf-5-ledd-1-punkt-2-ledd-1">organisasjonsnummer for registreringspliktige virksomheter</article></article></li><li data-name="c." value="3"><article class="listArticle" id="kapittel-2-paragraf-5-ledd-1-punkt-3"><article class="legalP" id="kapittel-2-paragraf-5-ledd-1-punkt-3-ledd-1">navn på kortinnehaver</article></article></li><li data-name="d." value="4"><article class="listArticle" id="kapittel-2-paragraf-5-ledd-1-punkt-4"><article class="legalP" id="kapittel-2-paragraf-5-ledd-1-punkt-4-ledd-1">bilde av kortinnehaveren</article></article></li><li data-name="e." value="5"><article class="listArticle" id="kapittel-2-paragraf-5-ledd-1-punkt-5"><article class="legalP" id="kapittel-2-paragraf-5-ledd-1-punkt-5-ledd-1">kortinnehaverens fødselsdato</article></article></li><li data-name="f." value="6"><article class="listArticle" id="kapittel-2-paragraf-5-ledd-1-punkt-6"><article class="legalP" id="kapittel-2-paragraf-5-ledd-1-punkt-6-ledd-1">utstedelsesdato</article></article></li><li data-name="g." value="7"><article class="listArticle" id="kapittel-2-paragraf-5-ledd-1-punkt-7"><article class="legalP" id="kapittel-2-paragraf-5-ledd-1-punkt-7-ledd-1">kortnummer</article></article></li><li data-name="h." value="8"><article class="listArticle" id="kapittel-2-paragraf-5-ledd-1-punkt-8"><article class="legalP" id="kapittel-2-paragraf-5-ledd-1-punkt-8-ledd-1">navn på utsteder av kortet.</article></article></li></ol></article></article><article class="legalArticle" data-lovdata-URL="SF/forskrift/2025-06-20-1152/§2-6" data-name="§2-6" id="kapittel-2-paragraf-6"><h3 class="legalArticleHeader"><span class="legalArticleValue">§ 2-6</span>. <span class="legalArticleTitle">Kortets gyldighet, kontroll og inndragning</span></h3><article class="numberedLegalP" data-numerator="1" id="kapittel-2-paragraf-6-nummer-1">(1) HMS-kortet utstedes for en periode på to år. Kortet er kun gyldig så lenge ansettelsesforholdet består.</article><article class="numberedLegalP" data-numerator="2" id="kapittel-2-paragraf-6-nummer-2">(2) Den som er omfattet av oppregningen i <a href="forskrift/2025-06-20-1152/§2-3/ledd/3">§ 2-3 tredje ledd</a>, kan gjøre oppslag for å kontrollere om HMS-kort er gyldig. Dersom kontrollen gir grunn til å tro at et kort er ugyldig, skal det gis melding til Arbeidstilsynet, og kortinnehaverens arbeidsgiver.</article><article class="numberedLegalP" data-numerator="3" id="kapittel-2-paragraf-6-nummer-3">(3) Arbeidstilsynet, skattemyndighetene, politiet og Statens vegvesen kan inndra HMS-kort som er ugyldige fordi kortets gyldighetsperiode er utløpt, arbeidsforholdet eller virksomheten er opphørt, eller dersom kortet eller bruken av kortet av andre grunner er ugyldig. Inndratte kort skal innleveres til kortutsteder for makulering.</article></article><article class="legalArticle" data-lovdata-URL="SF/forskrift/2025-06-20-1152/§2-7" data-name="§2-7" id="kapittel-2-paragraf-7"><h3 class="legalArticleHeader"><span class="legalArticleValue">§ 2-7</span>. <span class="legalArticleTitle">Virksomhetens plikt til å makulere HMS-kort</span></h3><article class="legalP" id="kapittel-2-paragraf-7-ledd-1">Virksomheten skal straks sørge for at HMS-kortet blir makulert når<ol class="defaultList" type="a"><li data-name="a." value="1"><article class="listArticle" id="kapittel-2-paragraf-7-ledd-1-punkt-1"><article class="legalP" id="kapittel-2-paragraf-7-ledd-1-punkt-1-ledd-1">kortets gyldighetsperiode utløper</article></article></li><li data-name="b." value="2"><article class="listArticle" id="kapittel-2-paragraf-7-ledd-1-punkt-2"><article class="legalP" id="kapittel-2-paragraf-7-ledd-1-punkt-2-ledd-1">arbeidsforholdet opphører</article></article></li><li data-name="c." value="3"><article class="listArticle" id="kapittel-2-paragraf-7-ledd-1-punkt-3"><article class="legalP" id="kapittel-2-paragraf-7-ledd-1-punkt-3-ledd-1">virksomheten opphører.</article></article></li></ol></article></article><article class="legalArticle" data-lovdata-URL="SF/forskrift/2025-06-20-1152/§2-8" data-name="§2-8" id="kapittel-2-paragraf-8"><h3 class="legalArticleHeader"><span class="legalArticleValue">§ 2-8</span>. <span class="legalArticleTitle">Tap av HMS-kort</span></h3><article class="numberedLegalP" data-numerator="1" id="kapittel-2-paragraf-8-nummer-1">(1) Ved tapt eller stjålet HMS-kort, skal arbeidstaker umiddelbart gi melding til arbeidsgiver.</article><article class="numberedLegalP" data-numerator="2" id="kapittel-2-paragraf-8-nummer-2">(2) Arbeidsgiver skal straks melde fra til kortutsteder om at arbeidstakers HMS-kort er tapt eller stjålet, slik at kortet gjøres ugyldig og nytt kort utstedes.</article><article class="numberedLegalP" data-numerator="3" id="kapittel-2-paragraf-8-nummer-3">(3) Dersom et tapt HMS-kort kommer til rette, skal det leveres til arbeidsgiver for makulering.</article><article class="numberedLegalP" data-numerator="4" id="kapittel-2-paragraf-8-nummer-4">(4) Innehaver av enkeltpersonforetak som ikke sysselsetter arbeidstakere skal<ol class="defaultList" type="a"><li data-name="a." value="1"><article class="listArticle" id="kapittel-2-paragraf-8-nummer-4-punkt-1"><article class="legalP" id="kapittel-2-paragraf-8-nummer-4-punkt-1-ledd-1">melde fra til kortutsteder om at kort er tapt eller stjålet</article></article></li><li data-name="b." value="2"><article class="listArticle" id="kapittel-2-paragraf-8-nummer-4-punkt-2"><article class="legalP" id="kapittel-2-paragraf-8-nummer-4-punkt-2-ledd-1">makulere tapt HMS-kort som kommer til rette.</article></article></li></ol></article></article></section><section class="section" data-name="kap3" id="kapittel-3" data-lovdata-URL="SF/forskrift/2025-06-20-1152/KAPITTEL_3"><h2>Kapittel 3. Avsluttende bestemmelser</h2><article class="legalArticle" data-lovdata-URL="SF/forskrift/2025-06-20-1152/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Straff</span></h3><article class="legalP" id="kapittel-3-paragraf-1-ledd-1">Forsettlig eller uaktsom overtredelse av denne forskriften eller vedtak gitt i medhold av denne, eller medvirkning til dette, er straffbart i henhold til <a href="lov/2005-06-17-62/kap19">arbeidsmiljøloven kapittel 19</a>.</article></article><article class="legalArticle" data-lovdata-URL="SF/forskrift/2025-06-20-1152/§3-2" data-name="§3-2" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">Ikrafttredelse</span></h3><article class="legalP" id="kapittel-3-paragraf-2-ledd-1">Forskriften trer i kraft 1. januar 2026.</article></article></section></main></body></html>