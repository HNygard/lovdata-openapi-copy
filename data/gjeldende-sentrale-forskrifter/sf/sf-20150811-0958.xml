<!DOCTYPE html><html lang="no"><head><title>Forskrift om omsetning og midlertidig hold av dyr</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2015-08-11-958</dd><dt class="dokid">DokumentID</dt><dd class="dokid">SF/forskrift/2015-08-11-958</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="subunit">Etat</dt><dd class="subunit"><ul><li>Avd. for matpolitikk</li></ul></dd><dt class="publishedIn">Publisert i</dt><dd class="publishedIn">I 2015 hefte 10</dd><dt class="dateInForce">I kraft fra</dt><dd class="dateInForce">2016-01-01</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/1978-07-15-1">forskrift/1978-07-15-1</a></li><li><a href="forskrift/1985-01-10-17">forskrift/1985-01-10-17</a></li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/2009-06-19-97/§6">lov/2009-06-19-97/§6</a></li><li><a href="lov/2009-06-19-97/§7">lov/2009-06-19-97/§7</a></li><li><a href="lov/2009-06-19-97/§16">lov/2009-06-19-97/§16</a></li><li><a href="lov/2009-06-19-97/§23">lov/2009-06-19-97/§23</a></li><li><a href="lov/2009-06-19-97/§24">lov/2009-06-19-97/§24</a></li><li><a href="lov/2009-06-19-97/§27">lov/2009-06-19-97/§27</a></li><li><a href="forskrift/2010-06-11-814">forskrift/2010-06-11-814</a></li></ul></dd><dt class="dateOfPublication">Kunngjort</dt><dd class="dateOfPublication">2015-08-18 15:25</dd><dt class="titleShort">Korttittel</dt><dd class="titleShort">Forskrift om omsetning og midlertidig hold av dyr</dd><dt class="title">Tittel</dt><dd class="title">Forskrift om omsetning og midlertidig hold av dyr</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Landbruks- og matdepartementet 11. august 2015 med hjemmel i <a href="lov/2009-06-19-97">lov 19. juni 2009 nr. 97</a> om dyrevelferd <a href="lov/2009-06-19-97/§6">§ 6</a>, <a href="lov/2009-06-19-97/§7">§ 7</a>, <a href="lov/2009-06-19-97/§16">§ 16</a>, <a href="lov/2009-06-19-97/§23">§ 23</a>, <a href="lov/2009-06-19-97/§24">§ 24</a> og <a href="lov/2009-06-19-97/§27">§ 27</a>, jf. <a href="forskrift/2010-06-11-814">delegeringsvedtak 11. juni 2010 nr. 814</a>.</dd><dt class="refid">RefID</dt><dd class="refid">forskrift/2015-08-11-958</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om omsetning og midlertidig hold av dyr</a><ul class="tocSubUl"><li><a href="#paragraf-1">§ 1. Formål</a></li><li><a href="#paragraf-2">§ 2. Virkeområde</a></li><li><a href="#paragraf-3">§ 3. Melding om virksomhet</a></li><li><a href="#paragraf-4">§ 4. Kompetanse</a></li><li><a href="#paragraf-5">§ 5. Dokumentasjon</a></li><li><a href="#paragraf-6">§ 6. Forbud</a></li><li><a href="#paragraf-7">§ 7. Informasjon til mottakere av dyr</a></li><li><a href="#paragraf-8">§ 8. Anlegg</a></li><li><a href="#paragraf-9">§ 9. Levemiljøet</a></li><li><a href="#paragraf-10">§ 10. Tilsyn og stell</a></li><li><a href="#paragraf-11">§ 11. Fôr og drikkevann</a></li><li><a href="#paragraf-12">§ 12. Medisiner og førstehjelpsutstyr</a></li><li><a href="#paragraf-13">§ 13. Renhold</a></li><li><a href="#paragraf-14">§ 14. Dyrene</a></li><li><a href="#paragraf-15">§ 15. Tilsyn og vedtak</a></li><li><a href="#paragraf-16">§ 16. Straff</a></li><li><a href="#paragraf-17">§ 17. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2015-08-11-958" id="dokument"><h1>Forskrift om omsetning og midlertidig hold av dyr</h1><article class="legalArticle" data-lovdata-URL="SF/forskrift/2015-08-11-958/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Forskriften skal fremme god velferd og respekt for dyr i forbindelse med omsetning og midlertidig hold.</article></article><article class="legalArticle" data-lovdata-URL="SF/forskrift/2015-08-11-958/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften gjelder for næringsvirksomheter som driver følgende aktiviteter:<ol class="defaultList" type="a"><li data-name="a." value="1"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">Salg, utleie og utlån av dyr til og fra dyreforretning,</article></article></li><li data-name="b." value="2"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">Salg, utleie og utlån av dyr fra handelsfjøs eller lignende,</article></article></li><li data-name="c." value="3"><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1">Dyrepensjonat,</article></article></li><li data-name="d." value="4"><article class="listArticle" id="paragraf-2-ledd-1-punkt-4"><article class="legalP" id="paragraf-2-ledd-1-punkt-4-ledd-1">Lufting, mosjonering og trening av andres dyr og/eller</article></article></li><li data-name="e." value="5"><article class="listArticle" id="paragraf-2-ledd-1-punkt-5"><article class="legalP" id="paragraf-2-ledd-1-punkt-5-ledd-1">Daghjem for dyr.</article></article></li></ol></article><article class="legalP" id="paragraf-2-ledd-2">Forskriften gjelder videre for både kommersielle, ikke-kommersielle og ideelle virksomheter som driver omplassering av dyr.</article><article class="legalP" id="paragraf-2-ledd-3">Forskriften gjelder ikke for følgende dyrearter: hest, honningbier, fisk, tifotkreps og blekksprut.</article><article class="legalP" id="paragraf-2-ledd-4">Krav i særskilte forskrifter om hold og velferd for dyr gjelder i tillegg til bestemmelsene i denne forskriften.</article></article><article class="legalArticle" data-lovdata-URL="SF/forskrift/2015-08-11-958/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Melding om virksomhet</span></h2><article class="legalP" id="paragraf-3-ledd-1">Virksomheter som omfattes av forskriften, skal meldes til Mattilsynet på fastsatt skjema. Meldingen skal inneholde nødvendige og relevante opplysninger om<ol class="defaultList" type="a"><li data-name="a." value="1"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">den ansvarlige for virksomheten</article></article></li><li data-name="b." value="2"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">datoen for oppstart</article></article></li><li data-name="c." value="3"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">virksomhetens aktivitet</article></article></li><li data-name="d." value="4"><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1">kompetansen i virksomheten, jf. <a href="forskrift/2015-08-11-958/§4">§ 4</a> første ledd.</article></article></li></ol></article><article class="legalP" id="paragraf-3-ledd-2">Mattilsynet kan spesifisere i meldesystemet hva som er nødvendige og relevante opplysninger om forhold nevnt i første ledd.</article></article><article class="legalArticle" data-lovdata-URL="SF/forskrift/2015-08-11-958/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Kompetanse</span></h2><article class="legalP" id="paragraf-4-ledd-1">Den ansvarlige for virksomheten skal kunne dokumentere at vedkommende har de kunnskapene og ferdighetene som er nødvendige for å ivareta dyrevelferden på forsvarlig måte, og tilstrekkelige kunnskaper om kravene i denne forskriften.</article><article class="legalP" id="paragraf-4-ledd-2">Dyrene skal stelles og tas hånd om av et tilstrekkelig antall personer med nødvendige kunnskaper og ferdigheter til å kunne ivareta den enkelte dyreartens fysiologiske og atferdsmessige behov.</article><article class="legalP" id="paragraf-4-ledd-3">Dyr skal ikke omsettes eller overlates til personer som det er grunn til å tro ikke kan eller vil behandle dyret forsvarlig.</article></article><article class="legalArticle" data-lovdata-URL="SF/forskrift/2015-08-11-958/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Dokumentasjon</span></h2><article class="legalP" id="paragraf-5-ledd-1">Det skal finnes en oversikt med nødvendige og relevante opplysninger om hvert dyr, blant annet<ol class="defaultList" type="a"><li data-name="a." value="1"><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">dyrearten, kjønnet, id-nummeret og navnet</article></article></li><li data-name="b." value="2"><article class="listArticle" id="paragraf-5-ledd-1-punkt-2"><article class="legalP" id="paragraf-5-ledd-1-punkt-2-ledd-1">datoen for ankomsten og for tilbakeleveringen eller omsetningen</article></article></li><li data-name="c." value="3"><article class="listArticle" id="paragraf-5-ledd-1-punkt-3"><article class="legalP" id="paragraf-5-ledd-1-punkt-3-ledd-1">navnet og adressen til eieren eller den som leverer dyret</article></article></li><li data-name="d." value="4"><article class="listArticle" id="paragraf-5-ledd-1-punkt-4"><article class="legalP" id="paragraf-5-ledd-1-punkt-4-ledd-1">navnet og adressen til den som dyret er omsatt til, hvis det er et produksjonsdyr</article></article></li><li data-name="e." value="5"><article class="listArticle" id="paragraf-5-ledd-1-punkt-5"><article class="legalP" id="paragraf-5-ledd-1-punkt-5-ledd-1">at dyr som omsettes, kommer fra dyrehold uten mistanke om eller påvist smittsom dyresykdom</article></article></li><li data-name="f." value="6"><article class="listArticle" id="paragraf-5-ledd-1-punkt-6"><article class="legalP" id="paragraf-5-ledd-1-punkt-6-ledd-1">om behandling utført av veterinær, avlivning og død.</article></article></li></ol></article><article class="legalP" id="paragraf-5-ledd-2">Det skal utarbeides skriftlige rutiner for etterlevelse av forskriftsfestede krav om å ivareta dyrenes velferd, blant annet om<ol class="defaultList" type="a"><li data-name="a." value="1"><article class="listArticle" id="paragraf-5-ledd-2-punkt-1"><article class="legalP" id="paragraf-5-ledd-2-punkt-1-ledd-1">kompetanse</article></article></li><li data-name="b." value="2"><article class="listArticle" id="paragraf-5-ledd-2-punkt-2"><article class="legalP" id="paragraf-5-ledd-2-punkt-2-ledd-1">fôring og stell</article></article></li><li data-name="c." value="3"><article class="listArticle" id="paragraf-5-ledd-2-punkt-3"><article class="legalP" id="paragraf-5-ledd-2-punkt-3-ledd-1">aktivisering og mosjon</article></article></li><li data-name="d." value="4"><article class="listArticle" id="paragraf-5-ledd-2-punkt-4"><article class="legalP" id="paragraf-5-ledd-2-punkt-4-ledd-1">tilrettelegging for utøvelse av naturlig atferd</article></article></li><li data-name="e." value="5"><article class="listArticle" id="paragraf-5-ledd-2-punkt-5"><article class="legalP" id="paragraf-5-ledd-2-punkt-5-ledd-1">tiltak for å hindre smitte til og mellom dyr</article></article></li><li data-name="f." value="6"><article class="listArticle" id="paragraf-5-ledd-2-punkt-6"><article class="legalP" id="paragraf-5-ledd-2-punkt-6-ledd-1">beredskap for å ivareta dyr i tilfelle brann eller andre nødssituasjoner</article></article></li><li data-name="g." value="7"><article class="listArticle" id="paragraf-5-ledd-2-punkt-7"><article class="legalP" id="paragraf-5-ledd-2-punkt-7-ledd-1">kontroll og vedlikehold av utstyr og tekniske innretninger av betydning for dyrenes velferd, inkludert brannvarslingsanlegg</article></article></li><li data-name="h." value="8"><article class="listArticle" id="paragraf-5-ledd-2-punkt-8"><article class="legalP" id="paragraf-5-ledd-2-punkt-8-ledd-1">vedlikehold og rengjøring av anlegget.</article></article></li></ol></article><article class="legalP" id="paragraf-5-ledd-3">Utformingen av rutinene skal være tilpasset virksomhetens egenart.</article><article class="legalP" id="paragraf-5-ledd-4">Det skal foreligge dokumentasjon på at rutinene følges og holdes oppdatert. Dokumentasjonen skal være tilgjengelig i 3 år og skal på forespørsel fremlegges for Mattilsynet.</article></article><article class="legalArticle" data-lovdata-URL="SF/forskrift/2015-08-11-958/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Forbud</span></h2><article class="legalP" id="paragraf-6-ledd-1">Levende dyr skal ikke stilles ut i vinduer.</article><article class="legalP" id="paragraf-6-ledd-2">Hunder, katter og ildere skal ikke omsettes fra butikker, salgsboder, markeder eller lignende.</article></article><article class="legalArticle" data-lovdata-URL="SF/forskrift/2015-08-11-958/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Informasjon til mottakere av dyr</span></h2><article class="legalP" id="paragraf-7-ledd-1">Dyr som omsettes til privatpersoner, skal ledsages av skriftlig informasjon til kjøperen om dyreartens fysiologiske og atferdsmessige behov, blant annet kravene til levemiljø, fôring og stell. Det skal også gis informasjon om det enkelte individet hvis det er relevant.</article></article><article class="legalArticle" data-lovdata-URL="SF/forskrift/2015-08-11-958/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Anlegg</span></h2><article class="legalP" id="paragraf-8-ledd-1">Anlegg for midlertidig hold av dyr skal<ol class="defaultList" type="a"><li data-name="a." value="1"><article class="listArticle" id="paragraf-8-ledd-1-punkt-1"><article class="legalP" id="paragraf-8-ledd-1-punkt-1-ledd-1">være utformet og innredet slik at dyrene ikke kommer i fare for å bli skadet eller påføre andre dyr skade</article></article></li><li data-name="b." value="2"><article class="listArticle" id="paragraf-8-ledd-1-punkt-2"><article class="legalP" id="paragraf-8-ledd-1-punkt-2-ledd-1">være sikret mot at dyrene kan rømme, om nødvendig med gjerde eller sluse</article></article></li><li data-name="c." value="3"><article class="listArticle" id="paragraf-8-ledd-1-punkt-3"><article class="legalP" id="paragraf-8-ledd-1-punkt-3-ledd-1">ha underlag som er egnet for arten</article></article></li><li data-name="d." value="4"><article class="listArticle" id="paragraf-8-ledd-1-punkt-4"><article class="legalP" id="paragraf-8-ledd-1-punkt-4-ledd-1">være tilstrekkelig sikret mot skadedyr</article></article></li><li data-name="e." value="5"><article class="listArticle" id="paragraf-8-ledd-1-punkt-5"><article class="legalP" id="paragraf-8-ledd-1-punkt-5-ledd-1">ha egnet plass hvor fôret kan oppbevares på en hygienisk forsvarlig måte</article></article></li><li data-name="f." value="6"><article class="listArticle" id="paragraf-8-ledd-1-punkt-6"><article class="legalP" id="paragraf-8-ledd-1-punkt-6-ledd-1">ha tilgjengelig plass hvor fôrkar, liggeunderlag og annet utstyr som kommer i kontakt med dyrene, kan rengjøres</article></article></li><li data-name="g." value="7"><article class="listArticle" id="paragraf-8-ledd-1-punkt-7"><article class="legalP" id="paragraf-8-ledd-1-punkt-7-ledd-1">være egnet for å holdes rent</article></article></li><li data-name="h." value="8"><article class="listArticle" id="paragraf-8-ledd-1-punkt-8"><article class="legalP" id="paragraf-8-ledd-1-punkt-8-ledd-1">ha et nødvendig antall oppholdssteder for å isolere syke dyr, dyr med ukjent smittestatus og dyr som av annen grunn krever særskilt skjerming og oppfølging</article></article></li><li data-name="i." value="9"><article class="listArticle" id="paragraf-8-ledd-1-punkt-9"><article class="legalP" id="paragraf-8-ledd-1-punkt-9-ledd-1">ha et tilstrekkelig antall rømningsveier og brannslukningsutstyr som er hensiktsmessig plassert</article></article></li><li data-name="j." value="10"><article class="listArticle" id="paragraf-8-ledd-1-punkt-10"><article class="legalP" id="paragraf-8-ledd-1-punkt-10-ledd-1">ha et egnet brannvarslingsanlegg hvis det ikke er åpenbart unødvendig.</article></article></li></ol></article><article class="legalP" id="paragraf-8-ledd-2">Skadedyr skal bekjempes hvis det er nødvendig.</article><article class="legalP" id="paragraf-8-ledd-3">Uteområder skal om nødvendig være drenert slik at det ikke blir gjørmete. Dyrene skal ha tilgang til nødvendig ly mot vær, vind, kulde og varme.</article></article><article class="legalArticle" data-lovdata-URL="SF/forskrift/2015-08-11-958/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Levemiljøet</span></h2><article class="legalP" id="paragraf-9-ledd-1">Lysforholdene, temperaturen, støynivået, luft- og vannkvaliteten og levemiljøet ellers skal være tilpasset dyreartene, antallet dyr og dyrenes alder.</article><article class="legalP" id="paragraf-9-ledd-2">Hvert dyr skal ha tilstrekkelig plass. Dyr som er fiendtlig innstilt overfor hverandre, skal holdes atskilt. Byttedyr skal holdes atskilt fra rovdyr.</article><article class="legalP" id="paragraf-9-ledd-3">Dyrene skal ha mulighet for fri bevegelse, regelmessig aktivitet og mosjon tilpasset dyrenes behov, art og alder og holdets varighet.</article></article><article class="legalArticle" data-lovdata-URL="SF/forskrift/2015-08-11-958/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Tilsyn og stell</span></h2><article class="legalP" id="paragraf-10-ledd-1">Dyrene skal ha tilsyn og stell minst 2 ganger i døgnet.</article><article class="legalP" id="paragraf-10-ledd-2">Dyr som er syke, skadde, høyt drektige, nyfødte eller brunstige, og dyr som viser unormal atferd, skal vies særlig oppmerksomhet og om nødvendig holdes atskilt fra andre dyr.</article><article class="legalP" id="paragraf-10-ledd-3">Syke og skadde dyr skal behandles straks, og om nødvendig av veterinær. Dersom det kan føre til unødig belastning for dyret å leve videre, skal det avlives av person som er kyndig i dette.</article></article><article class="legalArticle" data-lovdata-URL="SF/forskrift/2015-08-11-958/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Fôr og drikkevann</span></h2><article class="legalP" id="paragraf-11-ledd-1">Dyrene skal få tilstrekkelig fôr som dekker deres ernæringsmessige, fysiologiske og atferdsmessige behov, avhengig av arten, alderen og kondisjonen. Dyr skal ha tilstrekkelig tilgang til drikkevann av god kvalitet.</article></article><article class="legalArticle" data-lovdata-URL="SF/forskrift/2015-08-11-958/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Medisiner og førstehjelpsutstyr</span></h2><article class="legalP" id="paragraf-12-ledd-1">Reseptbelagte medisiner skal oppbevares i avlåst skap. Førstehjelpsutstyr skal være lett tilgjengelig.</article></article><article class="legalArticle" data-lovdata-URL="SF/forskrift/2015-08-11-958/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Renhold</span></h2><article class="legalP" id="paragraf-13-ledd-1">Tilholdsrommet for dyrene, og innredning og gjenstander som dyrene kommer i kontakt med, skal holdes rene og desinfiseres ved behov.</article></article><article class="legalArticle" data-lovdata-URL="SF/forskrift/2015-08-11-958/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Dyrene</span></h2><article class="legalP" id="paragraf-14-ledd-1">Dyrene skal være egnet til å bli omsatt eller holdt midlertidig uten å bli påført unødige belastninger. Det skal tas hensyn til dyrets atferd, sosialisering, helse og alder.</article><article class="legalP" id="paragraf-14-ledd-2">Før dyr med ukjent smittestatus omsettes eller tas imot for midlertidig hold, må det være gjennomført nødvendige tiltak som ivaretar dyrets helse og hindrer smitte til andre dyr.</article></article><article class="legalArticle" data-lovdata-URL="SF/forskrift/2015-08-11-958/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Tilsyn og vedtak</span></h2><article class="legalP" id="paragraf-15-ledd-1">Mattilsynet fører tilsyn og kan fatte nødvendige enkeltvedtak for å oppnå etterlevelse av bestemmelser gitt i eller med hjemmel i denne forskrift etter <a href="lov/2009-06-19-97/§30">dyrevelferdsloven § 30</a>. Mattilsynet kan også fatte vedtak om midlertidig forvaring av dyr, forbud mot aktiviteter, overtredelsesgebyr og tvangsmulkt overfor den som bryter denne forskriften, etter <a href="lov/2009-06-19-97/§32">dyrevelferdsloven § 32</a>, <a href="lov/2009-06-19-97/§33">§ 33</a>, <a href="lov/2009-06-19-97/§34">§ 34</a> og <a href="lov/2009-06-19-97/§35">§ 35</a>.</article></article><article class="legalArticle" data-lovdata-URL="SF/forskrift/2015-08-11-958/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Straff</span></h2><article class="legalP" id="paragraf-16-ledd-1">Overtredelse av bestemmelser gitt i eller i medhold av forskriften er straffbart etter <a href="lov/2009-06-19-97/§37">dyrevelferdsloven § 37</a>.</article></article><article class="legalArticle" data-lovdata-URL="SF/forskrift/2015-08-11-958/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Ikrafttredelse</span></h2><article class="legalP" id="paragraf-17-ledd-1">Denne forskrift trer i kraft 1. januar 2016.</article><article class="legalP" id="paragraf-17-ledd-2">Samtidig oppheves <a href="forskrift/1978-07-15-1">forskrift 15. juli 1978 nr. 1</a> om dyrepensjonater og lignende og <a href="forskrift/1985-01-10-17">forskrift 10. januar 1985 nr. 17</a> om velferd for dyr ved ervervsmessig omsetning.</article></article></main></body></html>