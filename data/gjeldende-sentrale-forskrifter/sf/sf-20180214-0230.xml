<!DOCTYPE html><html lang="no"><head><title>Forskrift om gebyr for uforsikret motorvogn mv.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2018-02-14-230</dd><dt class="dokid">DokumentID</dt><dd class="dokid">SF/forskrift/2018-02-14-230</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="subunit">Etat</dt><dd class="subunit"><ul><li>Vegdirektoratet</li></ul></dd><dt class="dateInForce">I kraft fra</dt><dd class="dateInForce">2018-03-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2022-09-12</dd><dt class="lastChangedBy">Sist endret ved</dt><dd class="lastChangedBy"><a href="forskrift/2022-03-22-445">forskrift/2022-03-22-445</a> fra 2022-09-12</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1961-02-03/§17a">lov/1961-02-03/§17a</a></li><li><a href="forskrift/2018-01-04-12">forskrift/2018-01-04-12</a></li></ul></dd><dt class="dateOfPublication">Kunngjort</dt><dd class="dateOfPublication">2018-02-19 15:45</dd><dt class="titleShort">Korttittel</dt><dd class="titleShort">Forskrift om gebyr for uforsikret motorvogn mv.</dd><dt class="title">Tittel</dt><dd class="title">Forskrift om gebyr for uforsikret motorvogn mv.</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Vegdirektoratet 14. februar 2018 med hjemmel i <a href="lov/1961-02-03">lov 3. februar 1961</a> om ansvar for skade som motorvogn gjer (bilansvarslova) <a href="lov/1961-02-03/§17a">§ 17a</a> jf. <a href="forskrift/2018-01-04-12">delegeringsvedtak 4. januar 2018 nr. 12</a>. <br /><strong>Endret</strong> ved <a href="forskrift/2018-08-29-1277">forskrifter 29 aug 2018 nr. 1277</a>, <a href="forskrift/2019-12-19-2054">19 des 2019 nr. 2054</a> (i kraft 1 jan 2020), <a href="forskrift/2022-03-22-445">22 mars 2022 nr. 445</a> (i kraft 12 sep 2022).</dd><dt class="refid">RefID</dt><dd class="refid">forskrift/2018-02-14-230</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om gebyr for uforsikret motorvogn mv.</a><ul class="tocSubUl"><li><a href="#paragraf-1">§ 1. Formål</a></li><li><a href="#paragraf-2">§ 2. Virkeområde</a></li><li><a href="#paragraf-3">§ 3. Forholdet til forvaltningsloven</a></li><li><a href="#paragraf-4">§ 4. Automatisk ileggelse av gebyr</a></li><li><a href="#paragraf-5">§ 5. Gebyrets størrelse</a></li><li><a href="#paragraf-6">§ 6. Varsel</a></li><li><a href="#paragraf-7">§ 7. Underretning om ileggelse av gebyr</a></li><li><a href="#paragraf-8">§ 8. Klage</a></li><li><a href="#paragraf-9">§ 9. Dispensasjon</a></li><li><a href="#paragraf-10">§ 10. Innbetaling av gebyr</a></li><li><a href="#paragraf-11">§ 11. Bruk av gebyrinntekter</a></li><li><a href="#paragraf-12">§ 12. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2018-02-14-230" id="dokument"><h1>Forskrift om gebyr for uforsikret motorvogn mv.</h1><article class="legalArticle" data-lovdata-URL="SF/forskrift/2018-02-14-230/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Gebyr etter denne forskriften skal motivere forsikringspliktige til frivillig å oppfylle forsikringsplikt som følger av bilansvarslova, og være en reaksjon overfor eiere som unnlater å overholde plikten. Gebyret skal også motivere ny eier til å tegne forsikring ved eierskiftet.</article></article><article class="legalArticle" data-lovdata-URL="SF/forskrift/2018-02-14-230/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften fastsetter bestemmelser om gebyr som ilegges<ol class="defaultList" type="a"><li data-name="a." value="1"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">den som ikke har oppfylt sin plikt til å ha gyldig forsikring for motorvogn slik som angitt i <a href="lov/1961-02-03/§15">bilansvarslova § 15</a> første punktum</article></article></li><li data-name="b." value="2"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">ny eier som under medforsikringsperiode etter <a href="lov/1989-06-16-69/§7-2">forsikringsavtaleloven § 7-2</a> ikke har tegnet egen forsikring etter <a href="lov/1961-02-03/§15">bilansvarslova § 15</a> første punktum.</article></article></li></ol></article><article class="legalP" id="paragraf-2-ledd-2">Ileggelse av gebyr etter første ledd bokstav a, er ikke til hinder for at det også kan ilegges straff etter <a href="lov/1961-02-03/§20">bilansvarslova § 20</a> for den som bruker eller kjører motorvogn som ikke er lovlig forsikret. Motorvognen kan også avskiltes etter <a href="lov/1961-02-03/§19">bilansvarslova § 19</a> og <a href="lov/1965-06-18-4/§36">vegtrafikkloven § 36</a>. Dette gjelder også dersom motorvognen påtreffes ved kontroll, og uten hensyn til om klage på ileggelse av gebyr er under en klagebehandling.</article></article><article class="legalArticle" data-lovdata-URL="SF/forskrift/2018-02-14-230/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Forholdet til forvaltningsloven</span></h2><article class="legalP" id="paragraf-3-ledd-1">Forvaltningsloven § 6-10, <a href="lov/1967-02-10/§11">§ 11</a>, <a href="lov/1967-02-10/§11a">§ 11a</a>, <a href="lov/1967-02-10/§12">§ 12</a>, <a href="lov/1967-02-10/§13">§ 13</a>, <a href="lov/1967-02-10/§13a">§ 13a</a> – § 13f, <a href="lov/1967-02-10/§15a">§ 15a</a>, <a href="lov/1967-02-10/§18">§ 18</a>, <a href="lov/1967-02-10/§18a">§ 18a</a> – § 18c, <a href="lov/1967-02-10/§19">§ 19</a>, <a href="lov/1967-02-10/§20">§ 20</a>, <a href="lov/1967-02-10/§21">§ 21</a>, <a href="lov/1967-02-10/§35">§ 35</a> og <a href="lov/1967-02-10/§36">§ 36</a> gjelder for Trafikkforsikringsforeningens og klageorganets virksomhet etter <a href="lov/1961-02-03/§17a">bilansvarslova § 17a</a> og denne forskrift, og så langt de passer og ikke annet er bestemt.</article></article><article class="legalArticle" data-lovdata-URL="SF/forskrift/2018-02-14-230/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Automatisk ileggelse av gebyr</span></h2><article class="legalP" id="paragraf-4-ledd-1">Den som etter <a href="lov/1961-02-03/§15">bilansvarslova § 15</a> er ansvarlig for å forsikre motorvogn, skal betale gebyr for hvert påbegynte døgn forsikringsplikten etter <a href="lov/1961-02-03">bilansvarslova</a> ikke er oppfylt. Når det er innvilget avregistrering av en motorvogn etter <a href="forskrift/1990-01-25-92/§2-32">forskrift 25. januar 1990 nr. 92 om bruk av kjøretøy § 2-32</a>, skal gebyr betales frem til dato for søknad om avregistrering ble registrert mottatt hos Statens vegvesen.</article><article class="legalP" id="paragraf-4-ledd-2">Ny eier som ikke har tegnet egen forsikring, skal betale gebyr for hvert påbegynte døgn fra og med datoen for vedtak om eierskifte, med mindre ny eier har tegnet forsikring innen tre døgn fra og med vedtaksdatoen. Gebyret skal betales selv om ny eier er dekket av selgers forsikring etter <a href="lov/1989-06-16-69/§7-2">forsikringsavtaleloven § 7-2</a>.</article><article class="legalP" id="paragraf-4-ledd-3">Betalingsplikten etter første og annet ledd påløper automatisk.</article><article class="legalP" id="paragraf-4-ledd-4">Trafikkforsikringsforeningen sender kravet til den som er registrert som eier av uforsikret motorvogn, eller den som i henhold til melding om eierskifte er ny eier av motorvognen i henhold til informasjon i Kjøretøyregisteret. Hvis det er flere eiere, skal kravet rettes til hovedeier.</article><article class="changesToParent">Endret ved <a href="forskrift/2018-08-29-1277">forskrifter 29 aug 2018 nr. 1277</a> (i kraft 1 sep 2018), <a href="forskrift/2019-12-19-2054">19 des 2019 nr. 2054</a> (i kraft 1 jan 2020), <a href="forskrift/2022-03-22-445">22 mars 2022 nr. 445</a> (i kraft 12 sep 2022).</article></article><article class="legalArticle" data-lovdata-URL="SF/forskrift/2018-02-14-230/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Gebyrets størrelse</span></h2><article class="legalP" id="paragraf-5-ledd-1">Gebyr etter denne forskriften skal betales med følgende beløp per påbegynte døgn: <table><thead><tr><th data-text-align="left" data-vertical-align="top"><i>Gebyrgruppe</i></th><th data-text-align="center" data-vertical-align="top"><i>Kr</i></th></tr></thead><tbody><tr><td data-text-align="left" data-vertical-align="top">1. Moped, traktor, motorredskap, veterankjøretøy</td><td data-text-align="center" data-vertical-align="top">50</td></tr><tr><td data-text-align="left" data-vertical-align="top">2. Personbil, varebil, campingbil, beltebil, motorsykkel, beltemotorsykkel (snøscootere)</td><td data-text-align="center" data-vertical-align="top">150</td></tr><tr><td data-text-align="left" data-vertical-align="top">3. Buss, lastebil</td><td data-text-align="center" data-vertical-align="top">250</td></tr></tbody></table></article><article class="legalP" id="paragraf-5-ledd-2">I tillegg til gebyret som angitt i første ledd, skal Trafikkforsikringsforeningen innkreve avgift etter Stortingets vedtak om avgift på trafikkforskringer og forskrift <a href="forskrift/2001-12-11-1451">11. desember 2001 nr. 1451</a> om særavgifter <a href="forskrift/2001-12-11-1451/kap3">kapittel 3</a>-23.</article><article class="legalP" id="paragraf-5-ledd-3">Definisjonene i <a href="forskrift/1994-10-04-918">forskrift 4. oktober 1994 nr. 918</a> om tekniske krav og godkjenning av kjøretøy, deler og utstyr (kjøretøyforskriften), gjelder tilsvarende for denne forskrift.</article></article><article class="legalArticle" data-lovdata-URL="SF/forskrift/2018-02-14-230/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Varsel</span></h2><article class="legalP" id="paragraf-6-ledd-1">Trafikkforsikringsforeningen skal varsle siste forsikringstaker av uforsikret motorvogn elektronisk (sms eller e-post) så snart det fremgår av TFFAuto at den er uforsikret, såfremt informasjon om mobiltelefonnummer eller e-postadresse er tilgjengelig for Trafikkforsikringsforeningen. I andre tilfeller skal varselet skje samtidig med utskriving av gebyr.</article><article class="legalP" id="paragraf-6-ledd-2">I varselet skal det fremgå at det påløper gebyr for hvert påbegynte døgn frem til motorvognen blir forsikret, eller til ny eier har tegnet egen forsikring, at motorvognen kan bli avskiltet, og at bruk av uforsikret motorvogn er underlagt straffeansvar. Den ansvarlige for forsikringen skal i varselet oppfordres til straks å forsikre motorvognen, og ta kontakt med Statens vegvesen eller Trafikkforsikringsforeningen dersom det ikke lenger er grunnlag for å forsikre motorvognen eller den som har mottatt varselet ikke er rette vedkommende for kravet.</article></article><article class="legalArticle" data-lovdata-URL="SF/forskrift/2018-02-14-230/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Underretning om ileggelse av gebyr</span></h2><article class="legalP" id="paragraf-7-ledd-1">Når det fremgår av TFFAuto at den ansvarlige etter bilansvarslova ikke har sørget for at motorvogn er lovlig forsikret, skal Trafikkforsikringsforeningen etter at den gebyrpliktige er varslet etter <a href="forskrift/2018-02-14-230/§6">§ 6</a>, ilegge gebyr etter denne forskriften.</article><article class="legalP" id="paragraf-7-ledd-2">Trafikkforsikringsforeningen skal underrette den gebyrpliktige om ileggelsen av gebyret så snart som mulig. Underretningen skjer ved utsendelsen av kravet. Ved utsendelsen av kravet skal det gis opplysninger om klagefrist, klageinstans og den nærmere fremgangsmåte ved klage, samt om retten til å se sakens dokumenter.</article></article><article class="legalArticle" data-lovdata-URL="SF/forskrift/2018-02-14-230/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Klage</span></h2><article class="legalP" id="paragraf-8-ledd-1">Ileggelse av gebyr etter denne forskrift kan påklages av den gebyrpliktige eller annen med rettslig klageinteresse. Finansklagenemnda er klageinstans. Finansklagenemndas vedtak i klagesak eller vedtak om å avvise klagen, kan ikke påklages.</article><article class="legalP" id="paragraf-8-ledd-2">Fristen for å klage er tre uker fra det tidspunkt underretning om beslutningen er kommet frem til den gebyrpliktige. Selv om klageren har oversittet klagefristen, kan klagen tas under behandling såframt<ol class="defaultList" type="a"><li data-name="a." value="1"><article class="listArticle" id="paragraf-8-ledd-2-punkt-1"><article class="legalP" id="paragraf-8-ledd-2-punkt-1-ledd-1">den gebyrpliktige eller dennes fullmektig ikke kan lastes for å ha oversittet fristen eller for å ha drøyd med klage</article></article></li><li data-name="b." value="2"><article class="listArticle" id="paragraf-8-ledd-2-punkt-2"><article class="legalP" id="paragraf-8-ledd-2-punkt-2-ledd-1">det av særlige grunner er rimelig at klagen blir prøvd.</article></article></li></ol></article><article class="legalP" id="paragraf-8-ledd-3">Ved vurderingen av om klagen bør tas opp til behandling, skal det også legges vekt på om endring av ileggelse av kravet kan medføre skade eller ulempe for andre.</article><article class="legalP" id="paragraf-8-ledd-4">Klagen skal sendes til Trafikkforsikringsforeningen som vurderer saken på nytt. Dersom Trafikkforsikringsforeningen ikke finner grunnlag for å endre ileggelse av kravet, oversendes klagen til Finansklagenemnda, med gjenpart til den kravet er rettet mot.</article><article class="legalP" id="paragraf-8-ledd-5">Finansklagenemnda kan prøve alle sider av saken og ta hensyn til nye omstendigheter.</article></article><article class="legalArticle" data-lovdata-URL="SF/forskrift/2018-02-14-230/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Dispensasjon</span></h2><article class="legalP" id="paragraf-9-ledd-1">Trafikkforsikringsforeningen kan etter <a href="lov/1961-02-03/§17a">bilansvarslova § 17a</a> annet ledd ettergi gebyret helt eller delvis dersom brudd på plikten til å tegne forsikring må anses som unnskyldelig som følge av forhold utenfor den ansvarliges kontroll. Det samme gjelder for ny eier som ikke har tegnet egen forsikring.</article></article><article class="legalArticle" data-lovdata-URL="SF/forskrift/2018-02-14-230/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Innbetaling av gebyr</span></h2><article class="legalP" id="paragraf-10-ledd-1">Utgifter ved innkreving av gebyr skal betales av den som har plikt til å betale gebyret. For gebyr som ikke betales i rett tid, skal det betales rente i samsvar med <a href="lov/1976-12-17-100">lov 17. desember 1976 nr. 100</a> om renter ved forsinket betaling. Ved for sen betaling kreves purregebyr i henhold til <a href="forskrift/1989-07-14-562">forskrift 14. juli 1989 nr. 562</a> til inkassoloven m.m.</article></article><article class="legalArticle" data-lovdata-URL="SF/forskrift/2018-02-14-230/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Bruk av gebyrinntekter</span></h2><article class="legalP" id="paragraf-11-ledd-1">Inntektene fra gebyret skal tilfalle Trafikkforsikringsforeningen og skal utelukkende brukes til å dekke Trafikkforsikringsforeningens drifts- og inndrivingskostnader, kostnader for skader som forårsakes av uforsikrede motorvogner, kostnader for skader som forårsakes av uidentifiserte motorvogner, og avgifter til staten.</article></article><article class="legalArticle" data-lovdata-URL="SF/forskrift/2018-02-14-230/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttredelse</span></h2><article class="legalP" id="paragraf-12-ledd-1">Denne forskrift trer i kraft 1. mars 2018.</article></article></main></body></html>