<!DOCTYPE html><html lang="no"><head><title>Forskrift om tilskudd til å styrke kjønns- og seksualitetsmangfold</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2021-10-13-3048</dd><dt class="dokid">DokumentID</dt><dd class="dokid">SF/forskrift/2021-10-13-3048</dd><dt class="ministry">Departement</dt><dd class="ministry"><ul><li>Kultur- og likestillingsdepartementet</li></ul></dd><dt class="subunit">Etat</dt><dd class="subunit"><ul><li>Avdeling for likestilling, diskriminering og internasjonale saker</li></ul></dd><dt class="dateInForce">I kraft fra</dt><dd class="dateInForce">2021-10-13</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2021-10-15 14:50</dd><dt class="titleShort">Korttittel</dt><dd class="titleShort">Forskrift om tilskudd til å styrke kjønns- og seksualitetsmangfold</dd><dt class="title">Tittel</dt><dd class="title">Forskrift om tilskudd til å styrke kjønns- og seksualitetsmangfold</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kulturdepartementet 13. oktober 2021 til oppfølging av Stortingets budsjettvedtak på kapittel 351, post 72.</dd><dt class="refid">RefID</dt><dd class="refid">forskrift/2021-10-13-3048</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om tilskudd til å styrke kjønns- og seksualitetsmangfold</a><ul class="tocSubUl"><li><a href="#paragraf-1">§ 1. Mål</a></li><li><a href="#paragraf-2">§ 2. Målgruppe</a></li><li><a href="#paragraf-3">§ 3. Kriterier for måloppnåelse</a></li><li><a href="#paragraf-4">§ 4. Hvem kan søke</a></li><li><a href="#paragraf-5">§ 5. Hva det kan søkes til og utmåling av tilskuddet</a></li><li><a href="#paragraf-6">§ 6. Bruk av tilskuddet</a></li><li><a href="#paragraf-7">§ 7. Søknadsfrist og krav til søknaden</a></li><li><a href="#paragraf-8">§ 8. Opplysning om vedtak</a></li><li><a href="#paragraf-9">§ 9. Rapportering</a></li><li><a href="#paragraf-10">§ 10. Kontroll</a></li><li><a href="#paragraf-11">§ 11. Sanksjoner ved brudd på regelverket</a></li><li><a href="#paragraf-12">§ 12. Klageadgang</a></li><li><a href="#paragraf-13">§ 13. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2021-10-13-3048" id="dokument"><h1>Forskrift om tilskudd til å styrke kjønns- og seksualitetsmangfold</h1><article class="legalArticle" data-lovdata-URL="SF/forskrift/2021-10-13-3048/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Mål</span></h2><article class="legalP" id="paragraf-1-ledd-1">Målet med tilskuddsordningen er å styrke kjønns- og seksualitetsmangfoldet blant befolkningen i Norge og bidra til bedre levekår og livskvalitet for personer som bryter med normer for seksuell orientering, kjønnsidentitet, kjønnsuttrykk og kjønnskarakteristika. I tillegg skal ordningen skape økt aktivitet blant organisasjoner som arbeider overfor denne målgruppen.</article></article><article class="legalArticle" data-lovdata-URL="SF/forskrift/2021-10-13-3048/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Målgruppe</span></h2><article class="legalP" id="paragraf-2-ledd-1">Personer som bryter med normer for seksuell orientering, kjønnsidentitet, kjønnsuttrykk og kjønnskarakteristika, og organisasjoner som drives av og for disse personene.</article></article><article class="legalArticle" data-lovdata-URL="SF/forskrift/2021-10-13-3048/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Kriterier for måloppnåelse</span></h2><article class="legalP" id="paragraf-3-ledd-1">Tiltak som får tilskudd skal støtte opp under målet med tilskuddsordningen. Følgende kriterier for måloppnåelse er sentrale med tanke på å vurdere om målet er nådd:<ul class="defaultList"><li data-li-identifier="•" data-name="•"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">Oppmerksomhet og debatt i offentligheten.</article></article></li><li data-li-identifier="•" data-name="•"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">Holdningsendringer, økt kunnskap og større åpenhet i samfunnet.</article></article></li><li data-li-identifier="•" data-name="•"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">At målgruppen opplever trygghet på flere og ulike sosiale arenaer.</article></article></li><li data-li-identifier="•" data-name="•"><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1">Økt deltakelse og styrket felleskap og identitet blant personer som bryter med normer for seksuell orientering, kjønnsuttrykk, kjønnsidentitet eller kjønnskarakteristika.</article></article></li><li data-li-identifier="•" data-name="•"><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1">Økt arbeid mot diskriminering på grunnlag av seksuell orientering, kjønnsuttrykk, kjønnsidentitet eller kjønnskarakteristika.</article></article></li><li data-li-identifier="•" data-name="•"><article class="listArticle" id="paragraf-3-ledd-1-punkt-6"><article class="legalP" id="paragraf-3-ledd-1-punkt-6-ledd-1">Økt interessepolitisk arbeid og bedre service til medlemmene i organisasjoner som arbeider for målgruppen.</article></article></li></ul></article><article class="legalP" id="paragraf-3-ledd-2">Direktoratet rapporterer til departementet på måloppnåelse i tilskuddsordningen.</article></article><article class="legalArticle" data-lovdata-URL="SF/forskrift/2021-10-13-3048/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Hvem kan søke</span></h2><article class="legalP" id="paragraf-4-ledd-1">Frivillige organisasjoner og andre aktører som er registrert i Enhetsregisteret på søknadstidspunktet, samt kommuner og fylkeskommuner, kan søke om tilskudd. Som frivillige organisasjoner regnes foreninger, stiftelser eller andre organisasjoner som ikke er organisert av offentlige myndigheter eller har økonomisk formål, og som baserer en vesentlig del av arbeidet sitt på frivillig innsats. Frivillige organisasjoner kan ikke ta ut utbytte. Et eventuelt overskudd kan bare benyttes til det sosiale formålet. Organisasjoner som er aksjeselskaper må legge ved dokumentasjon som viser at de oppfyller disse vilkårene. Det gis ikke tilskudd til privatpersoner, enkeltpersonforetak eller virksomheter som er drevet på forretningsmessig basis.</article><article class="defaultP"><i>4.1 Spesielt om driftstilskudd</i></article><article class="legalP" id="paragraf-4-ledd-2">Organisasjoner som får støtte til drift må være medlemsbaserte, av og for personer i målgruppen, og arbeide for samfunnsmessig likestilling og deltakelse for organisasjonens medlemmer.</article><article class="legalP" id="paragraf-4-ledd-3">Driftsstøtte gis primært til landsdekkende organisasjoner som kan vise til at de har minst 50 betalende medlemmer i minst fem – 5 – fylker pr. 31. desember i grunnlagsåret. Grunnlagsåret er to år før det året man får utbetalt tilskuddet (tilskuddsåret). Organisasjonen må kunne dokumentere antallet betalende medlemmer. Undergrupper eller lokallag av landsomfattende organisasjoner kan ikke motta driftsstøtte dersom hovedorganisasjonen innvilges slik støtte.</article><article class="legalP" id="paragraf-4-ledd-4">Organisasjoner som mottar driftstilskudd over egen post på statsbudsjettet gis ikke driftstilskudd etter denne ordningen.</article><article class="legalP" id="paragraf-4-ledd-5">Organisasjoner som er i en oppstartsfase gis kun unntaksvis støtte til driftsoppgaver. I slike tilfeller gis støtte fortrinnsvis til organisasjoner som faller utenfor rammene for andre ordninger som kan yte driftstilskudd, for eksempel fordi organisasjonen har for få medlemmer.</article></article><article class="legalArticle" data-lovdata-URL="SF/forskrift/2021-10-13-3048/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Hva det kan søkes til og utmåling av tilskuddet</span></h2><article class="legalP" id="paragraf-5-ledd-1">Det kan søkes om tilskudd til drift og prosjekter.</article><article class="defaultP"><i>Prosjekttilskudd</i></article><article class="legalP" id="paragraf-5-ledd-2">Prosjekttilskudd kan gis til tiltak og aktiviteter som med stor grad av sannsynlighet oppfyller kriteriene for måloppnåelse.</article><article class="legalP" id="paragraf-5-ledd-3">Det kan søkes om tilskudd for inntil tre år. Midlene utbetales for ett år av gangen, med forbehold om Stortingets budsjettvedtak. For søknader som innvilges tilskudd for flere år, er det ikke nødvendig å søke om midler hvert år.</article><article class="legalP" id="paragraf-5-ledd-4">Størrelsen på tilskuddene blir fastsatt etter en helhetlig og skjønnsmessig vurdering av:<ol class="defaultList" type="a"><li data-name="a." value="1"><article class="listArticle" id="paragraf-5-ledd-4-punkt-1"><article class="legalP" id="paragraf-5-ledd-4-punkt-1-ledd-1">størrelsen på bevilgningen,</article></article></li><li data-name="b." value="2"><article class="listArticle" id="paragraf-5-ledd-4-punkt-2"><article class="legalP" id="paragraf-5-ledd-4-punkt-2-ledd-1">de søknader som er innkommet for tilskuddsåret,</article></article></li><li data-name="c." value="3"><article class="listArticle" id="paragraf-5-ledd-4-punkt-3"><article class="legalP" id="paragraf-5-ledd-4-punkt-3-ledd-1">prosjektbeskrivelse og budsjett,</article></article></li><li data-name="d." value="4"><article class="listArticle" id="paragraf-5-ledd-4-punkt-4"><article class="legalP" id="paragraf-5-ledd-4-punkt-4-ledd-1">kvaliteten på det planlagte tiltaket,</article></article></li><li data-name="e." value="5"><article class="listArticle" id="paragraf-5-ledd-4-punkt-5"><article class="legalP" id="paragraf-5-ledd-4-punkt-5-ledd-1">tiltakets mulighet til å oppnå målet med ordningen, se <a href="forskrift/2021-10-13-3048/§1">§ 1</a> og <a href="forskrift/2021-10-13-3048/§3">§ 3</a>,</article></article></li><li data-name="f." value="6"><article class="listArticle" id="paragraf-5-ledd-4-punkt-6"><article class="legalP" id="paragraf-5-ledd-4-punkt-6-ledd-1">målgruppe og nedslagsfelt,</article></article></li><li data-name="g." value="7"><article class="listArticle" id="paragraf-5-ledd-4-punkt-7"><article class="legalP" id="paragraf-5-ledd-4-punkt-7-ledd-1">tiltakets størrelse og varighet, og</article></article></li><li data-name="h." value="8"><article class="listArticle" id="paragraf-5-ledd-4-punkt-8"><article class="legalP" id="paragraf-5-ledd-4-punkt-8-ledd-1">egenfinansiering. Med egenfinansiering regnes økonomiske midler som søker stiller til disposisjon for tiltaket.</article></article></li></ol></article><article class="legalP" id="paragraf-5-ledd-5">Følgende prosjekter kan bli prioritert:<ol class="defaultList" type="a"><li data-name="a." value="1"><article class="listArticle" id="paragraf-5-ledd-5-punkt-1"><article class="legalP" id="paragraf-5-ledd-5-punkt-1-ledd-1">prosjekter som gjennomføres av organisasjoner som er av og for målgruppen,</article></article></li><li data-name="b." value="2"><article class="listArticle" id="paragraf-5-ledd-5-punkt-2"><article class="legalP" id="paragraf-5-ledd-5-punkt-2-ledd-1">prosjekter hvor flere aktører samarbeider om et tiltak,</article></article></li><li data-name="c." value="3"><article class="listArticle" id="paragraf-5-ledd-5-punkt-3"><article class="legalP" id="paragraf-5-ledd-5-punkt-3-ledd-1">prosjekter som når personer over hele landet, og</article></article></li><li data-name="d." value="4"><article class="listArticle" id="paragraf-5-ledd-5-punkt-4"><article class="legalP" id="paragraf-5-ledd-5-punkt-4-ledd-1">prosjekter med egenfinansiering.</article></article></li></ol></article><article class="legalP" id="paragraf-5-ledd-6">Andre årlige prioriteringer vil fremgå av utlysningen av tilskuddsordningen.</article><article class="defaultP"><i>Driftstilskudd</i></article><article class="legalP" id="paragraf-5-ledd-7">Driftstilskuddet gis til organisasjonens driftsoppgaver. Driftsoppgaver forstås her som oppgaver som normalt inngår i organisasjonenes interne og eksterne kjernevirksomhet i henhold til vedtekter, formål og aktivitetsplaner.</article><article class="legalP" id="paragraf-5-ledd-8">Størrelsen på tilskudd til drift fastsettes skjønnsmessig etter en vurdering av:<ol class="defaultList" type="a"><li data-name="a." value="1"><article class="listArticle" id="paragraf-5-ledd-8-punkt-1"><article class="legalP" id="paragraf-5-ledd-8-punkt-1-ledd-1">størrelsen på bevilgningen,</article></article></li><li data-name="b." value="2"><article class="listArticle" id="paragraf-5-ledd-8-punkt-2"><article class="legalP" id="paragraf-5-ledd-8-punkt-2-ledd-1">de søknader som er innkommet for tilskuddsåret,</article></article></li><li data-name="c." value="3"><article class="listArticle" id="paragraf-5-ledd-8-punkt-3"><article class="legalP" id="paragraf-5-ledd-8-punkt-3-ledd-1">arbeidsplan og budsjett,</article></article></li><li data-name="d." value="4"><article class="listArticle" id="paragraf-5-ledd-8-punkt-4"><article class="legalP" id="paragraf-5-ledd-8-punkt-4-ledd-1">i hvilken grad organisasjonen er av og for personer som bryter med normer for seksuell orientering, kjønnsuttrykk, kjønnsidentitet eller kjønnskarakteristika,</article></article></li><li data-name="e." value="5"><article class="listArticle" id="paragraf-5-ledd-8-punkt-5"><article class="legalP" id="paragraf-5-ledd-8-punkt-5-ledd-1">organisasjonens størrelse og lokale utbredelse, og</article></article></li><li data-name="f." value="6"><article class="listArticle" id="paragraf-5-ledd-8-punkt-6"><article class="legalP" id="paragraf-5-ledd-8-punkt-6-ledd-1">organisasjonens mulighet til å oppnå målet med ordningen, se <a href="forskrift/2021-10-13-3048/§1">§ 1</a> og <a href="forskrift/2021-10-13-3048/§3">§ 3</a>.</article></article></li></ol></article></article><article class="legalArticle" data-lovdata-URL="SF/forskrift/2021-10-13-3048/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Bruk av tilskuddet</span></h2><article class="legalP" id="paragraf-6-ledd-1">Tilskuddsmidlene skal brukes etter bestemmelsene i denne forskriften og vilkårene i Bufdirs tilskuddsbrev. Driftstilskuddet skal i utgangspunktet benyttes i tildelingsåret og prosjekttilskuddet i prosjektperioden, med mindre direktoratet etter søknad har bestemt noe annet.</article></article><article class="legalArticle" data-lovdata-URL="SF/forskrift/2021-10-13-3048/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Søknadsfrist og krav til søknaden</span></h2><article class="legalP" id="paragraf-7-ledd-1">Søknad om tilskudd sendes til direktoratet på fastsatt skjema i Bufdirs søknadsportal. Krav til innhold i søknaden står i søknadsskjemaet.</article><article class="legalP" id="paragraf-7-ledd-2">Søknadsfristen for hvert enkelt år bestemmes av Bufdir.</article><article class="legalP" id="paragraf-7-ledd-3">Søknader som kommer inn etter fristen, kan bli avvist.</article><article class="legalP" id="paragraf-7-ledd-4">Det er søkers ansvar å sørge for at søknaden er innsendt, korrekt og fullstendig utfylt, og at det fremkommer klart hva det søkes om tilskudd til. Dersom søknaden eller vedlegg ikke er fullstendig, kan direktoratet sette en rimelig frist for retting. Pålegget gis skriftlig sammen med en orientering om at dersom tilfredsstillende retting ikke skjer innen fristen, kan vedkommende søknad helt eller delvis avvises, eller avgjøres på det foreliggende ufullstendige grunnlag. Det skriftlige pålegget kan gis ved bruk av elektronisk kommunikasjon til den oppdaterte elektroniske adressen søkeren har oppgitt for slikt formål. Direktoratet kan kreve ytterligere dokumentasjon dersom det anses nødvendig for å gjøre en vurdering av søknaden.</article></article><article class="legalArticle" data-lovdata-URL="SF/forskrift/2021-10-13-3048/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Opplysning om vedtak</span></h2><article class="legalP" id="paragraf-8-ledd-1">Bufdir skal legge ut oversikter over alle tildelte tilskudd på sine nettsider så snart fordelingen er gjort.</article></article><article class="legalArticle" data-lovdata-URL="SF/forskrift/2021-10-13-3048/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Rapportering</span></h2><article class="legalP" id="paragraf-9-ledd-1">Tilskuddsmottaker skal levere rapport og regnskap til Bufdir om hvordan tilskuddet har blitt brukt. Rapport og regnskap skal leveres på rapporteringsskjemaer i Bufdirs søknadsportal.</article><article class="legalP" id="paragraf-9-ledd-2">Fristen for å sende inn regnskap og rapport bestemmes av Bufdir, og står i tilskuddsbrevet.</article><article class="legalP" id="paragraf-9-ledd-3">Krav til innholdet i rapporten fremgår av tilskuddsbrevet og rapporteringsskjema. Bufdir kan stille særskilte krav til innholdet i rapporteringen fra enkeltmottakere av tilskudd. Slike krav vil stå i tilskuddsbrevet eller inngå som en del av oppfølgingen av rapporten. I enkelte tilfeller vil statusrapportering underveis kunne kreves.</article><article class="defaultP"><i>Prosjekttilskudd</i></article><article class="legalP" id="paragraf-9-ledd-4">Ved flerårige tilskudd må mottakere sende inn fremdriftsrapporter underveis i prosjektperioden.</article><article class="legalP" id="paragraf-9-ledd-5">Mottakere av prosjekttilskudd skal sende inn eget regnskap for tiltaket. Regnskapet skal være revidert, og revisjonen skal omfatte hele det mottatte tilskuddet og gjelde for hele prosjektperioden. Ved flerårige tildelinger er det tilstrekkelig at det sendes inn revisjonsrapport etter siste året i prosjektperioden. Mottar virksomheten 200&#xa0;000 kroner eller mer i prosjekttilskudd, må regnskapet være attestert av statsautorisert revisor. Til revisor kan ikke velges noen som er inhabil, se <a href="lov/2020-11-20-128/§4-1">revisorloven § 4-1</a>.</article><article class="legalP" id="paragraf-9-ledd-6">Er samlet tilskudd lavere enn kr 200&#xa0;000, kan regnskapet kontrolleres av person som ikke er statsautorisert revisor. Den som kontrollerer regnskapet kan allikevel ikke ha jobbet direkte med tiltaket, ha personlige interesser i tiltaket eller ha nære familiære bånd til andre som har jobbet direkte med tiltaket.</article><article class="legalP" id="paragraf-9-ledd-7">Revisjonsstandard ISRS 4400 med avtalte kontrollhandlinger som gis av Bufdir skal følges.</article><article class="legalP" id="paragraf-9-ledd-8">Det kreves at tilskuddsmottaker bidrar med den egenfinansieringen som føres opp i budsjettet. Dersom det gis lavere tilskudd fra Bufdir enn det ble søkt om, kan imidlertid egenfinansieringen nedjusteres prosentvis lik nedgangen i det innvilgede tilskuddet.</article><article class="legalP" id="paragraf-9-ledd-9">Inntekter som kommer som en følge av at Bufdir har gitt tilskudd, som for eksempel deltakeravgifter, kiosksalg, sponsormidler og liknende, skal i sin helhet gå til å finansiere aktiviteten.</article><article class="legalP" id="paragraf-9-ledd-10">Dersom et tiltak har ubenyttede tilskuddsmidler etter at alle inntekter og utgifter er regnet med, kan Bufdir kreve disse tilbake.</article><article class="defaultP"><i>Driftstilskudd</i></article><article class="legalP" id="paragraf-9-ledd-11">Mottakere av driftstilskudd kan sende inn virksomhetens årsmelding/årsrapport i stedet for en egen rapport om bruken av tilskuddet.</article><article class="legalP" id="paragraf-9-ledd-12">Mottakere av driftstilskudd skal sende inn spesifisert årsregnskap med revisjonsberetning fra statsautorisert revisor. Til revisor kan en ikke velge noen som er inhabil, se <a href="lov/2020-11-20-128/§4-1">revisorloven § 4-1</a>.</article><article class="legalP" id="paragraf-9-ledd-13">Regnskapet må være spesifisert slik at det går frem at tilskuddet er nyttet etter forutsetningene. Driftstilskudd som er gitt etter dette regelverket og utbetalt i tilskuddsåret, skal være spesifisert i årsregnskapet eller i note til dette.</article></article><article class="legalArticle" data-lovdata-URL="SF/forskrift/2021-10-13-3048/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Kontroll</span></h2><article class="legalP" id="paragraf-10-ledd-1">Bufdir og Riksrevisjonen kan iverksette kontroll med at midlene nyttes etter forutsetningene, se <a href="forskrift/2005-05-26-876/§10">bevilgningsreglementet § 10</a> annet ledd og <a href="lov/2004-05-07-21/§12">lov om Riksrevisjonen § 12</a>.</article></article><article class="legalArticle" data-lovdata-URL="SF/forskrift/2021-10-13-3048/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Sanksjoner ved brudd på regelverket</span></h2><article class="legalP" id="paragraf-11-ledd-1">Bufdir kan kreve at tilskuddsmottaker betaler tilbake hele eller deler av tilskuddet dersom:<ul class="defaultList"><li data-li-identifier="•" data-name="•"><article class="listArticle" id="paragraf-11-ledd-1-punkt-1"><article class="legalP" id="paragraf-11-ledd-1-punkt-1-ledd-1">mottakeren gir ufullstendige eller ukorrekte opplysninger til Bufdir,</article></article></li><li data-li-identifier="•" data-name="•"><article class="listArticle" id="paragraf-11-ledd-1-punkt-2"><article class="legalP" id="paragraf-11-ledd-1-punkt-2-ledd-1">mottakeren ikke bruker tilskuddet på den måten som ble beskrevet i søknaden,</article></article></li><li data-li-identifier="•" data-name="•"><article class="listArticle" id="paragraf-11-ledd-1-punkt-3"><article class="legalP" id="paragraf-11-ledd-1-punkt-3-ledd-1">mottakeren ikke bruker midlene i samsvar med vilkårene som står i regelverket og tilskuddsbrevet,</article></article></li><li data-li-identifier="•" data-name="•"><article class="listArticle" id="paragraf-11-ledd-1-punkt-4"><article class="legalP" id="paragraf-11-ledd-1-punkt-4-ledd-1">mottakeren ikke bruker opp hele tilskuddet,</article></article></li><li data-li-identifier="•" data-name="•"><article class="listArticle" id="paragraf-11-ledd-1-punkt-5"><article class="legalP" id="paragraf-11-ledd-1-punkt-5-ledd-1">mottakeren ikke gjennomfører tiltaket,</article></article></li><li data-li-identifier="•" data-name="•"><article class="listArticle" id="paragraf-11-ledd-1-punkt-6"><article class="legalP" id="paragraf-11-ledd-1-punkt-6-ledd-1">mottakeren ikke sender inn rapport og regnskap innen fristen,</article></article></li><li data-li-identifier="•" data-name="•"><article class="listArticle" id="paragraf-11-ledd-1-punkt-7"><article class="legalP" id="paragraf-11-ledd-1-punkt-7-ledd-1">rapport og regnskap ikke blir godkjent av Bufdir, eller</article></article></li><li data-li-identifier="•" data-name="•"><article class="listArticle" id="paragraf-11-ledd-1-punkt-8"><article class="legalP" id="paragraf-11-ledd-1-punkt-8-ledd-1">Bufdir ved en feil utbetaler for høyt tilskudd.</article></article></li></ul></article><article class="legalP" id="paragraf-11-ledd-2">Også den delen av tilskuddet som organisasjonen i utgangspunktet var berettiget til, kan kreves tilbake. Hvis tilskuddet ennå ikke er utbetalt, kan det holdes helt eller delvis tilbake og/eller bortfalle.</article><article class="legalP" id="paragraf-11-ledd-3">En tilskuddsmottaker som har brutt regelverket, kan helt eller delvis utelukkes fra tilskuddsordningen. Ved denne vurderingen skal det legges vekt på om tilskuddsmottaker har tilegnet seg eller forsøkt å tilegne seg uberettiget tilskudd, størrelsen på de uberettigede beløp og skyldgraden for øvrig.</article></article><article class="legalArticle" data-lovdata-URL="SF/forskrift/2021-10-13-3048/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Klageadgang</span></h2><article class="legalP" id="paragraf-12-ledd-1">Det er adgang til å klage på enkeltvedtak gjort av direktoratet, se <a href="lov/1967-02-10/§28">forvaltningsloven § 28</a>.</article></article><article class="legalArticle" data-lovdata-URL="SF/forskrift/2021-10-13-3048/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttredelse</span></h2><article class="legalP" id="paragraf-13-ledd-1">Denne forskriften trer i kraft straks.</article></article></main></body></html>