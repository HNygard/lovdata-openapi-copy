<!DOCTYPE html><html lang="no"><head><title>Forskrift om alminnelige regler om bygging og vedlikehold av avkjørsler fra offentlig veg.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-1964-07-16-3905</dd><dt class="dokid">DokumentID</dt><dd class="dokid">SF/forskrift/1964-07-16-3905</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="subunit">Etat</dt><dd class="subunit"><ul><li>Vegdirektoratet</li></ul></dd><dt class="lastChangeInForce">Ikrafttredelse av siste endring</dt><dd class="lastChangeInForce">2020-01-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2019-12-13-1984">forskrift/2019-12-13-1984</a> fra 2020-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1963-06-21-23/§43">lov/1963-06-21-23/§43</a></li></ul></dd><dt class="titleShort">Korttittel</dt><dd class="titleShort">Forskrift om avkjørsler fra offentlig veg</dd><dt class="title">Tittel</dt><dd class="title">Forskrift om alminnelige regler om bygging og vedlikehold av avkjørsler fra offentlig veg.</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Vegdirektoratet 16. juli 1964 i henhold til <a href="lov/1963-06-21-23/§43">vegloven av 21. juni 1963 nr. 23 § 43</a>. <br /><strong>Endret</strong> ved <a href="forskrift/1989-11-23-1174">forskrifter 23 nov 1989 nr. 1174</a>, <a href="forskrift/2003-02-01-113">1 feb 2003 nr. 113</a>, <a href="forskrift/2019-12-13-1984">13 des 2019 nr. 1984</a> (i kraft 1 jan 2020).</dd><dt class="refid">RefID</dt><dd class="refid">forskrift/1964-07-16-3905</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om alminnelige regler om bygging og vedlikehold av avkjørsler fra offentlig veg.</a><ul class="tocSubUl"><li><a href="#kapittel-1">I</a></li><li><a href="#kapittel-2">II</a></li><li><a href="#kapittel-3">III</a></li><li><a href="#kapittel-4">IV</a></li></ul></li></ul></dd></dl></header><main class="documentBody" data-lovdata-URL="SF/forskrift/1964-07-16-3905" id="dokument"><h1>Forskrift om alminnelige regler om bygging og vedlikehold av avkjørsler fra offentlig veg.</h1><section class="section" data-name="kapI" id="kapittel-1" data-lovdata-URL="SF/forskrift/1964-07-16-3905/KAPITTEL_1"><h2 data-text-align="center">I</h2><ol class="defaultList" type="1"><li data-name="1." value="1"><article class="listArticle" id="kapittel-1-punkt-1"><article class="legalP" id="kapittel-1-punkt-1-ledd-1">Anlegg av avkjørsel må ikke foretas uten etter skriftlig tillatelse av vegmyndigheten.</article><article class="legalP" id="kapittel-1-punkt-1-ledd-2">Når det gjelder riksveg eller fylkesveg som holdes ved like av kommunen, kan Statens vegvesen og fylkeskommunen for henholdsvis riksveg og fylkesveg overlate til kommunen å gi tillatelse til avkjørsel.</article></article></li><li data-name="2." value="2"><article class="listArticle" id="kapittel-1-punkt-2"><article class="legalP" id="kapittel-1-punkt-2-ledd-1">Søknad om avkjørsel sendes til Statens vegvesen for riksveger og fylkeskommunen for fylkesveger. Søknad om avkjørsel sendes til kommunen når det gjelder kommunale veger og riksveger og fylkesveger som kommunen holder ved like. I søknaden må det opplyses hvilke eiendommer som skal bruke avkjørselsvegen og om det på noen av disse eiendommer drives ervervsvirksomhet som fører med seg særlig biltrafikk eller regelmessig transport med lastebiler. Sammen med søknaden sendes tegning eller skisse med angivelse av målestokken.</article></article></li></ol><article class="changesToParent">Endret ved <a href="forskrift/2003-02-01-113">forskrifter 1 feb 2003 nr. 113</a>, <a href="forskrift/2019-12-13-1984">13 des 2019 nr. 1984</a> (i kraft 1 jan 2020).</article></section><section class="section" data-name="kapII" id="kapittel-2" data-lovdata-URL="SF/forskrift/1964-07-16-3905/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">For nye avkjørsler fra riksveg gjelder følgende:<ol class="defaultList" type="1"><li data-name="3." value="3"><article class="listArticle" id="kapittel-2-ledd-1-punkt-1"><article class="legalP" id="kapittel-2-ledd-1-punkt-1-ledd-1">Avkjørselen må ikke legges høyere enn vegkanten (kanten av den offentlige veg). På de første 2 meter fra vegkanten skal avkjørselen ha et jevnt fall på 5 cm. Under særs vanskelige forhold på fylling kan vegmyndigheten godta at lengden 2 meter fra vegkant innskrenkes til 1 meter og med jevnt fall på 3 cm.</article><article class="legalP" id="kapittel-2-ledd-1-punkt-1-ledd-2">På de nærmeste 50 meter fra den offentlige veg skal avkjørselsvegen ha maksimal stigning (fall) på 1:8. Ved fall mot den offentlige veg må avkjørselen bygges og vedlikeholdes slik at den ikke leder overvann eller søle inn på offentlig veg.</article></article></li><li data-name="4." value="4"><article class="listArticle" id="kapittel-2-ledd-1-punkt-2"><article class="legalP" id="kapittel-2-ledd-1-punkt-2-ledd-1">Avkjørselen må bygges slik at det er god oversikt i vegkrysset og slik at den fører til minst mulig ulempe for trafikken på den offentlige veg. Så vidt mulig skal avkjørselen legges vinkelrett på den offentlige veg.</article><article class="legalP" id="kapittel-2-ledd-1-punkt-2-ledd-2">Vegmyndigheten kan kreve at innretninger og vekster som hindrer sikten i vegkrysset, blir fjernet uten vederlag. Er avkjørselen til bruk for veg åpen for alminnelig ferdsel, får veglovens bestemmelser om fri sikt i vegkryss anvendelse (lovens § 29, fjerde ledd, § 30, § 31).</article><article class="legalP" id="kapittel-2-ledd-1-punkt-2-ledd-3">Sammenkoblingen mellom avkjørselens sidekanter og den offentlige vegs nærmeste kjørebanekant avrundes med en sirkel. Sirkelradien fastsettes av vegmyndigheten i det enkelte tilfelle idet det tas hensyn til bruken av avkjørselen og forholdene for øvrig. Radien skal normalt være minst 4 meter.</article></article></li><li data-name="5." value="5"><article class="listArticle" id="kapittel-2-ledd-1-punkt-3"><article class="legalP" id="kapittel-2-ledd-1-punkt-3-ledd-1">Fører avkjørselen over veggrøft, må det under avkjørselen legges rør (betong eller stål) med minimum 9'' innvendig diameter. Vegmyndigheten kan bestemme at det i stedet for rør skal bygges stikkrenne av sten eller betong (eller med plate av betong eller stål på murede eller støpte vanger). Dersom ikke vegmyndigheten treffer annen bestemmelse, skal stikkrenne ha en innvendig bredde og høyde på minst 0,3 meter. Dersom vegmyndigheten finner det nødvendig, kan den gi spesiell anvisning på hvordan stikkrenne skal fundamenteres.</article><article class="legalP" id="kapittel-2-ledd-1-punkt-3-ledd-2">Rør eller stikkrenne legges slik at veggrøften ikke skades og at grøftevannet får fritt avløp.</article></article></li><li data-name="6." value="6"><article class="listArticle" id="kapittel-2-ledd-1-punkt-4"><article class="legalP" id="kapittel-2-ledd-1-punkt-4-ledd-1">Dersom avkjørselen er adkomst til garasje, forretning eller driftsbygning eller regelmessig nyttes til bilkjøring, må det utenfor vegområdet innrettes snuplass slik at rygging ut på vegen unngås.</article></article></li><li data-name="7." value="7"><article class="listArticle" id="kapittel-2-ledd-1-punkt-5"><article class="legalP" id="kapittel-2-ledd-1-punkt-5-ledd-1">Vegmyndigheten kan gi nærmere anvisning om utforming og bygging av avkjørsel og kan sette spesielle vilkår for tillatelse til avkjørsel. Under særlige forhold kan vegmyndigheten gjøre unntak fra reglene foran. Den kan også bestemme at andre mål skal brukes enn de som i disse regler er oppgitt som maksimums- og minimumsmål.</article></article></li><li data-name="8." value="8"><article class="listArticle" id="kapittel-2-ledd-1-punkt-6"><article class="legalP" id="kapittel-2-ledd-1-punkt-6-ledd-1">Bestemmelsene i punktene 3-7 gjelder også avkjørsler i samsvar med avkjørsels- eller reguleringsplan.</article></article></li></ol></article><article class="changesToParent">Endret ved <a href="forskrift/2003-02-01-113">forskrifter 1 feb 2003 nr. 113</a>, <a href="forskrift/2019-12-13-1984">13 des 2019 nr. 1984</a> (i kraft 1 jan 2020).</article></section><section class="section" data-name="kapIII" id="kapittel-3" data-lovdata-URL="SF/forskrift/1964-07-16-3905/KAPITTEL_3"><h2 data-text-align="center">III</h2><article class="legalP" id="kapittel-3-ledd-1">Både for nye og eldre avkjørsler fra riksveg gjelder følgende:<ol class="defaultList" type="1"><li data-name="9." value="9"><article class="listArticle" id="kapittel-3-ledd-1-punkt-1"><article class="legalP" id="kapittel-3-ledd-1-punkt-1-ledd-1">Avkjørsler med tilhørende rør eller stikkrenner skal holdes ved like av grunneieren eller brukeren, uten omsyn til hvem som har bygd eller bekostet avkjørselen.</article></article></li><li data-name="10." value="10"><article class="listArticle" id="kapittel-3-ledd-1-punkt-2"><article class="legalP" id="kapittel-3-ledd-1-punkt-2-ledd-1">Hvis vegbanen som følge av utbedringsarbeider blir hevet eller senket, må eieren/brukeren selv ordne den nødvendige tilkopling til vegbanen etter vegmyndighetens anvisning. Mulig annen ulempe for avkjørselen ved vegmyndighetens vedlikeholds- eller utbedringsarbeider er vegmyndigheten uvedkommende.</article></article></li><li data-name="11." value="11"><article class="listArticle" id="kapittel-3-ledd-1-punkt-3"><article class="legalP" id="kapittel-3-ledd-1-punkt-3-ledd-1">Dersom det ved avkjørselen med tilhørende rør eller stikkrenner oppstår mangler som ikke rettes innen en frist som vegmyndigheten fastsetter, kan vegmyndigheten la avkjørselen avbryte eller sperre eller la manglene utbedres for vedkommendes regning. Det samme gjelder om innretninger eller vekster som nevnt under punkt 4, ikke blir fjernet etter pålegg fra vegmyndigheten.</article></article></li><li data-name="12." value="12"><article class="listArticle" id="kapittel-3-ledd-1-punkt-4"><article class="legalP" id="kapittel-3-ledd-1-punkt-4-ledd-1">Vegmyndigheten kan kreve at innretninger og vekster som hindrer sikten i vegkrysset blir fjernet uten vederlag i samsvar med pkt. 4, annet avsnitt. I tillegg til reglene i punktene 9-11 gjelder ellers for eldre avkjørsler fortsatt de øvrige vilkår som måtte være satt for tillatelsen.</article><article class="legalP" id="kapittel-3-ledd-1-punkt-4-ledd-2">Etter vegmyndighetens bestemmelse i det enkelte tilfelle på grunnlag av fastsatte vilkår for avkjørselstillatelse eller på grunnlag av <a href="lov/1963-06-21-23/§41">veglovens § 41</a>, kan også reglene i punktene 3-6 helt eller delvis gjøres gjeldende for eldre avkjørsler.</article></article></li><li data-name="13." value="13"><article class="listArticle" id="kapittel-3-ledd-1-punkt-5"><article class="legalP" id="kapittel-3-ledd-1-punkt-5-ledd-1">Når tillatelse til avkjørsel er gitt på det vilkår at eier eller bruker er forpliktet til å foreta slik flytting som vegmyndigheten finner nødvendig, kan eieren eller brukeren ikke kreve vederlag for utgifter til endring eller flytting som vegmyndigheten pålegger.</article><article class="legalP" id="kapittel-3-ledd-1-punkt-5-ledd-2">Det samme gjelder dersom avkjørselstillatelsen bare er gitt for en begrenset bruk, og vegmyndigheten finner å måtte sette endring eller flytting som vilkår for tillatelse til annen bruk av avkjørselen.</article></article></li></ol></article><article class="changesToParent">Endret ved <a href="forskrift/2003-02-01-113">forskrifter 1 feb 2003 nr. 113</a>, <a href="forskrift/2019-12-13-1984">13 des 2019 nr. 1984</a> (i kraft 1 jan 2020).</article></section><section class="section" data-name="kapIV" id="kapittel-4" data-lovdata-URL="SF/forskrift/1964-07-16-3905/KAPITTEL_4"><h2 data-text-align="center">IV</h2><ol class="defaultList" type="1"><li data-name="14." value="14"><article class="listArticle" id="kapittel-4-punkt-1"><article class="legalP" id="kapittel-4-punkt-1-ledd-1">For avkjørsel fra fylkesveg gjelder bestemmelsene i punktene 3 – 13 tilsvarende dersom ikke annet er bestemt av fylkeskommunen.</article></article></li><li data-name="15." value="15"><article class="listArticle" id="kapittel-4-punkt-2"><article class="legalP" id="kapittel-4-punkt-2-ledd-1">For avkjørsel fra kommunal veg gjelder bestemmelsene i punktene 3-13 tilsvarende dersom ikke annet er bestemt av kommunen.</article></article></li></ol><article class="changesToParent">Endret ved <a href="forskrift/2003-02-01-113">forskrifter 1 feb 2003 nr. 113</a>, <a href="forskrift/2019-12-13-1984">13 des 2019 nr. 1984</a> (i kraft 1 jan 2020).</article></section></main></body></html>