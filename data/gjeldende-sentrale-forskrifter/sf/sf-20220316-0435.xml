<!DOCTYPE html><html lang="no"><head><title>Forskrift om tilskudd til dialog, debatt, samarbeid og kunnskapsutvikling på tros- og livssynsfeltet</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2022-03-16-435</dd><dt class="dokid">DokumentID</dt><dd class="dokid">SF/forskrift/2022-03-16-435</dd><dt class="ministry">Departement</dt><dd class="ministry"><ul><li>Barne- og familiedepartementet</li></ul></dd><dt class="subunit">Etat</dt><dd class="subunit"><ul><li>Forbruker-, tros- og livssynsavdelingen</li></ul></dd><dt class="dateInForce">I kraft fra</dt><dd class="dateInForce">2022-03-16</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2022-03-22 15:30</dd><dt class="title">Tittel</dt><dd class="title">Forskrift om tilskudd til dialog, debatt, samarbeid og kunnskapsutvikling på tros- og livssynsfeltet</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Barne- og familiedepartementet 16. mars 2022 til oppfølging av Stortingets budsjettvedtak på kapittel 881, post 78.</dd><dt class="refid">RefID</dt><dd class="refid">forskrift/2022-03-16-435</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om tilskudd til dialog, debatt, samarbeid og kunnskapsutvikling på tros- og livssynsfeltet</a><ul class="tocSubUl"><li><a href="#paragraf-1">§ 1. Formål</a></li><li><a href="#paragraf-2">§ 2. Hvem som kan tildeles tilskudd</a></li><li><a href="#paragraf-3">§ 3. Kriterier for måloppnåelse</a></li><li><a href="#paragraf-4">§ 4. Hva det kan søkes om tilskudd til</a></li><li><a href="#paragraf-5">§ 5. Søknadsfrist. Krav til søknaden</a></li><li><a href="#paragraf-6">§ 6. Saksbehandling</a></li><li><a href="#paragraf-7">§ 7. Rapportering og regnskap</a></li><li><a href="#paragraf-8">§ 8. Adgang til å kontrollere at betingelsene og vilkårene for tilskuddet er oppfylt</a></li><li><a href="#paragraf-9">§ 9. Stans og tilbakebetaling</a></li><li><a href="#paragraf-10">§ 10. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2022-03-16-435" id="dokument"><h1>Forskrift om tilskudd til dialog, debatt, samarbeid og kunnskapsutvikling på tros- og livssynsfeltet</h1><article class="legalArticle" data-lovdata-URL="SF/forskrift/2022-03-16-435/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Tilskuddet skal bidra til å fremme tros- og livssynsdialog og til å fremme offentlig debatt om tros- og livssynspolitiske tema. Tilskuddet skal bidra til kunnskapsutvikling og kompetanseheving om tros- og livssynspolitiske tema. Tilskuddet skal stimulere til økt samarbeid mellom kommuner og tros- og livssynssamfunn for å fremme mangfold og inkludering og løse sosiale utfordringer.</article></article><article class="legalArticle" data-lovdata-URL="SF/forskrift/2022-03-16-435/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Hvem som kan tildeles tilskudd</span></h2><article class="legalP" id="paragraf-2-ledd-1">Tilskudd kan tildeles:<ol class="defaultList" type="a"><li data-name="a." value="1"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">tros- og livssynssamfunn</article></article></li><li data-name="b." value="2"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">organisasjoner, lag, foreninger mv.</article></article></li><li data-name="c." value="3"><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1">kommuner.</article></article></li></ol></article><article class="legalP" id="paragraf-2-ledd-2">Flere aktører kan gå sammen om en søknad. Ved flere søknader fra samme aktør, kan departementet vurdere disse samlet.</article></article><article class="legalArticle" data-lovdata-URL="SF/forskrift/2022-03-16-435/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Kriterier for måloppnåelse</span></h2><article class="legalP" id="paragraf-3-ledd-1">Prosjekter og organisasjoner som får tilskudd skal støtte opp under målet med tilskuddsordningen. Om målet er nådd vurderes ut fra om, eller i hvilken grad, tilskuddsmottaker har gjennomført aktivitetene som forutsatt i søknaden og tilskuddsbrevet. Følgende kriterier for måloppnåelse er sentrale for å vurdere om målet nås:<ol class="defaultList" type="a"><li data-name="a." value="1"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">Tilskuddsordningen har stimulert til tros- og livssynsdialog.</article></article></li><li data-name="b." value="2"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">Debatter og dialoger om tros- og livssynspolitiske tema har blitt arrangert.</article></article></li><li data-name="c." value="3"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">Det er utviklet kunnskap om og kompetanse om tros- og livssynspolitiske tema.</article></article></li><li data-name="d." value="4"><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1">Tilskuddsordningen har stimulert til samarbeid mellom kommuner og tros- og livssynssamfunn for å fremme mangfold, inkludering og for å løse sosiale utfordringer.</article></article></li></ol></article></article><article class="legalArticle" data-lovdata-URL="SF/forskrift/2022-03-16-435/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Hva det kan søkes om tilskudd til</span></h2><article class="legalP" id="paragraf-4-ledd-1">Tiltaket det søkes om tilskudd til, må komme inn under minst ett av formålene i <a href="forskrift/2022-03-16-435/§1">§ 1</a>. Det gis tilskudd på mellom 50&#xa0;000 og 400&#xa0;000 kroner.</article><article class="legalP" id="paragraf-4-ledd-2">Det gis ikke tilskudd til<ol class="defaultList" type="a"><li data-name="a." value="1"><article class="listArticle" id="paragraf-4-ledd-2-punkt-1"><article class="legalP" id="paragraf-4-ledd-2-punkt-1-ledd-1">Trosopplæring</article></article></li><li data-name="b." value="2"><article class="listArticle" id="paragraf-4-ledd-2-punkt-2"><article class="legalP" id="paragraf-4-ledd-2-punkt-2-ledd-1">Oversettelse og/eller publisering av religiøse tekster</article></article></li><li data-name="c." value="3"><article class="listArticle" id="paragraf-4-ledd-2-punkt-3"><article class="legalP" id="paragraf-4-ledd-2-punkt-3-ledd-1">Informasjonsarbeid om eget livssyn rettet mot allmennheten</article></article></li><li data-name="d." value="4"><article class="listArticle" id="paragraf-4-ledd-2-punkt-4"><article class="legalP" id="paragraf-4-ledd-2-punkt-4-ledd-1">Studieopphold/studiestøtte</article></article></li><li data-name="e." value="5"><article class="listArticle" id="paragraf-4-ledd-2-punkt-5"><article class="legalP" id="paragraf-4-ledd-2-punkt-5-ledd-1">Skoleturer og lignende.</article></article></li></ol></article></article><article class="legalArticle" data-lovdata-URL="SF/forskrift/2022-03-16-435/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Søknadsfrist. Krav til søknaden</span></h2><article class="legalP" id="paragraf-5-ledd-1">Søknaden med alle nødvendige opplysninger og vedlegg sendes elektronisk til departementets postmottak innen en frist som settes ved den årlige utlysningen av tilskuddsmidlene. Søknaden skal opplyse om:<ol class="defaultList" type="a"><li data-name="a." value="1"><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">navn på organisasjonen</article></article></li><li data-name="b." value="2"><article class="listArticle" id="paragraf-5-ledd-1-punkt-2"><article class="legalP" id="paragraf-5-ledd-1-punkt-2-ledd-1">organisasjonens e-post og postadresse</article></article></li><li data-name="c." value="3"><article class="listArticle" id="paragraf-5-ledd-1-punkt-3"><article class="legalP" id="paragraf-5-ledd-1-punkt-3-ledd-1">eventuell nettside</article></article></li><li data-name="d." value="4"><article class="listArticle" id="paragraf-5-ledd-1-punkt-4"><article class="legalP" id="paragraf-5-ledd-1-punkt-4-ledd-1">organisasjonsnummer</article></article></li><li data-name="e." value="5"><article class="listArticle" id="paragraf-5-ledd-1-punkt-5"><article class="legalP" id="paragraf-5-ledd-1-punkt-5-ledd-1">bankkonto</article></article></li><li data-name="f." value="6"><article class="listArticle" id="paragraf-5-ledd-1-punkt-6"><article class="legalP" id="paragraf-5-ledd-1-punkt-6-ledd-1">tilskuddsbeløpet det søkes om (kroner)</article></article></li><li data-name="g." value="7"><article class="listArticle" id="paragraf-5-ledd-1-punkt-7"><article class="legalP" id="paragraf-5-ledd-1-punkt-7-ledd-1">navn, telefon og e-postadresse til én eller flere kontaktpersoner.</article></article></li></ol></article><article class="legalP" id="paragraf-5-ledd-2">Søknaden skal gi en kortfattet beskrivelse av tiltaket det søkes om tilskudd til, blant annet:<ol class="defaultList" type="a"><li data-name="a." value="1"><article class="listArticle" id="paragraf-5-ledd-2-punkt-1"><article class="legalP" id="paragraf-5-ledd-2-punkt-1-ledd-1">bakgrunn for og formål med tiltaket (hva søkeren vil oppnå med tilskuddet og hvordan målet (og delmålene) skal bidra til å oppfylle målet med tilskuddsordningen)</article></article></li><li data-name="b." value="2"><article class="listArticle" id="paragraf-5-ledd-2-punkt-2"><article class="legalP" id="paragraf-5-ledd-2-punkt-2-ledd-1">målgruppe</article></article></li><li data-name="c." value="3"><article class="listArticle" id="paragraf-5-ledd-2-punkt-3"><article class="legalP" id="paragraf-5-ledd-2-punkt-3-ledd-1">framdriftsplan</article></article></li><li data-name="d." value="4"><article class="listArticle" id="paragraf-5-ledd-2-punkt-4"><article class="legalP" id="paragraf-5-ledd-2-punkt-4-ledd-1">kompetanse og erfaring fra lignende arbeid</article></article></li><li data-name="e." value="5"><article class="listArticle" id="paragraf-5-ledd-2-punkt-5"><article class="legalP" id="paragraf-5-ledd-2-punkt-5-ledd-1">skriftlig bekreftelse om deltakelse fra eventuelle samarbeidspartnere</article></article></li><li data-name="f." value="6"><article class="listArticle" id="paragraf-5-ledd-2-punkt-6"><article class="legalP" id="paragraf-5-ledd-2-punkt-6-ledd-1">finansieringsplan for tiltaket (oversikt over planlagte utgifter og hvordan disse skal dekkes inn)</article></article></li><li data-name="g." value="7"><article class="listArticle" id="paragraf-5-ledd-2-punkt-7"><article class="legalP" id="paragraf-5-ledd-2-punkt-7-ledd-1">ev. planer for å videreføre tiltaket</article></article></li><li data-name="h." value="8"><article class="listArticle" id="paragraf-5-ledd-2-punkt-8"><article class="legalP" id="paragraf-5-ledd-2-punkt-8-ledd-1">en kort orientering om status for pågående prosjekter dersom søker mottok tilskudd fra samme tilskuddsordning tidligere år.</article></article></li></ol></article></article><article class="legalArticle" data-lovdata-URL="SF/forskrift/2022-03-16-435/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Saksbehandling</span></h2><article class="legalP" id="paragraf-6-ledd-1">Departementet avgjør søknadene etter en skjønnsmessig vurdering av søknadsopplysningene sammenholdt med formålene i <a href="forskrift/2022-03-16-435/§1">§ 1</a>. I tillegg legges det vekt på<ol class="defaultList" type="a"><li data-name="a." value="1"><article class="listArticle" id="paragraf-6-ledd-1-punkt-1"><article class="legalP" id="paragraf-6-ledd-1-punkt-1-ledd-1">om tiltaket bidrar til samarbeid mellom ulike tros- og livssynssamfunn eller retninger og bidrar til å forebygge polarisering og hatytringer</article></article></li><li data-name="b." value="2"><article class="listArticle" id="paragraf-6-ledd-1-punkt-2"><article class="legalP" id="paragraf-6-ledd-1-punkt-2-ledd-1">om tiltaket fremmer gjensidig forståelse og respekt for forskjeller og for felles verdier som samfunnet bygger på, som demokrati, rettsstat og menneskerettigheter</article></article></li><li data-name="c." value="3"><article class="listArticle" id="paragraf-6-ledd-1-punkt-3"><article class="legalP" id="paragraf-6-ledd-1-punkt-3-ledd-1">om tiltaket og rapporteringen fra tilskuddsmottakerne kan bidra til ny innsikt</article></article></li><li data-name="d." value="4"><article class="listArticle" id="paragraf-6-ledd-1-punkt-4"><article class="legalP" id="paragraf-6-ledd-1-punkt-4-ledd-1">om den som søker har kompetanse og erfaring fra lignende arbeid</article></article></li><li data-name="e." value="5"><article class="listArticle" id="paragraf-6-ledd-1-punkt-5"><article class="legalP" id="paragraf-6-ledd-1-punkt-5-ledd-1">om planleggingen er kommet langt nok til at det er sannsynlig at prosjektet kan gjennomføres i løpet av påfølgende år</article></article></li><li data-name="f." value="6"><article class="listArticle" id="paragraf-6-ledd-1-punkt-6"><article class="legalP" id="paragraf-6-ledd-1-punkt-6-ledd-1">om det foreligger samarbeidsavtaler dersom tiltaket skal gjennomføres i samarbeid med andre organisasjoner.</article></article></li></ol></article><article class="legalP" id="paragraf-6-ledd-2">Departementet kan også legge vekt på at de samlede tilskuddene blir fordelt mellom flere typer organisasjoner, en viss geografisk spredning og at tiltaket skjer i regi av, eller i samarbeid med, muslimske organisasjoner.</article><article class="legalP" id="paragraf-6-ledd-3">Departementet kan kreve at søkeren gir tilleggsopplysninger som er nødvendig for å vurdere søknaden og kontrollere søknadsopplysningene mot opplysninger som andre myndigheter kan utlevere.</article></article><article class="legalArticle" data-lovdata-URL="SF/forskrift/2022-03-16-435/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Rapportering og regnskap</span></h2><article class="legalP" id="paragraf-7-ledd-1">Tilskuddsmottakere skal sende rapport og prosjektregnskap, hvor disponering av tilskuddet framkommer, innen utgangen av påfølgende år dersom ikke annet er avtalt. Rapporten skal være kortfattet og gjøre rede for gjennomføringen av tiltaket det ble gitt tilskudd til samt hvordan tilskuddet er benyttet. Det skal gjøres rede for gjennomføringen sammenholdt med framdriftsplanen. Dersom bare noen av tiltakene er gjennomført, skal det gis en begrunnelse for det. Der det er aktuelt, gis det også opplysninger om oppslutning.</article><article class="legalP" id="paragraf-7-ledd-2">Dersom en tilskuddsmottaker mottar tilskudd for flere prosjekter og beløpet totalt sett overstiger 400&#xa0;000 kroner, skal prosjektregnskapet også bekreftes av revisor.</article><article class="legalP" id="paragraf-7-ledd-3">Det kan fastsettes ytterligere rapporteringsplikter i tilskuddsvedtaket.</article></article><article class="legalArticle" data-lovdata-URL="SF/forskrift/2022-03-16-435/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Adgang til å kontrollere at betingelsene og vilkårene for tilskuddet er oppfylt</span></h2><article class="legalP" id="paragraf-8-ledd-1">Departementet og Riksrevisjonen kan kontrollere at betingelsene for tilskuddet og vilkårene i tilskuddsvedtaket er oppfylt gjennom å<ol class="defaultList" type="a"><li data-name="a." value="1"><article class="listArticle" id="paragraf-8-ledd-1-punkt-1"><article class="legalP" id="paragraf-8-ledd-1-punkt-1-ledd-1">kreve de opplysningene og den dokumentasjonen som er nødvendig for kontrollen</article></article></li><li data-name="b." value="2"><article class="listArticle" id="paragraf-8-ledd-1-punkt-2"><article class="legalP" id="paragraf-8-ledd-1-punkt-2-ledd-1">innhente opplysninger fra andre myndigheter som har adgang til å utlevere opplysningene</article></article></li><li data-name="c." value="3"><article class="listArticle" id="paragraf-8-ledd-1-punkt-3"><article class="legalP" id="paragraf-8-ledd-1-punkt-3-ledd-1">besiktige tiltaket og be om mottakerens medvirkning til besiktigelsen dersom det er nødvendig for kontrollen.</article></article></li></ol></article></article><article class="legalArticle" data-lovdata-URL="SF/forskrift/2022-03-16-435/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Stans og tilbakebetaling</span></h2><article class="legalP" id="paragraf-9-ledd-1">Har en tilskuddsmottaker ikke oppfylt kravene i forskriften og tilskuddsvedtaket for å få utbetalt tilskuddet, kan departementet stoppe videre utbetalinger.</article><article class="legalP" id="paragraf-9-ledd-2">Dersom tilskuddet ikke er brukt i samsvar med kravene i forskriften og tilskuddsvedtaket, kan tilskuddet kreves delvis eller helt tilbakebetalt. Dersom det er gitt ufullstendige eller ukorrekte opplysninger i forbindelse med søknad om tilskudd, og dette medfører at tilskudd utbetales uberettiget eller med for stort beløp, kan tilskuddet helt eller delvis kreves tilbake. Dersom rapporteringen ikke oppfyller kravene eller ikke foreligger innen fristen, vil det alltid foreligge grunnlag for å kreve tilskuddet helt eller delvis tilbakebetalt.</article><article class="legalP" id="paragraf-9-ledd-3">Har en tilskuddsmottaker fått utbetalt for mye tilskudd eller ikke brukt et tilskudd i samsvar med kravene i forskriften og tilskuddsvedtaket, kan det som er for mye utbetalt eller som skal tilbakebetales, trekkes fra i et tilskudd som måtte tildeles senere.</article></article><article class="legalArticle" data-lovdata-URL="SF/forskrift/2022-03-16-435/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse</span></h2><article class="legalP" id="paragraf-10-ledd-1">Forskriften trer i kraft straks.</article></article></main></body></html>