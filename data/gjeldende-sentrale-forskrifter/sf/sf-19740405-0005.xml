<!DOCTYPE html><html lang="no"><head><title>Forskrifter for ytelse av statsbidrag til skytebaner.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-1974-04-05-5</dd><dt class="dokid">DokumentID</dt><dd class="dokid">SF/forskrift/1974-04-05-5</dd><dt class="ministry">Departement</dt><dd class="ministry"><ul><li>Forsvarsdepartementet</li></ul></dd><dt class="subunit">Etat</dt><dd class="subunit"><ul><li>Ressursavdelingen</li></ul></dd><dt class="publishedIn">Publisert i</dt><dd class="publishedIn">I 1974 s 310</dd><dt class="dateInForce">I kraft fra</dt><dd class="dateInForce">1974-04-05</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1974-04-05-14/§3">lov/1974-04-05-14/§3</a></li></ul></dd><dt class="titleShort">Korttittel</dt><dd class="titleShort">Forskrift om statsbidrag til skytebaner</dd><dt class="title">Tittel</dt><dd class="title">Forskrifter for ytelse av statsbidrag til skytebaner.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. av 5. april 1974 i henhold til § 3 i lov om statsbidrag til anlegg m.v. av skytebaner av 5. april 1974. Fremmet av Forsvarsdepartementet.</dd><dt class="refid">RefID</dt><dd class="refid">forskrift/1974-04-05-5</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrifter for ytelse av statsbidrag til skytebaner.</a><ul class="tocSubUl"><li><a href="#kapittel-1">I. Betingelser for å kunne oppnå bidrag.</a></li><li><a href="#kapittel-2">II. Grunnlag for bidrag.</a></li><li><a href="#kapittel-3">III. Fremgangsmåten ved søknad om bidrag og utbetaling av dette.</a></li><li><a href="#kapittel-4">IV. Sikkerhet og kontroll.</a></li><li><a href="#kapittel-5">V. Ikrafttreden.</a></li></ul></li></ul></dd></dl></header><main class="documentBody" data-lovdata-URL="SF/forskrift/1974-04-05-5" id="dokument"><h1>Forskrifter for ytelse av statsbidrag til skytebaner.</h1><section class="section" data-name="kapI" id="kapittel-1" data-lovdata-URL="SF/forskrift/1974-04-05-5/KAPITTEL_1"><h2>I. Betingelser for å kunne oppnå bidrag.</h2><ol class="defaultList" type="a"><li data-name="a." value="1"><article class="listArticle" id="kapittel-1-punkt-1"><article class="legalP" id="kapittel-1-punkt-1-ledd-1">Til kjøp eller leie av grunn til skytebane, samt til anlegg og ombygging av skytebane (unntatt skytterhus), kan det ytes statsbidrag med inntil halvparten av de påløpne utgifter.</article><article class="legalP" id="kapittel-1-punkt-1-ledd-2">Den del av omkostningene som ikke dekkes av statsbidraget, skal på forhånd være skaffet til veie av kommunen eller vedkommende skytterlag.</article><article class="legalP" id="kapittel-1-punkt-1-ledd-3">Skytterlaget plikter å vedlikeholde banen.</article><article class="legalP" id="kapittel-1-punkt-1-ledd-4">Skytterlag bør om mulig sikre at Forsvaret kan bruke baneanlegget mot en rimelig godtgjørelse eller mot at Forsvaret bærer sin forholdsmessige del av vedlikeholdsutgiftene eller utfører tilsvarende arbeider.</article><article class="legalP" id="kapittel-1-punkt-1-ledd-5">Det er et vilkår for ytelse av statsbidrag at skytterlaget er tilsluttet Det frivillige skyttervesen, at det er i virksomhet og i sin siste årsberetning har oppført minst 20 aktive skyttere.</article></article></li><li data-name="b." value="2"><article class="listArticle" id="kapittel-1-punkt-2"><article class="legalP" id="kapittel-1-punkt-2-ledd-1">Valg av baneområde og kjøp eller leie av grunn, samt byggearbeidets planlegging foretas av et utvalg som består av like mange medlemmer, valgt av skytterlaget og kommunestyret. Antall medlemmer bestemmes av kommunestyret.</article><article class="legalP" id="kapittel-1-punkt-2-ledd-2">Utvalgets beslutninger forelegges, sammen med en erklæring fra kommunestyret, for Justisdepartementet som sikkerhetsmessig skal godkjenne planene for anlegget.</article></article></li></ol></section><section class="section" data-name="kapII" id="kapittel-2" data-lovdata-URL="SF/forskrift/1974-04-05-5/KAPITTEL_2"><h2>II. Grunnlag for bidrag.</h2><ol class="defaultList" type="a"><li data-name="a." value="1"><article class="listArticle" id="kapittel-2-punkt-1"><article class="legalP" id="kapittel-2-punkt-1-ledd-1">Statsbidrag ytes til kjøp eller leie av banegrunn, til nybygging, flyttig, ombygging og hovedreparasjon av skytebane samt til internt samband mellom skivevoll og standplass. I de tilfelle hvor banegrunn erverves, ytes statsbidraget i form av en årlig viss prosent av kjøpesummen. Disse årlig bidrag skal samlet ikke overstige halvparten av kjøpesummen.</article></article></li><li data-name="b." value="2"><article class="listArticle" id="kapittel-2-punkt-2"><article class="legalP" id="kapittel-2-punkt-2-ledd-1">I spesielle tilfelle kan det også ytes statsbidrag til innkjøp av skivemateriell, vedlikehold, opparbeidelse av parkeringsplass og anlegg av vei til baneområdet.</article></article></li><li data-name="c." value="3"><article class="listArticle" id="kapittel-2-punkt-3"><article class="legalP" id="kapittel-2-punkt-3-ledd-1">Statsbidrag ytes skytterlag og skyttersamlag til anskaffelse av selvanvisende figurer for bruk ved trening og feltmessig skyting, med inntil 30% av figurenes pris på produksjonsstedet.</article></article></li><li data-name="d." value="4"><article class="listArticle" id="kapittel-2-punkt-4"><article class="legalP" id="kapittel-2-punkt-4-ledd-1">Statsbidrag ytes i forbindelse med ekspropriasjon av skytebanegrunn med hjemmel i lov av 23. oktober 1959 om oreigning av fast eigedom, jfr. kgl.res. av 24. januar 1964.</article></article></li><li data-name="e." value="5"><article class="listArticle" id="kapittel-2-punkt-5"><article class="legalP" id="kapittel-2-punkt-5-ledd-1">Skytterstyret skal påse at de samlede årlige bidrag av statsmidler ikke overskrider de bevilgninger som står til disposisjon.</article></article></li></ol></section><section class="section" data-name="kapIII" id="kapittel-3" data-lovdata-URL="SF/forskrift/1974-04-05-5/KAPITTEL_3"><h2>III. Fremgangsmåten ved søknad om bidrag og utbetaling av dette.</h2><ol class="defaultList" type="a"><li data-name="a." value="1"><article class="listArticle" id="kapittel-3-punkt-1"><article class="legalP" id="kapittel-3-punkt-1-ledd-1">Bidrag som nevnt under II a) og b) fastsettes av Skytterstyret etter søknad fra de respektive lag. Bidragets størrelse reguleres etter antall skiver lagene er berettiget til etter de regler som til enhver tid gjelder innen Det frivillige skyttervesen. Dog kan Skytterstyret unntaksvis fravike disse normer når hensynet til skyttersakens trivsel og veksten i et distrikt tilsier at større støtte bør ytes.</article><article class="legalP" id="kapittel-3-punkt-1-ledd-2">Søknader sendes skytterkontoret gjennom vedkommende skyttersamlag, som skal uttale seg om prosjektet sett på bakgrunn av samlagets behov og planer for baneanlegg i samlagsområdet. Søkanden skal være vedlagt baneutvalgets innstilling med kommunestyrets uttalelse, dokumenter vedkommende eie eller leie av banegrunn, bekreftelse fra politimesteren om at han finner å kunne godkjenne prosjektet sikkerhetsmessig, samt kart i målestokk 1 : 50.000 (eller større) med baneprosjektet inntegnet.</article></article></li><li data-name="b." value="2"><article class="listArticle" id="kapittel-3-punkt-2"><article class="legalP" id="kapittel-3-punkt-2-ledd-1">Skytterstyret kan i særlige tilfelle forskuttere bidraget etter skriftlig henvendelse fra samlagsformannen. Med henvendelsen skal følge erklæring fra politimesteren om at baneprosjektet er sikkerhetsmessig godkjent av ham. Bidrag som forskutteres til materialkjøp, må bare utbetales mot kvittert regning fra firmaet hvor materialene er kjøpt. Før det samlede bidrag utbetales, skal det normalt foreligge tinglyste dokumenter vedkommende eie eller leie av banegrunnen.</article></article></li><li data-name="c." value="3"><article class="listArticle" id="kapittel-3-punkt-3"><article class="legalP" id="kapittel-3-punkt-3-ledd-1">Bidrag som nevnt under II c) utbetales av Skytterkontoret mot faktura eller kvittert regning fra produsenten.</article></article></li><li data-name="d." value="4"><article class="listArticle" id="kapittel-3-punkt-4"><article class="legalP" id="kapittel-3-punkt-4-ledd-1">Bidrag som nevnt under II d) utbetales av Skytterkontoret når endelig skjønn er avholdt. Bekreftet utskrift av skjønnet må tilstilles kontoret før utbetaling kan skje.</article></article></li></ol></section><section class="section" data-name="kapIV" id="kapittel-4" data-lovdata-URL="SF/forskrift/1974-04-05-5/KAPITTEL_4"><h2>IV. Sikkerhet og kontroll.</h2><ol class="defaultList" type="a"><li data-name="a." value="1"><article class="listArticle" id="kapittel-4-punkt-1"><article class="legalP" id="kapittel-4-punkt-1-ledd-1">For at statsbidrag skal kunne ytes må banen fylle de krav til ytre og indre sikkerhet som til enhver tid gjelder for sivile skytebaner og for øvrig være i overensstemmelse med de retningslinjer for banebygging som gis av Det frivillige skyttervesen.</article><article class="legalP" id="kapittel-4-punkt-1-ledd-2">Regler for sikkerhetsmessig kontroll med og godkjenning av sivile skytebaner fastsettes av Justisdepartementet, jfr. § 28 i våpenloven av 9. juni 1961 og kgl.res. av 25. januar 1963, II, punkt 13.</article><article class="legalP" id="kapittel-4-punkt-1-ledd-3">Skytterstyret skal påse at sikkerhetsbestemmelsene er kjent og overholdes av de enkelte skytterlag.</article></article></li><li data-name="b." value="2"><article class="listArticle" id="kapittel-4-punkt-2"><article class="legalP" id="kapittel-4-punkt-2-ledd-1">Hvert skytterlag som disponerer bane skal utarbeide instruks for bruk av banen, hvor blant annet de sikkerhetsmessige tiltak skal være klart angitt.</article><article class="legalP" id="kapittel-4-punkt-2-ledd-2">Skytterlagets formann er ansvarlig for at denne instruks er kjent av alle som benytter banen.</article></article></li><li data-name="c." value="3"><article class="listArticle" id="kapittel-4-punkt-3"><article class="legalP" id="kapittel-4-punkt-3-ledd-1">Skytterkontoret ved generalsekretæren er sakkyndig instans i skytebanespørsmål innen Det frivillige skyttervesen og bistår Justisdepartementet i tekniske spørsmål om skytebaneforhold.</article><article class="legalP" id="kapittel-4-punkt-3-ledd-2">Er Justisdepartementet, etter å ha innhentet uttalelse fra Skytterkontoret, i tvil med hensyn til vurderingen av en skytebanes ytre eller indre sikkerhet, kan skyteteknisk sakkyndige tilkalles gjennom Forsvarsdepartementet.</article></article></li></ol></section><section class="section" data-name="kapV" id="kapittel-5" data-lovdata-URL="SF/forskrift/1974-04-05-5/KAPITTEL_5"><h2>V. Ikrafttreden.</h2><article class="legalP" id="kapittel-5-ledd-1">Disse forskrifter trer i kraft 5. april 1974.</article></section></main></body></html>