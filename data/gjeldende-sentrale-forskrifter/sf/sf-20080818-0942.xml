<!DOCTYPE html><html lang="no"><head><title>Forskrift om Arbeidsgiver- og arbeidstakerregisteret</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2008-08-18-942</dd><dt class="dokid">DokumentID</dt><dd class="dokid">SF/forskrift/2008-08-18-942</dd><dt class="ministry">Departement</dt><dd class="ministry"><ul><li>Arbeids- og inkluderingsdepartementet</li></ul></dd><dt class="subunit">Etat</dt><dd class="subunit"><ul><li>Pensjonsavd.</li></ul></dd><dt class="publishedIn">Publisert i</dt><dd class="publishedIn">I 2008 hefte 9</dd><dt class="dateInForce">I kraft fra</dt><dd class="dateInForce">2008-09-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2024-12-23</dd><dt class="lastChangedBy">Sist endret ved</dt><dd class="lastChangedBy"><a href="forskrift/2024-12-23-3436">forskrift/2024-12-23-3436</a></dd><dt class="changesToDocuments">Endrer</dt><dd class="changesToDocuments"><ul><li><a href="forskrift/1991-07-04-454">forskrift/1991-07-04-454</a></li><li><a href="forskrift/1998-01-16-37">forskrift/1998-01-16-37</a></li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1997-02-28-19/§1-3">lov/1997-02-28-19/§1-3</a></li><li><a href="lov/1997-02-28-19/§25-1">lov/1997-02-28-19/§25-1</a></li><li><a href="lov/1997-02-28-19/§25-3">lov/1997-02-28-19/§25-3</a></li><li><a href="lov/1997-02-28-19/§25-10">lov/1997-02-28-19/§25-10</a></li><li><a href="lov/1997-02-28-19/§25-15">lov/1997-02-28-19/§25-15</a></li><li><a href="forskrift/1998-01-16-37">forskrift/1998-01-16-37</a></li><li><a href="lov/2012-06-22-43/§4">lov/2012-06-22-43/§4</a></li></ul></dd><dt class="dateOfPublication">Kunngjort</dt><dd class="dateOfPublication">2008-08-26 14:30</dd><dt class="titleShort">Korttittel</dt><dd class="titleShort">Forskrift om AA-registeret</dd><dt class="title">Tittel</dt><dd class="title">Forskrift om Arbeidsgiver- og arbeidstakerregisteret</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Arbeids- og inkluderingsdepartementet 18. august 2008 med hjemmel i <a href="lov/1997-02-28-19/§25-1">lov 28. februar 1997 nr. 19 om folketrygd (folketrygdloven) § 25-1</a> og <a href="forskrift/1998-01-16-37">forskrift 16. januar 1998 nr. 37</a> om videreføring av to forskrifter gitt med hjemmel i lov om folketrygd del II, fastsatt med hjemmel i <a href="lov/1997-02-28-19">lov 28. februar 1997 nr. 19</a> om folketrygd (folketrygdloven) <a href="lov/1997-02-28-19/§1-3">§ 1-3</a>, <a href="lov/1997-02-28-19/§25-1">§ 25-1</a>, <a href="lov/1997-02-28-19/§25-3">§ 25-3</a>, <a href="lov/1997-02-28-19/§25-10">§ 25-10</a>, og <a href="lov/1997-02-28-19/§25-15">§ 25-15</a> og sjømannslov <a href="lov/1975-05-30-18/§54a">30. mai 1975 nr. 18 § 54a</a>. <br /> <strong>Tilføyd hjemmel:</strong> <a href="lov/2012-06-22-43">Lov 22. juni 2012 nr. 43</a> om arbeidsgivers innrapportering av ansettelses- og inntektsforhold m.m. (a-opplysningsloven) <a href="lov/2012-06-22-43/§4">§ 4</a>. <br /><strong>Endret</strong> ved <a href="forskrift/2011-08-15-838">forskrifter 15 aug 2011 nr. 838</a>, <a href="forskrift/2012-10-08-947">8 okt 2012 nr. 947</a>, <a href="forskrift/2014-07-10-967">10 juli 2014 nr. 967</a>, <a href="forskrift/2015-10-30-1246">30 okt 2015 nr. 1246</a>, <a href="forskrift/2018-03-13-339">13 mars 2018 nr. 339</a>, <a href="forskrift/2018-06-04-805">4 juni 2018 nr. 805</a>, <a href="forskrift/2019-01-18-32">18 jan 2019 nr. 32</a>, <a href="forskrift/2019-09-24-1193">24 sep 2019 nr. 1193</a>, <a href="forskrift/2020-12-21-3148">21 des 2020 nr. 3148</a> (i kraft 1 jan 2021, bl.a. tittel), <a href="forskrift/2021-09-17-2771">17 sep 2021 nr. 2771</a>, <a href="forskrift/2024-12-23-3436">23 des 2024 nr. 3436</a>.</dd><dt class="refid">RefID</dt><dd class="refid">forskrift/2008-08-18-942</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om Arbeidsgiver- og arbeidstakerregisteret</a><ul class="tocSubUl"><li><a href="#kapittel-1" data-child-interval="§§ 1 – 3">I. Innledende bestemmelser</a><ul class="tocSubUl"><li><a href="#kapittel-1-paragraf-1">§ 1. Registeransvarlig</a></li><li><a href="#kapittel-1-paragraf-2">§ 2. Formål</a></li><li><a href="#kapittel-1-paragraf-3">§ 3. Definisjoner</a></li></ul></li><li><a href="#kapittel-2" data-child-interval="§§ 4 – 8">II. Om melding til registeret</a><ul class="tocSubUl"><li><a href="#kapittel-2-paragraf-1">§ 4. Plikt til å registrere seg som arbeidsgiver og oppdragsgiver</a></li><li><a href="#kapittel-2-paragraf-2">§ 5. Melding om arbeidsforhold</a></li><li><a href="#kapittel-2-paragraf-3">§ 6. Meldepliktens omfang</a></li><li><a href="#kapittel-2-paragraf-4">§ 7. Kontroll og forvaltning av Arbeidsgiver- og arbeidstakerregisteret</a></li><li><a href="#kapittel-2-paragraf-5">§ 8. Adgang til å gjøre unntak</a></li></ul></li><li><a href="#kapittel-3" data-child-interval="§§ 9 – 14">III. Om opplysninger fra registeret</a><ul class="tocSubUl"><li><a href="#kapittel-3-paragraf-1">§ 9. Tilgang til opplysninger fra Arbeidsgiver- og arbeidstakerregisteret ved offentlig myndighetsutøvelse</a></li><li><a href="#kapittel-3-paragraf-2">§ 10. Tilgang til opplysninger fra Arbeidsgiver- og arbeidstakerregisteret for andre</a></li><li><a href="#kapittel-3-paragraf-3">§ 11. Krav til søknad om tilgang</a></li><li><a href="#kapittel-3-paragraf-4">§ 12. Betaling for opplysningene</a></li><li><a href="#kapittel-3-paragraf-5">§ 13. Opplysninger om personer med sperret adresse</a></li><li><a href="#kapittel-3-paragraf-6">§ 14. Avgjørelsesmyndighet</a></li></ul></li><li><a href="#kapittel-4" data-child-interval="§ 15">IV. Tiltak overfor arbeidsgiver eller oppdragsgiver ved brudd på plikten til å gi opplysninger om arbeidsforhold</a><ul class="tocSubUl"><li><a href="#kapittel-4-paragraf-1">§ 15. Overtredelsesgebyr og tvangsmulkt</a></li></ul></li><li><a href="#kapittel-5" data-child-interval="§§ 16 – 21">V. Forskjellige bestemmelser</a><ul class="tocSubUl"><li><a href="#kapittel-5-paragraf-1">§ 16. Taushetsplikt</a></li><li><a href="#kapittel-5-paragraf-2">§ 17. Behandling av opplysninger fra registeret</a></li><li><a href="#kapittel-5-paragraf-3">§ 18. Klage på vedtak</a></li><li><a href="#kapittel-5-paragraf-4">§ 19. Straffebestemmelse</a></li><li><a href="#kapittel-5-paragraf-5">§ 20. Gjennomføring av forskriften</a></li><li><a href="#kapittel-5-paragraf-6">§ 21. Ikrafttredelse</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/2008-08-18-942" id="dokument"><h1>Forskrift om Arbeidsgiver- og arbeidstakerregisteret</h1><section class="section" data-name="kapI" id="kapittel-1" data-lovdata-URL="SF/forskrift/2008-08-18-942/KAPITTEL_1"><h2>I. Innledende bestemmelser</h2><article class="legalArticle" data-lovdata-URL="SF/forskrift/2008-08-18-942/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Registeransvarlig</span></h3><article class="legalP" id="kapittel-1-paragraf-1-ledd-1">Arbeids- og velferdsdirektoratet er registeransvarlig myndighet.</article></article><article class="legalArticle" data-lovdata-URL="SF/forskrift/2008-08-18-942/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Formål</span></h3><article class="legalP" id="kapittel-1-paragraf-2-ledd-1">Forskriftens formål er å bidra til sikker, korrekt og effektiv rapportering av opplysninger om arbeidsforhold.</article><article class="legalP" id="kapittel-1-paragraf-2-ledd-2">Formålet med Arbeidsgiver- og arbeidstakerregisteret er å tjene Arbeids- og velferdsetaten og andre som har behov for opplysninger om arbeidsforhold i forbindelse med løsning av offentlige oppgaver.</article><article class="changesToParent">Endret ved forskrift <a href="forskrift/2020-12-21-3148">21 des 2020 nr. 3148</a> (i kraft 1 jan 2021).</article></article><article class="legalArticle" data-lovdata-URL="SF/forskrift/2008-08-18-942/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h3><ol class="defaultList" type="1"><li data-name="1." value="1"><article class="listArticle" id="kapittel-1-paragraf-3-punkt-1"><span class="miscHeadline"><i>Arbeidsgiver</i></span><article class="legalP" id="kapittel-1-paragraf-3-punkt-1-ledd-1">Enhver som benytter seg av arbeidstaker for utførelse av arbeid mot vederlag i Norge eller på NOR- eller NIS-registrerte skip og flyttbare innretninger, er å anse som arbeidsgiver etter forskriften. Det samme gjelder den som benytter seg av arbeidstaker i forbindelse med undersøkelse etter og utnyttelse av undersjøiske petroleumsforekomster på den norske kontinentalsokkelen og dertil knyttet virksomhet og arbeid.</article><article class="legalP" id="kapittel-1-paragraf-3-punkt-1-ledd-2">Som arbeidsgiver anses i alle tilfeller den som selv eller ved fullmektig utbetaler vederlag som skal innberettes til ligningsmyndighetene. Dette gjelder også for arbeid som utføres på Svalbard, Jan Mayen, norske biland og i utlandet eller på utenlandsregistrerte skip eller flyttbare innretninger.</article></article></li><li data-name="2." value="2"><article class="listArticle" id="kapittel-1-paragraf-3-punkt-2"><span class="miscHeadline"><i>Arbeidstaker</i></span><article class="legalP" id="kapittel-1-paragraf-3-punkt-2-ledd-1">Med arbeidstaker menes enhver som arbeider i annens tjeneste for lønn eller annen godtgjørelse, jf. <a href="lov/1997-02-28-19/§1-8">folketrygdloven § 1-8</a>.</article></article></li><li data-name="3." value="3"><article class="listArticle" id="kapittel-1-paragraf-3-punkt-3"><span class="miscHeadline"><i>Oppdragsgiver</i></span><article class="legalP" id="kapittel-1-paragraf-3-punkt-3-ledd-1">Med oppdragsgiver menes i forskriften her enhver som benytter seg av en frilanser til å utføre arbeid eller oppdrag utenfor tjeneste for lønn eller annen godtgjørelse.</article></article></li><li data-name="4." value="4"><article class="listArticle" id="kapittel-1-paragraf-3-punkt-4"><span class="miscHeadline"><i>Frilanser</i></span><article class="legalP" id="kapittel-1-paragraf-3-punkt-4-ledd-1">Med frilanser menes enhver som utfører arbeid eller oppdrag utenfor tjeneste for lønn eller annen godtgjørelse, men uten å være selvstendig næringsdrivende, jf. <a href="lov/1997-02-28-19/§1-9">folketrygdloven § 1-9</a>.</article></article></li><li data-name="5." value="5"><article class="listArticle" id="kapittel-1-paragraf-3-punkt-5"><span class="miscHeadline"><i>Innretninger</i></span><article class="legalP" id="kapittel-1-paragraf-3-punkt-5-ledd-1">Med innretninger menes innretning i petroleumsvirksomhet når innretningen er underlagt arbeidsmiljøloven i medhold av <a href="forskrift/2010-02-12-158">forskrift 12. februar 2010 nr. 158</a> om helse, miljø og sikkerhet i petroleumsvirksomheten og på enkelte landanlegg.</article></article></li><li data-name="6." value="6"><article class="listArticle" id="kapittel-1-paragraf-3-punkt-6"><span class="miscHeadline"><i>Offentlige myndigheter</i></span><article class="legalP" id="kapittel-1-paragraf-3-punkt-6-ledd-1">Med offentlige myndigheter menes statlige, fylkeskommunale og kommunale organer som blant annet har til oppgave å fatte enkeltvedtak, fastsette forskrifter, inndrive gjeld, utarbeide forkynnelser, utskrive personell, kartlegge/lage planer for befolkningen og utarbeide statistiske oppgaver.</article></article></li></ol><article class="changesToParent">Endret ved <a href="forskrift/2011-08-15-838">forskrifter 15 aug 2011 nr. 838</a> (i kraft 1 nov 2011), <a href="forskrift/2014-07-10-967">10 juli 2014 nr. 967</a> (i kraft 1 jan 2015), <a href="forskrift/2020-12-21-3148">21 des 2020 nr. 3148</a> (i kraft 1 jan 2021).</article></article></section><section class="section" data-name="kapII" id="kapittel-2" data-lovdata-URL="SF/forskrift/2008-08-18-942/KAPITTEL_2"><h2>II. Om melding til registeret</h2><article class="legalArticle" data-lovdata-URL="SF/forskrift/2008-08-18-942/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Plikt til å registrere seg som arbeidsgiver og oppdragsgiver</span></h3><ol class="defaultList" type="1"><li data-name="1." value="1"><article class="listArticle" id="kapittel-2-paragraf-1-punkt-1"><span class="miscHeadline"><i>Registreringsplikt</i></span><article class="legalP" id="kapittel-2-paragraf-1-punkt-1-ledd-1">Enhver arbeidsgiver og oppdragsgiver, jf. <a href="forskrift/2008-08-18-942/§3">§ 3</a> nr. 1 og 3, plikter å registrere seg i Arbeidsgiver- og arbeidstakerregisteret ved å sende melding til Enhetsregisteret. Registreringsplikten gjelder også for en hovedenhets enkelte underenheter. Registrering i Enhetsregisteret skal skje i henhold til bestemmelsene i <a href="lov/1994-06-03-15">enhetsregisterloven</a> med tilhørende forskrift.</article><article class="legalP" id="kapittel-2-paragraf-1-punkt-1-ledd-2">Utbetaling av lønn som nevnt i <a href="lov/1997-02-28-19/§23-2">folketrygdloven § 23-2</a> sjette og sjuende ledd medfører ikke plikt til å registrere seg som arbeidsgiver eller oppdragsgiver.</article></article></li><li data-name="2." value="2"><article class="listArticle" id="kapittel-2-paragraf-1-punkt-2"><span class="miscHeadline"><i>Frister for registrering</i></span><article class="legalP" id="kapittel-2-paragraf-1-punkt-2-ledd-1">Melding om registrering skal sendes senest fredag i uken etter at vedkommende har tatt inn en person i sin tjeneste eller gitt en person et oppdrag. Melding om opphør og andre endringer skal sendes senest fredag i uken etter at endringen skjedde.</article></article></li></ol><article class="changesToParent">Endret ved <a href="forskrift/2014-07-10-967">forskrifter 10 juli 2014 nr. 967</a> (i kraft 1 jan 2015), <a href="forskrift/2020-12-21-3148">21 des 2020 nr. 3148</a> (i kraft 1 jan 2021).</article></article><article class="legalArticle" data-lovdata-URL="SF/forskrift/2008-08-18-942/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Melding om arbeidsforhold</span></h3><ol class="defaultList" type="1"><li data-name="1." value="1"><article class="listArticle" id="kapittel-2-paragraf-2-punkt-1"><span class="miscHeadline"><i>Meldeplikt</i></span><article class="legalP" id="kapittel-2-paragraf-2-punkt-1-ledd-1">Arbeidsgiver og oppdragsgiver plikter å sende melding om arbeidstaker og frilanser som nevnt i <a href="forskrift/2008-08-18-942/§3">§ 3</a> til Arbeidsgiver- og arbeidstakerregisteret.</article></article></li><li data-name="2." value="2"><article class="listArticle" id="kapittel-2-paragraf-2-punkt-2"><span class="miscHeadline"><i>Unntak fra meldeplikten</i></span><article class="legalP" id="kapittel-2-paragraf-2-punkt-2-ledd-1">Arbeidsgiver og oppdragsgiver har ikke meldeplikt for en arbeidstaker eller frilanser når <ol class="defaultList" type="a"><li data-name="a." value="1"><article class="listArticle" id="kapittel-2-paragraf-2-punkt-2-ledd-1-punkt-1"><article class="legalP" id="kapittel-2-paragraf-2-punkt-2-ledd-1-punkt-1-ledd-1">lønnsutbetalingene til arbeidstakeren eller frilanseren er fritatt for arbeidsgiveravgift etter bestemmelsene i <a href="lov/1997-02-28-19/§23-2">folketrygdloven § 23-2</a> sjette til åttende ledd. Det skal likevel meldes fra om opplysninger som nevnt i <a href="forskrift/2008-08-18-942/§6">§ 6</a> nr. 1 andre ledd bokstav a, d og e</article></article></li><li data-name="b." value="2"><article class="listArticle" id="kapittel-2-paragraf-2-punkt-2-ledd-1-punkt-2"><article class="legalP" id="kapittel-2-paragraf-2-punkt-2-ledd-1-punkt-2-ledd-1">lønnsutbetalingene til arbeidstakeren eller frilanseren i løpet av inntektsåret antas ikke å ville overstige det beløp som er fritatt fra lønnsopplysningsplikt etter <a href="forskrift/2016-11-23-1360/§7-2-1">skatteforvaltningsforskriften § 7-2-1</a></article></article></li><li data-name="c." value="3"><article class="listArticle" id="kapittel-2-paragraf-2-punkt-2-ledd-1-punkt-3"><article class="legalP" id="kapittel-2-paragraf-2-punkt-2-ledd-1-punkt-3-ledd-1">arbeidstakeren eller frilanseren er utenlandsk statsborger i arbeid for en internasjonal organisasjon med sete i Norge</article></article></li><li data-name="d." value="4"><article class="listArticle" id="kapittel-2-paragraf-2-punkt-2-ledd-1-punkt-4"><article class="legalP" id="kapittel-2-paragraf-2-punkt-2-ledd-1-punkt-4-ledd-1">arbeidstakeren eller frilanseren skal rapporteres til skattekontoret i henhold til <a href="lov/2016-05-27-14/§7-6">skatteforvaltningsloven § 7-6</a>.</article></article></li></ol></article></article></li></ol><article class="legalP" id="kapittel-2-paragraf-2-ledd-1">Unntaket i første punktum bokstav b gjelder inntil den måneden beløpsgrensen overskrides.</article><article class="changesToParent">Endret ved <a href="forskrift/2011-08-15-838">forskrifter 15 aug 2011 nr. 838</a> (i kraft 1 nov 2011), <a href="forskrift/2014-07-10-967">10 juli 2014 nr. 967</a> (i kraft 1 jan 2015), <a href="forskrift/2018-06-04-805">4 juni 2018 nr. 805</a>, <a href="forskrift/2020-12-21-3148">21 des 2020 nr. 3148</a> (i kraft 1 jan 2021), <a href="forskrift/2021-09-17-2771">17 sep 2021 nr. 2771</a>.</article></article><article class="legalArticle" data-lovdata-URL="SF/forskrift/2008-08-18-942/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Meldepliktens omfang</span></h3><ol class="defaultList" type="1"><li data-name="1." value="1"><article class="listArticle" id="kapittel-2-paragraf-3-punkt-1"><span class="miscHeadline"><i>Melding om inntak</i></span><article class="legalP" id="kapittel-2-paragraf-3-punkt-1-ledd-1">Det skal sendes én melding for hvert arbeidsforhold.</article><article class="legalP" id="kapittel-2-paragraf-3-punkt-1-ledd-2">Meldingen skal, i tillegg til å angi hovedenhetens og underenhetens organisasjons-nummer, gi opplysninger om <ol class="defaultList" type="a"><li data-name="a." value="1"><article class="listArticle" id="kapittel-2-paragraf-3-punkt-1-ledd-2-punkt-1"><article class="legalP" id="kapittel-2-paragraf-3-punkt-1-ledd-2-punkt-1-ledd-1">arbeidstakerens eller frilanserens fødselsnummer eller D-nummer,</article></article></li><li data-name="b." value="2"><article class="listArticle" id="kapittel-2-paragraf-3-punkt-1-ledd-2-punkt-2"><article class="legalP" id="kapittel-2-paragraf-3-punkt-1-ledd-2-punkt-2-ledd-1">arbeidsforholdsID,</article></article></li><li data-name="c." value="3"><article class="listArticle" id="kapittel-2-paragraf-3-punkt-1-ledd-2-punkt-3"><article class="legalP" id="kapittel-2-paragraf-3-punkt-1-ledd-2-punkt-3-ledd-1">type arbeidsforhold,</article></article></li><li data-name="d." value="4"><article class="listArticle" id="kapittel-2-paragraf-3-punkt-1-ledd-2-punkt-4"><article class="legalP" id="kapittel-2-paragraf-3-punkt-1-ledd-2-punkt-4-ledd-1">yrkeskode,</article></article></li><li data-name="e." value="5"><article class="listArticle" id="kapittel-2-paragraf-3-punkt-1-ledd-2-punkt-5"><article class="legalP" id="kapittel-2-paragraf-3-punkt-1-ledd-2-punkt-5-ledd-1">startdato og eventuelt sluttdato for arbeidsforholdet,</article></article></li><li data-name="f." value="6"><article class="listArticle" id="kapittel-2-paragraf-3-punkt-1-ledd-2-punkt-6"><article class="legalP" id="kapittel-2-paragraf-3-punkt-1-ledd-2-punkt-6-ledd-1">ansettelsesform,</article></article></li><li data-name="g." value="7"><article class="listArticle" id="kapittel-2-paragraf-3-punkt-1-ledd-2-punkt-7"><article class="legalP" id="kapittel-2-paragraf-3-punkt-1-ledd-2-punkt-7-ledd-1">antall timer per uke som en full stilling tilsvarer,</article></article></li><li data-name="h." value="8"><article class="listArticle" id="kapittel-2-paragraf-3-punkt-1-ledd-2-punkt-8"><article class="legalP" id="kapittel-2-paragraf-3-punkt-1-ledd-2-punkt-8-ledd-1">arbeidstakerens avtalte arbeidstid angitt i form av stillingsprosent. Dersom det ikke er avtalt fast arbeidstid eller arbeidstiden avviker fra avtalt arbeidstid, skal arbeidet timer oppgis,</article></article></li><li data-name="i." value="9"><article class="listArticle" id="kapittel-2-paragraf-3-punkt-1-ledd-2-punkt-9"><article class="legalP" id="kapittel-2-paragraf-3-punkt-1-ledd-2-punkt-9-ledd-1">arbeidstidsordning,</article></article></li><li data-name="j." value="10"><article class="listArticle" id="kapittel-2-paragraf-3-punkt-1-ledd-2-punkt-10"><article class="legalP" id="kapittel-2-paragraf-3-punkt-1-ledd-2-punkt-10-ledd-1">sluttårsak,</article></article></li><li data-name="k." value="11"><article class="listArticle" id="kapittel-2-paragraf-3-punkt-1-ledd-2-punkt-11"><article class="legalP" id="kapittel-2-paragraf-3-punkt-1-ledd-2-punkt-11-ledd-1">dato for siste lønnsendring og dato for siste endring av stillingsprosent,</article></article></li><li data-name="l." value="12"><article class="listArticle" id="kapittel-2-paragraf-3-punkt-1-ledd-2-punkt-12"><article class="legalP" id="kapittel-2-paragraf-3-punkt-1-ledd-2-punkt-12-ledd-1">landkode for inntekt opptjent i annet land enn Norge,</article></article></li><li data-name="m." value="13"><article class="listArticle" id="kapittel-2-paragraf-3-punkt-1-ledd-2-punkt-13"><article class="legalP" id="kapittel-2-paragraf-3-punkt-1-ledd-2-punkt-13-ledd-1">permisjonsID, permisjonstype, startdato og sluttdato for permisjon med eller uten lønn utover 14 dager, samt permisjonens prosentvise størrelse av stilling. Dette gjelder ikke permisjon der arbeidstakeren har tillitsverv med lønn fra arbeidsgiver i permisjonstiden,</article></article></li><li data-name="n." value="14"><article class="listArticle" id="kapittel-2-paragraf-3-punkt-1-ledd-2-punkt-14"><article class="legalP" id="kapittel-2-paragraf-3-punkt-1-ledd-2-punkt-14-ledd-1">permitteringsID, permitteringstype, startdato og sluttdato for permittering med eller uten lønn, samt permitteringens prosentvise størrelse av stilling. Dette gjelder ikke permittering der arbeidstakeren har tillitsverv med lønn fra arbeidsgiver i permitteringstiden.</article></article></li></ol></article><article class="legalP" id="kapittel-2-paragraf-3-punkt-1-ledd-3">Meldeplikten om frilansere gjelder bare andre ledd bokstav a til e.</article><article class="legalP" id="kapittel-2-paragraf-3-punkt-1-ledd-4">For arbeidstakere til sjøs på fartøy eller flyttbar innretning skal meldingen i tillegg inneholde opplysninger om hvilket skipsregister fartøyet eller innretningen er registrert i (NOR, NIS eller utenlandsk register). Det skal også opplyses om type fartøy eller type innretning (turistskip, boreplattform eller annet), samt hvilken fart fartøyet går i (innenriks- eller utenriksfart).</article><article class="legalP" id="kapittel-2-paragraf-3-punkt-1-ledd-5">Arbeidsforholdet anses å ta til den første dag arbeidstakeren eller frilanseren har rett eller plikt til å utføre arbeid.</article></article></li><li data-name="2." value="2"><article class="listArticle" id="kapittel-2-paragraf-3-punkt-2"><span class="miscHeadline"><i>Melding om opphør</i></span><article class="legalP" id="kapittel-2-paragraf-3-punkt-2-ledd-1">Melding om opphør av arbeidsforhold, med opplysninger som nevnt i nr. 1 andre og fjerde ledd og sluttdato, skal sendes når <ol class="defaultList" type="a"><li data-name="a." value="1"><article class="listArticle" id="kapittel-2-paragraf-3-punkt-2-ledd-1-punkt-1"><article class="legalP" id="kapittel-2-paragraf-3-punkt-2-ledd-1-punkt-1-ledd-1">arbeidsforholdet opphører,</article></article></li><li data-name="b." value="2"><article class="listArticle" id="kapittel-2-paragraf-3-punkt-2-ledd-1-punkt-2"><article class="legalP" id="kapittel-2-paragraf-3-punkt-2-ledd-1-punkt-2-ledd-1">arbeidstakeren eller frilanseren overføres til arbeid som ikke omfattes av forskriften her.</article></article></li></ol></article><article class="legalP" id="kapittel-2-paragraf-3-punkt-2-ledd-2">Arbeidsforholdet anses å opphøre fra det tidspunkt retten eller plikten til å utføre arbeid har falt bort.</article></article></li><li data-name="3." value="3"><article class="listArticle" id="kapittel-2-paragraf-3-punkt-3"><span class="miscHeadline"><i>Meldefrist</i></span><article class="legalP" id="kapittel-2-paragraf-3-punkt-3-ledd-1">Fristen i <a href="lov/1997-02-28-19/§25-1">folketrygdloven § 25-1</a> andre ledd første punktum, jf. <a href="lov/2012-06-22-43/§4">a-opplysningsloven § 4</a> tredje ledd gjelder ikke.</article><article class="legalP" id="kapittel-2-paragraf-3-punkt-3-ledd-2">Melding om inntak av arbeidstaker eller frilanser og opphør av arbeidsforhold for foregående måned skal leveres etter reglene i <a href="lov/2012-06-22-43">a-opplysningsloven</a> med tilhørende forskrift.</article><article class="legalP" id="kapittel-2-paragraf-3-punkt-3-ledd-3">Ved alvorlige eller gjentatte brudd på opplysningsplikten kan det bestemmes at fristen som nevnt i første ledd likevel skal gjelde for opplysninger som nevnt i <a href="forskrift/2008-08-18-942/§6">§ 6</a> nr. 1 andre ledd bokstav a til e. Ved opphør skal det i tillegg gis opplysninger om sluttdato. Dersom opplysningsplikten igjen oppfylles i en periode, kan det bestemmes at arbeidsgiver eller oppdragsgiver igjen kan følge den alminnelige frist for rapportering.</article><article class="legalP" id="kapittel-2-paragraf-3-punkt-3-ledd-4">Melding om inntak av arbeidstaker eller frilanser etter <a href="forskrift/2008-08-18-942/§5">§ 5</a> nr. 2 andre ledd, skal leveres i måneden etter at beløpsgrensen ble overskredet.</article></article></li></ol><article class="changesToParent">Endret ved <a href="forskrift/2011-08-15-838">forskrifter 15 aug 2011 nr. 838</a> (i kraft 1 nov 2011), <a href="forskrift/2014-07-10-967">10 juli 2014 nr. 967</a> (i kraft 1 jan 2015), <a href="forskrift/2020-12-21-3148">21 des 2020 nr. 3148</a> (i kraft 1 jan 2021).</article></article><article class="legalArticle" data-lovdata-URL="SF/forskrift/2008-08-18-942/§7" data-name="§7" id="kapittel-2-paragraf-4"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Kontroll og forvaltning av Arbeidsgiver- og arbeidstakerregisteret</span></h3><article class="legalP" id="kapittel-2-paragraf-4-ledd-1">For å sikre kvaliteten på opplysningene i registeret, kan det gjennomføres kontroll av arbeidsgiveres og oppdragsgiveres oppfyllelse av innrapporteringsplikten.</article><article class="legalP" id="kapittel-2-paragraf-4-ledd-2">Arbeids- og velferdsetaten skal gis tilgang til inntekstopplysninger innrapportert etter <a href="lov/2012-06-22-43">a-opplysningsloven</a> for å kontrollere og forvalte Arbeidsgiver- og arbeidstakerregisteret.</article><article class="legalP" id="kapittel-2-paragraf-4-ledd-3">Arbeidsgivere og oppdragsgivere har adgang til å gjøre seg kjent med hvilke opplysninger de har rapportert til Arbeidsgiver- og arbeidstakerregisteret.</article><article class="legalP" id="kapittel-2-paragraf-4-ledd-4">Arbeidstakere og frilansere har adgang til å gjøre seg kjent med hvilke opplysninger som er registrert om dem.</article><article class="changesToParent">Endret ved <a href="forskrift/2014-07-10-967">forskrifter 10 juli 2014 nr. 967</a> (i kraft 1 jan 2015), <a href="forskrift/2020-12-21-3148">21 des 2020 nr. 3148</a> (i kraft 1 jan 2021).</article></article><article class="legalArticle" data-lovdata-URL="SF/forskrift/2008-08-18-942/§8" data-name="§8" id="kapittel-2-paragraf-5"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Adgang til å gjøre unntak</span></h3><article class="legalP" id="kapittel-2-paragraf-5-ledd-1">Arbeids- og velferdsdirektoratet eller den det bemyndiger kan gjøre unntak fra bestemmelsene i <a href="forskrift/2008-08-18-942/§4">§ 4</a> til <a href="forskrift/2008-08-18-942/§6">§ 6</a> for bestemte arbeidsgivere, oppdragsgivere eller grupper av arbeidsgivere eller oppdragsgivere.</article><article class="changesToParent">Endret ved forskrift <a href="forskrift/2020-12-21-3148">21 des 2020 nr. 3148</a> (i kraft 1 jan 2021).</article></article></section><section class="section" data-name="kapIII" id="kapittel-3" data-lovdata-URL="SF/forskrift/2008-08-18-942/KAPITTEL_3"><h2>III. Om opplysninger fra registeret</h2><article class="legalArticle" data-lovdata-URL="SF/forskrift/2008-08-18-942/§9" data-name="§9" id="kapittel-3-paragraf-1"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Tilgang til opplysninger fra Arbeidsgiver- og arbeidstakerregisteret ved offentlig myndighetsutøvelse</span></h3><article class="legalP" id="kapittel-3-paragraf-1-ledd-1">Det gis etter søknad tilgang til nødvendige opplysninger fra registeret til<ol class="defaultList" type="a"><li data-name="a." value="1"><article class="listArticle" id="kapittel-3-paragraf-1-ledd-1-punkt-1"><article class="legalP" id="kapittel-3-paragraf-1-ledd-1-punkt-1-ledd-1">Arbeids- og velferdsdirektoratet og dets organer</article></article></li><li data-name="b." value="2"><article class="listArticle" id="kapittel-3-paragraf-1-ledd-1-punkt-2"><article class="legalP" id="kapittel-3-paragraf-1-ledd-1-punkt-2-ledd-1">Skattedirektoratet og dets organer</article></article></li><li data-name="c." value="3"><article class="listArticle" id="kapittel-3-paragraf-1-ledd-1-punkt-3"><article class="legalP" id="kapittel-3-paragraf-1-ledd-1-punkt-3-ledd-1">Pensjonstrygden for sjømenn</article></article></li><li data-name="d." value="4"><article class="listArticle" id="kapittel-3-paragraf-1-ledd-1-punkt-4"><article class="legalP" id="kapittel-3-paragraf-1-ledd-1-punkt-4-ledd-1">Sjøfartsdirektoratet</article></article></li><li data-name="e." value="5"><article class="listArticle" id="kapittel-3-paragraf-1-ledd-1-punkt-5"><article class="legalP" id="kapittel-3-paragraf-1-ledd-1-punkt-5-ledd-1">Statistisk Sentralbyrå</article></article></li><li data-name="f." value="6"><article class="listArticle" id="kapittel-3-paragraf-1-ledd-1-punkt-6"><article class="legalP" id="kapittel-3-paragraf-1-ledd-1-punkt-6-ledd-1">kommuner ved tvangsfullbyrdelse av kommunale krav etter reglene for skatt</article></article></li><li data-name="g." value="7"><article class="listArticle" id="kapittel-3-paragraf-1-ledd-1-punkt-7"><article class="legalP" id="kapittel-3-paragraf-1-ledd-1-punkt-7-ledd-1">utenlandske offentlige myndigheter dersom det følger av overenskomst.</article></article></li></ol></article><article class="changesToParent">Endret ved <a href="forskrift/2018-03-13-339">forskrifter 13 mars 2018 nr. 339</a> (i kraft 1 april 2018), <a href="forskrift/2019-01-18-32">18 jan 2019 nr. 32</a>, <a href="forskrift/2019-09-24-1193">24 sep 2019 nr. 1193</a> (med virkning fra 1 jan 2019), <a href="forskrift/2020-12-21-3148">21 des 2020 nr. 3148</a> (i kraft 1 jan 2021), <a href="forskrift/2021-09-17-2771">17 sep 2021 nr. 2771</a>.</article></article><article class="legalArticle" data-lovdata-URL="SF/forskrift/2008-08-18-942/§10" data-name="§10" id="kapittel-3-paragraf-2"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Tilgang til opplysninger fra Arbeidsgiver- og arbeidstakerregisteret for andre</span></h3><article class="legalP" id="kapittel-3-paragraf-2-ledd-1">Det kan etter søknad gis tilgang til nødvendige opplysninger fra registeret til<ol class="defaultList" type="a"><li data-name="a." value="1"><article class="listArticle" id="kapittel-3-paragraf-2-ledd-1-punkt-1"><article class="legalP" id="kapittel-3-paragraf-2-ledd-1-punkt-1-ledd-1">forskningsformål etter <a href="lov/1967-02-10/§13d">forvaltningsloven § 13d</a> og <a href="lov/1967-02-10/§13e">§ 13e</a> og <a href="forskrift/2006-12-15-1456/§8">forvaltningslovforskriften § 8</a> og <a href="forskrift/2006-12-15-1456/§9">§ 9</a></article></article></li><li data-name="b." value="2"><article class="listArticle" id="kapittel-3-paragraf-2-ledd-1-punkt-2"><article class="legalP" id="kapittel-3-paragraf-2-ledd-1-punkt-2-ledd-1">fellesorganet etter <a href="lov/2010-02-19-5/§18">AFP-tilskottsloven § 18</a> om arbeidsforhold til bruk i arbeidet med administrasjon av: <ul class="defaultList"><li data-name="-" value="0"><article class="listArticle" id="kapittel-3-paragraf-2-ledd-1-punkt-2-ledd-1-punkt-1"><article class="legalP" id="kapittel-3-paragraf-2-ledd-1-punkt-2-ledd-1-punkt-1-ledd-1">avtalefestet pensjon i privat sektor</article></article></li><li data-name="-" value="0"><article class="listArticle" id="kapittel-3-paragraf-2-ledd-1-punkt-2-ledd-1-punkt-2"><article class="legalP" id="kapittel-3-paragraf-2-ledd-1-punkt-2-ledd-1-punkt-2-ledd-1">sliterordningene</article></article></li><li data-name="-" value="0"><article class="listArticle" id="kapittel-3-paragraf-2-ledd-1-punkt-2-ledd-1-punkt-3"><article class="legalP" id="kapittel-3-paragraf-2-ledd-1-punkt-2-ledd-1-punkt-3-ledd-1">Sluttvederlagsordningen</article></article></li><li data-name="-" value="0"><article class="listArticle" id="kapittel-3-paragraf-2-ledd-1-punkt-2-ledd-1-punkt-4"><article class="legalP" id="kapittel-3-paragraf-2-ledd-1-punkt-2-ledd-1-punkt-4-ledd-1">OU-samordningen</article></article></li></ul></article></article></li><li data-name="c." value="3"><article class="listArticle" id="kapittel-3-paragraf-2-ledd-1-punkt-3"><article class="legalP" id="kapittel-3-paragraf-2-ledd-1-punkt-3-ledd-1">private pensjonsinnretninger om arbeidsforhold til bruk i arbeidet med pensjonsordning etter <a href="lov/2000-11-24-81">innskuddspensjonsloven</a>, <a href="lov/2000-03-24-16">foretakspensjonsloven</a> eller tjenestepensjonsloven</article></article></li><li data-name="d." value="4"><article class="listArticle" id="kapittel-3-paragraf-2-ledd-1-punkt-4"><article class="legalP" id="kapittel-3-paragraf-2-ledd-1-punkt-4-ledd-1">pensjonsinnretninger om arbeidsforhold til bruk i arbeidet med administrasjon av avtalefestet pensjon i kommunal sektor for arbeidstakere født i 1963 eller senere</article></article></li><li data-name="e." value="5"><article class="listArticle" id="kapittel-3-paragraf-2-ledd-1-punkt-5"><article class="legalP" id="kapittel-3-paragraf-2-ledd-1-punkt-5-ledd-1">privatpersoner og bostyrere i forbindelse med skifte av bo eller konkursbehandling</article></article></li><li data-name="f." value="6"><article class="listArticle" id="kapittel-3-paragraf-2-ledd-1-punkt-6"><article class="legalP" id="kapittel-3-paragraf-2-ledd-1-punkt-6-ledd-1">andre som trenger opplysningene i forbindelse med løsning av oppgaver som nevnt i § 3 nr. 6.</article></article></li></ol></article><article class="changesToParent">Endret ved forskrifter <a href="forskrift/2020-12-21-3148">21 des 2020 nr. 3148</a> (i kraft 1 jan 2021), <a href="forskrift/2021-09-17-2771">17 sep 2021 nr. 2771</a>, <a href="forskrift/2024-12-23-3436">23 des 2024 nr. 3436</a>.</article></article><article class="legalArticle" data-lovdata-URL="SF/forskrift/2008-08-18-942/§11" data-name="§11" id="kapittel-3-paragraf-3"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Krav til søknad om tilgang</span></h3><article class="legalP" id="kapittel-3-paragraf-3-ledd-1">Registeransvarlig myndighet kan gi tilgang til nødvendige opplysninger fra Arbeidsgiver- og arbeidstakerregisteret etter søknad.</article><article class="legalP" id="kapittel-3-paragraf-3-ledd-2">Søknad om tilgang skal inneholde<ol class="defaultList" type="a"><li data-name="a." value="1"><article class="listArticle" id="kapittel-3-paragraf-3-ledd-2-punkt-1"><article class="legalP" id="kapittel-3-paragraf-3-ledd-2-punkt-1-ledd-1">hjemmelen for innhenting av opplysningene</article></article></li><li data-name="b." value="2"><article class="listArticle" id="kapittel-3-paragraf-3-ledd-2-punkt-2"><article class="legalP" id="kapittel-3-paragraf-3-ledd-2-punkt-2-ledd-1">formålet med bruken av opplysningene og informasjon om hvordan og i hvilken sammenheng opplysningene vil bli brukt</article></article></li><li data-name="c." value="3"><article class="listArticle" id="kapittel-3-paragraf-3-ledd-2-punkt-3"><article class="legalP" id="kapittel-3-paragraf-3-ledd-2-punkt-3-ledd-1">informasjon om hvordan opplysningene vil bli lagret</article></article></li><li data-name="d." value="4"><article class="listArticle" id="kapittel-3-paragraf-3-ledd-2-punkt-4"><article class="legalP" id="kapittel-3-paragraf-3-ledd-2-punkt-4-ledd-1">informasjon om hvordan opplysningene ønskes overført.</article></article></li></ol></article><article class="legalP" id="kapittel-3-paragraf-3-ledd-3">Ved søknad om bruk av opplysninger fra registeret til statistiske formål, skal formen for presentasjon av statistiske resultater på forhånd godkjennes av registeransvarlig myndighet.</article><article class="changesToParent">Endret ved forskrift <a href="forskrift/2020-12-21-3148">21 des 2020 nr. 3148</a> (i kraft 1 jan 2021).</article></article><article class="legalArticle" data-lovdata-URL="SF/forskrift/2008-08-18-942/§12" data-name="§12" id="kapittel-3-paragraf-4"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Betaling for opplysningene</span></h3><article class="legalP" id="kapittel-3-paragraf-4-ledd-1">Arbeids- og velferdsetaten kan kreve betaling for behandling og tilrettelegging av opplysninger etter dette kapittelet. Betalingen skal ikke overstige de faktiske utgiftene ved behandlingen og tilretteleggingen av opplysningene.</article><article class="changesToParent">Tilføyd ved forskrift <a href="forskrift/2020-12-21-3148">21 des 2020 nr. 3148</a> (i kraft 1 jan 2021).</article></article><article class="legalArticle" data-lovdata-URL="SF/forskrift/2008-08-18-942/§13" data-name="§13" id="kapittel-3-paragraf-5"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Opplysninger om personer med sperret adresse</span></h3><article class="legalP" id="kapittel-3-paragraf-5-ledd-1">Personinformasjon om personer som er innvilget sperret adresse etter <a href="lov/2016-12-09-88/§10-4">folkeregisterloven § 10-4</a> (trusselutsatte), skal ikke framvises ved oppslag eller utlistinger.</article><article class="legalP" id="kapittel-3-paragraf-5-ledd-2">Utlevering av personinformasjonen til offentlige myndigheter kan bare skje etter særskilt søknad i det enkelte tilfellet. Slik søknad må begrunnes. Det er et vilkår for utlevering at informasjonen er nødvendig for at mottaker skal kunne ivareta lovmessige rettigheter og plikter som det ikke er mulig å ivareta på annen måte.</article><article class="legalP" id="kapittel-3-paragraf-5-ledd-3">Bestemmelsen i <a href="forskrift/2008-08-18-942/§10">§ 10</a> bokstav a gjelder ikke for personinformasjon om trusselutsatte.</article><article class="changesToParent">Endret ved <a href="forskrift/2012-10-08-947">forskrifter 8 okt 2012 nr. 947</a>, <a href="forskrift/2019-01-18-32">18 jan 2019 nr. 32</a>, <a href="forskrift/2020-12-21-3148">21 des 2020 nr. 3148</a> (i kraft 1 jan 2021, tidligere § 12).</article></article><article class="legalArticle" data-lovdata-URL="SF/forskrift/2008-08-18-942/§14" data-name="§14" id="kapittel-3-paragraf-6"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Avgjørelsesmyndighet</span></h3><article class="legalP" id="kapittel-3-paragraf-6-ledd-1">Søknad om tilgang til opplysninger fra registeret avgjøres av Arbeids- og velferdsdirektoratet eller den det bestemmer.</article><article class="changesToParent">Endret ved forskrift <a href="forskrift/2020-12-21-3148">21 des 2020 nr. 3148</a> (i kraft 1 jan 2021, tidligere § 13).</article></article></section><section class="section" data-name="kapIV" id="kapittel-4" data-lovdata-URL="SF/forskrift/2008-08-18-942/KAPITTEL_4"><h2>IV. Tiltak overfor arbeidsgiver eller oppdragsgiver ved brudd på plikten til å gi opplysninger om arbeidsforhold</h2><article class="changesToParent">Endret ved <a href="forskrift/2014-07-10-967">forskrifter 10 juli 2014 nr. 967</a> (i kraft 1 jan 2015), <a href="forskrift/2020-12-21-3148">21 des 2020 nr. 3148</a> (i kraft 1 jan 2021).</article><article class="legalArticle" data-lovdata-URL="SF/forskrift/2008-08-18-942/§15" data-name="§15" id="kapittel-4-paragraf-1"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Overtredelsesgebyr og tvangsmulkt</span></h3><article class="legalP" id="kapittel-4-paragraf-1-ledd-1">Arbeids- og velferdsetaten kan ilegge en arbeidsgiver eller oppdragsgiver overtredelsesgebyr, tvangsmulkt eller begge deler når arbeidsgiveren eller oppdragsgiveren ikke gir alle opplysninger eller gir uriktige opplysninger i strid med <a href="lov/1997-02-28-19/§25-1">folketrygdloven § 25-1</a> andre ledd med tilhørende forskrifter og forskrift gitt med hjemmel i <a href="lov/1997-02-28-19/§25-10">§ 25-10</a>, se <a href="lov/1997-02-28-19/§25-3">folketrygdloven § 25-3</a> med forskrifter.</article><article class="changesToParent">Endret ved <a href="forskrift/2014-07-10-967">forskrifter 10 juli 2014 nr. 967</a> (i kraft 1 jan 2015), <a href="forskrift/2020-12-21-3148">21 des 2020 nr. 3148</a> (i kraft 1 jan 2021, tidligere § 14).</article></article></section><section class="section" data-name="kapV" id="kapittel-5" data-lovdata-URL="SF/forskrift/2008-08-18-942/KAPITTEL_5"><h2>V. Forskjellige bestemmelser</h2><article class="legalArticle" data-lovdata-URL="SF/forskrift/2008-08-18-942/§16" data-name="§16" id="kapittel-5-paragraf-1"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Taushetsplikt</span></h3><article class="legalP" id="kapittel-5-paragraf-1-ledd-1">Enhver som i medhold av forskriften får opplysninger fra registeret har taushetsplikt etter arbeids- og <a href="lov/2006-06-16-20/§7">velferdsforvaltningsloven § 7</a>.</article><article class="changesToParent">Endret ved forskrift <a href="forskrift/2020-12-21-3148">21 des 2020 nr. 3148</a> (i kraft 1 jan 2021, tidligere § 15).</article></article><article class="legalArticle" data-lovdata-URL="SF/forskrift/2008-08-18-942/§17" data-name="§17" id="kapittel-5-paragraf-2"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Behandling av opplysninger fra registeret</span></h3><article class="legalP" id="kapittel-5-paragraf-2-ledd-1">Det kan settes vilkår for behandlingen av opplysninger som utleveres i medhold av forskriften her. Opplysninger som kan identifisere arbeidstakere, frilansere, arbeidsgivere eller oppdragsgivere, skal makuleres eller slettes når de ikke lenger er aktuelle for det formålet de er innhentet for. Statistikker eller publikasjoner med registeropplysninger som kilde, må ikke offentliggjøres slik at enkeltpersoner kan identifiseres.</article><article class="changesToParent">Endret ved <a href="forskrift/2014-07-10-967">forskrifter 10 juli 2014 nr. 967</a> (i kraft 1 jan 2015), <a href="forskrift/2020-12-21-3148">21 des 2020 nr. 3148</a> (i kraft 1 jan 2021, tidligere § 16).</article></article><article class="legalArticle" data-lovdata-URL="SF/forskrift/2008-08-18-942/§18" data-name="§18" id="kapittel-5-paragraf-3"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Klage på vedtak</span></h3><article class="legalP" id="kapittel-5-paragraf-3-ledd-1">Vedtak truffet med hjemmel i forskriften her kan påklages etter reglene i <a href="lov/1967-02-10/kapvi">forvaltningsloven kapittel VI</a> til nærmest overordnede organ eller til det organ som Arbeids- og velferdsdirektoratet bestemmer. Klage skal alltid grunngis, og må være framsatt for det organ som har fattet vedtaket innen tre uker etter at skriftlig melding om vedtaket er kommet fram til vedkommende part.</article><article class="changesToParent">Endret ved forskrift <a href="forskrift/2020-12-21-3148">21 des 2020 nr. 3148</a> (i kraft 1 jan 2021, tidligere § 17).</article></article><article class="legalArticle" data-lovdata-URL="SF/forskrift/2008-08-18-942/§19" data-name="§19" id="kapittel-5-paragraf-4"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Straffebestemmelse</span></h3><article class="legalP" id="kapittel-5-paragraf-4-ledd-1">Overtredelse av bestemmelsene i forskriften her straffes med bøter, jf. <a href="lov/1997-02-28-19/§25-12">folketrygdloven § 25-12</a> og <a href="lov/2005-05-20-28/§209">straffeloven § 209</a>.</article><article class="changesToParent">Endret ved <a href="forskrift/2015-10-30-1246">forskrifter 30 okt 2015 nr. 1246</a>, <a href="forskrift/2020-12-21-3148">21 des 2020 nr. 3148</a> (i kraft 1 jan 2021, tidligere § 18).</article></article><article class="legalArticle" data-lovdata-URL="SF/forskrift/2008-08-18-942/§20" data-name="§20" id="kapittel-5-paragraf-5"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Gjennomføring av forskriften</span></h3><article class="legalP" id="kapittel-5-paragraf-5-ledd-1">Arbeids- og velferdsdirektoratet kan gi nærmere bestemmelser om gjennomføringen av forskriften, herunder bestemmelser om registerets innhold og hvilke opplysninger meldingene skal inneholde.</article><article class="changesToParent">Endret ved forskrift <a href="forskrift/2020-12-21-3148">21 des 2020 nr. 3148</a> (i kraft 1 jan 2021, tidligere § 19).</article></article><article class="legalArticle" data-lovdata-URL="SF/forskrift/2008-08-18-942/§21" data-name="§21" id="kapittel-5-paragraf-6"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Ikrafttredelse</span></h3><article class="legalP" id="kapittel-5-paragraf-6-ledd-1">Forskriften her trer i kraft 1. september 2008. Fra samme tid oppheves<ol class="defaultList" type="1"><li data-name="1." value="1"><article class="listArticle" id="kapittel-5-paragraf-6-ledd-1-punkt-1"><article class="legalP" id="kapittel-5-paragraf-6-ledd-1-punkt-1-ledd-1"><a href="forskrift/1991-07-04-454">forskrift 4. juli 1991 nr. 454</a> om arbeidsgiver- og arbeidstakerregisteret, gitt med hjemmel i <a href="lov/1966-06-17-12">lov 17. juni 1966 nr. 12</a> om folketrygd <a href="lov/1966-06-17-12/§18-2">§ 18-2</a> annet ledd annet punktum og fjerde ledd, og <a href="lov/1966-06-17-12/§18-7">§ 18-7</a> tredje ledd og <a href="lov/1975-05-30-18/§54a">sjømannsloven 30. mai 1975 nr. 18 § 54a</a>, og</article></article></li><li data-name="2." value="2"><article class="listArticle" id="kapittel-5-paragraf-6-ledd-1-punkt-2"><article class="legalP" id="kapittel-5-paragraf-6-ledd-1-punkt-2-ledd-1">avsnitt I nr. 1 i <a href="forskrift/1998-01-16-37">forskrift 16. januar 1998 nr. 37</a>, fastsatt ved kgl. resolusjon med hjemmel i <a href="lov/1997-02-28-19/§1-3">folketrygdloven § 1-3</a>, <a href="lov/1997-02-28-19/§25-1">§ 25-1</a>, <a href="lov/1997-02-28-19/§25-3">§ 25-3</a> og 25-15 og <a href="lov/1975-05-30-18/§54a">sjømannsloven 30. mai 1975 nr. 18 § 54a</a>.</article></article></li></ol></article><article class="changesToParent">Endret ved forskrift <a href="forskrift/2020-12-21-3148">21 des 2020 nr. 3148</a> (i kraft 1 jan 2021, tidligere § 20).</article></article></section></main></body></html>