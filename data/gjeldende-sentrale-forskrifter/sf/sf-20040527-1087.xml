<!DOCTYPE html><html lang="no"><head><title>Forskrift om bruk av det samiske flagget</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2004-05-27-1087</dd><dt class="dokid">DokumentID</dt><dd class="dokid">SF/forskrift/2004-05-27-1087</dd><dt class="ministry">Departement</dt><dd class="ministry"><ul><li>Kommunal- og distriktsdepartementet</li></ul></dd><dt class="subunit">Etat</dt><dd class="subunit"><ul><li>Sametinget, Same- og minoritetspolitisk avd.</li></ul></dd><dt class="publishedIn">Publisert i</dt><dd class="publishedIn">I 2004 hefte 11</dd><dt class="dateInForce">I kraft fra</dt><dd class="dateInForce">2004-05-27</dd><dt class="lastChangeInForce">Ikrafttredelse av siste endring</dt><dd class="lastChangeInForce">2024-03-24</dd><dt class="lastChangedBy">Sist endret ved</dt><dd class="lastChangedBy"><a href="forskrift/2023-12-08-2488">forskrift/2023-12-08-2488</a> fra 2024-03-24</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1987-06-12-56/§1-6">lov/1987-06-12-56/§1-6</a></li></ul></dd><dt class="dateOfPublication">Kunngjort</dt><dd class="dateOfPublication">2004-07-09</dd><dt class="titleShort">Korttittel</dt><dd class="titleShort">Forskrift om bruk av det samiske flagget</dd><dt class="title">Tittel</dt><dd class="title">Forskrift om bruk av det samiske flagget</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Sametinget 27. mai 2004, i medhold av Sametingets selvbestemmelsesrett, og med hjemmel i <a href="lov/1987-06-12-56">lov 12. juni 1987 nr. 56</a> om Sametinget og andre samiske rettsforhold (sameloven) <a href="lov/1987-06-12-56/§1-6">§ 1-6</a> annet ledd. <br /> <strong>Endret</strong> ved forskrift <a href="forskrift/2023-12-08-2488">8 des 2023 nr. 2488</a> (i kraft 24 mars 2024).</dd><dt class="refid">RefID</dt><dd class="refid">forskrift/2004-05-27-1087</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om bruk av det samiske flagget</a><ul class="tocSubUl"><li><a href="#paragraf-1">§ 1.</a></li><li><a href="#paragraf-2">§ 2.</a></li><li><a href="#paragraf-3">§ 3.</a></li><li><a href="#paragraf-4">§ 4.</a></li><li><a href="#paragraf-5">§ 5.</a></li><li><a href="#paragraf-6">§ 6.</a></li><li><a href="#paragraf-7">§ 7.</a></li><li><a href="#paragraf-8">§ 8.</a></li><li><a href="#paragraf-9">§ 9.</a></li><li><a href="#paragraf-10">§ 10.</a></li></ul></li></ul></dd></dl></header><main class="documentBody" data-lovdata-URL="SF/forskrift/2004-05-27-1087" id="dokument"><h1>Forskrift om bruk av det samiske flagget</h1><article class="legalArticle" data-lovdata-URL="SF/forskrift/2004-05-27-1087/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>.</h2><article class="legalP" id="paragraf-1-ledd-1">Det samiske flagget er felles for samene i Norge, Sverige, Finland og Russland og dermed et felles nasjonalsymbol for hele det samiske folket.</article></article><article class="legalArticle" data-lovdata-URL="SF/forskrift/2004-05-27-1087/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>.</h2><article class="legalP" id="paragraf-2-ledd-1">Sametinget i Norge gir ved denne forskrift bindende regler for bruk av det samiske flagget på territoriet som omfattes av staten Norge.</article></article><article class="legalArticle" data-lovdata-URL="SF/forskrift/2004-05-27-1087/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>.</h2><article class="legalP" id="paragraf-3-ledd-1">Bruken av det samiske flagget skal gjenspeile den respekt som tilkommer enhver bruk av nasjonale symboler.</article></article><article class="legalArticle" data-lovdata-URL="SF/forskrift/2004-05-27-1087/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>.</h2><article class="legalP" id="paragraf-4-ledd-1">Det samiske flagget kan brukes på de fastsatte samiske flaggdagene og ved offisielle samiske anledninger og markeringer. Flagget kan brukes ved andre høytider og festlige anledninger for det samiske folket.</article><article class="legalP" id="paragraf-4-ledd-2">De samiske flaggdagene er:<ul class="defaultList"><li><article class="listArticle" id="paragraf-4-ledd-2-punkt-1"><article class="legalP" id="paragraf-4-ledd-2-punkt-1-ledd-1">6. februar (Det samiske folkets nasjonaldag),</article></article></li><li><article class="listArticle" id="paragraf-4-ledd-2-punkt-2"><article class="legalP" id="paragraf-4-ledd-2-punkt-2-ledd-1">2. mars (Dagen da Sametinget i Finland ble åpnet – 2. mars 1996),</article></article></li><li><article class="listArticle" id="paragraf-4-ledd-2-punkt-3"><article class="legalP" id="paragraf-4-ledd-2-punkt-3-ledd-1">25. mars (Marimesse – Maria bebudelsesdag. Tradisjonell samisk merkedag),</article></article></li><li><article class="listArticle" id="paragraf-4-ledd-2-punkt-4"><article class="legalP" id="paragraf-4-ledd-2-punkt-4-ledd-1">24. juni (Midtsommersdagen – St. Hansdagen. Tradisjonell samisk merkedag),</article></article></li><li><article class="listArticle" id="paragraf-4-ledd-2-punkt-5"><article class="legalP" id="paragraf-4-ledd-2-punkt-5-ledd-1">9. august (FNs internasjonale urfolksdag),</article></article></li><li><article class="listArticle" id="paragraf-4-ledd-2-punkt-6"><article class="legalP" id="paragraf-4-ledd-2-punkt-6-ledd-1">15. august (Dagen da det samiske flagget ble godkjent – 15. august 1986),</article></article></li><li><article class="listArticle" id="paragraf-4-ledd-2-punkt-7"><article class="legalP" id="paragraf-4-ledd-2-punkt-7-ledd-1">18. august (Dagen da Sameråd ble opprettet – 18. august 1956),</article></article></li><li><article class="listArticle" id="paragraf-4-ledd-2-punkt-8"><article class="legalP" id="paragraf-4-ledd-2-punkt-8-ledd-1">26. august (Dagen da Sametinget i Sverige ble åpnet – 26. august 1993),</article></article></li><li><article class="listArticle" id="paragraf-4-ledd-2-punkt-9"><article class="legalP" id="paragraf-4-ledd-2-punkt-9-ledd-1">9. oktober (Dagen da Sametinget i Norge ble åpnet – 9. oktober 1989),</article></article></li><li><article class="listArticle" id="paragraf-4-ledd-2-punkt-10"><article class="legalP" id="paragraf-4-ledd-2-punkt-10-ledd-1">9. november (Dagen da Sameparlamentet i Finland ble opprettet – 9. november 1973),</article></article></li><li><article class="listArticle" id="paragraf-4-ledd-2-punkt-11"><article class="legalP" id="paragraf-4-ledd-2-punkt-11-ledd-1">15. november (Dagen da Isak Saba ble født – 15. november 1875),</article></article></li><li><article class="listArticle" id="paragraf-4-ledd-2-punkt-12"><article class="legalP" id="paragraf-4-ledd-2-punkt-12-ledd-1">29. november (Dagen da Elsa Laula Renberg ble født – 29. november 1877).</article></article></li></ul></article><article class="legalP" id="paragraf-4-ledd-3">Flagget kan også brukes ved offisielle norske flaggdager, ved offisielle anledninger og ved høytider og festlige anledninger i Norge, samt når det av forskjellige hensyn er spesielt viktig eller ønskelig.</article><article class="changesToParent">Endret ved forskrift <a href="forskrift/2023-12-08-2488">8 des 2023 nr. 2488</a> (i kraft 24 mars 2024).</article></article><article class="legalArticle" data-lovdata-URL="SF/forskrift/2004-05-27-1087/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>.</h2><article class="legalP" id="paragraf-5-ledd-1">Det samiske flagget kan brukes alene eller sammen med det norske statsflagget, det norske handelsflagget, andre nasjoners flagg og andre typer flagg.</article></article><article class="legalArticle" data-lovdata-URL="SF/forskrift/2004-05-27-1087/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>.</h2><article class="legalP" id="paragraf-6-ledd-1">Ved bruk av det samiske flagget ved offisielle norske flaggdager og ved offisielle anledninger i Norge, skal det samiske flagget plasseres på plassen til høyre for det norske flagget.</article><article class="legalP" id="paragraf-6-ledd-2">Ved bruk av det samiske flagget sammen med det norske flagget på samiske flaggdager og ved samiske anledninger, skal flaggene plasseres som nevnt i første ledd.</article><article class="changesToParent">Endret ved forskrift <a href="forskrift/2023-12-08-2488">8 des 2023 nr. 2488</a> (i kraft 24 mars 2024).</article></article><article class="legalArticle" data-lovdata-URL="SF/forskrift/2004-05-27-1087/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>.</h2><article class="legalP" id="paragraf-7-ledd-1">Flagget heises i tidsrommet mars-oktober kl. 08.00 og hales ved solnedgang, dog ikke senere enn kl. 21.00. I tidsrommet november-februar heises flagget kl. 10.00 og hales kl. 15.00. I områdene sør for Nordland fylke heises flagget kl. 09.00 i tidsrommet november-februar og hales ved solnedgang, dog ikke senere enn kl. 21.00.</article></article><article class="legalArticle" data-lovdata-URL="SF/forskrift/2004-05-27-1087/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>.</h2><article class="legalP" id="paragraf-8-ledd-1">Sametinget kan i særlige tilfeller tillate bruk av det samiske flagget på annen måte enn hva som framgår av disse regler.</article></article><article class="legalArticle" data-lovdata-URL="SF/forskrift/2004-05-27-1087/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>.</h2><article class="legalP" id="paragraf-9-ledd-1">Alle spørsmål om bruk av det samiske flagget på eller fra offentlige bygninger blir i tvilstilfeller å forelegge for Sametinget for avgjørelse.</article></article><article class="legalArticle" data-lovdata-URL="SF/forskrift/2004-05-27-1087/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>.</h2><article class="legalP" id="paragraf-10-ledd-1">Denne forskriften trer straks i kraft.</article></article></main></body></html>