<!DOCTYPE html><html lang="nb"><head><title>Forskrift om tilskudd til friluftslivsaktivitet</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2023-11-15-1832</dd><dt class="dokid">DokumentID</dt><dd class="dokid">SF/forskrift/2023-11-15-1832</dd><dt class="ministry">Departement</dt><dd class="ministry"><ul><li>Klima- og miljødepartementet</li></ul></dd><dt class="subunit">Etat</dt><dd class="subunit"><ul><li>Naturforvaltningsavdelingen</li></ul></dd><dt class="dateInForce">I kraft fra</dt><dd class="dateInForce">2024-07-01</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/2014-11-25-1532">forskrift/2014-11-25-1532</a></li></ul></dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2023-11-15 14:40</dd><dt class="title">Tittel</dt><dd class="title">Forskrift om tilskudd til friluftslivsaktivitet</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Klima- og miljødepartement 15. november 2023 til oppfølging av Stortingets budsjettvedtak under kap. 1420 post 78.</dd><dt class="refid">RefID</dt><dd class="refid">forskrift/2023-11-15-1832</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om tilskudd til friluftslivsaktivitet</a><ul class="tocSubUl"><li><a href="#paragraf-1">§ 1. Formål</a></li><li><a href="#paragraf-2">§ 2. Kriterier for måloppnåelse</a></li><li><a href="#paragraf-3">§ 3. Hvem som kan søke om tilskudd</a></li><li><a href="#paragraf-4">§ 4. Hva det kan tildeles tilskudd til</a></li><li><a href="#paragraf-5">§ 5. Prioriteringer for tilskuddsordningen</a></li><li><a href="#paragraf-6">§ 6. Krav til søknaden</a></li><li><a href="#paragraf-7">§ 7. Tilleggsopplysninger, kontroll og befaring (før vedtak)</a></li><li><a href="#paragraf-8">§ 8. Søkers opplysningsplikt</a></li><li><a href="#paragraf-9">§ 9. Behandling av søknad om tilskudd</a></li><li><a href="#paragraf-10">§ 10. Tilskuddsmottakere som driver økonomisk aktivitet</a></li><li><a href="#paragraf-11">§ 11. Rapporteringsplikter</a></li><li><a href="#paragraf-12">§ 12. Oppfølging og kontroll</a></li><li><a href="#paragraf-13">§ 13. Stans og tilbakebetaling av tilskudd</a></li><li><a href="#paragraf-14">§ 14. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2023-11-15-1832" id="dokument"><h1>Forskrift om tilskudd til friluftslivsaktivitet</h1><article class="legalArticle" data-lovdata-URL="SF/forskrift/2023-11-15-1832/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Tilskuddsordningen skal bidra til økt deltakelse i helsefremmende, trivselsskapende og miljøvennlig friluftsliv for alle grupper i befolkningen, med vekt på de gruppene som er særskilt prioritert i ordningen.</article></article><article class="legalArticle" data-lovdata-URL="SF/forskrift/2023-11-15-1832/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Kriterier for måloppnåelse</span></h2><article class="legalP" id="paragraf-2-ledd-1">Måloppnåelse vurderes med utgangspunkt i om tildelte tilskudd bidrar til økt deltakelse i helsefremmende, trivselsskapende og miljøvennlig friluftsliv for alle grupper i befolkningen, med vekt på de gruppene som er særskilt prioritert i ordningen.</article></article><article class="legalArticle" data-lovdata-URL="SF/forskrift/2023-11-15-1832/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Hvem som kan søke om tilskudd</span></h2><article class="legalP" id="paragraf-3-ledd-1">De som kan søke om tilskudd er<ol class="defaultList" type="a"><li data-name="a." value="1"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">frivillige medlemsorganisasjoner som er registrert i Enhetsregisteret og som arbeider med aktivitetsfremmende tiltak for friluftsliv.</article></article></li><li data-name="b." value="2"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">interkommunale friluftsråd og Friluftsrådenes Landsforbund.</article></article></li></ol></article></article><article class="legalArticle" data-lovdata-URL="SF/forskrift/2023-11-15-1832/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Hva det kan tildeles tilskudd til</span></h2><article class="legalP" id="paragraf-4-ledd-1">Det gis primært tilskudd til aktivitetstiltak for friluftsliv, men også andre tiltak som bidrar til friluftslivsaktivitet kan få støtte fra ordningen. Det tildeles ikke tilskudd til fysiske tilretteleggingstiltak.</article><article class="legalP" id="paragraf-4-ledd-2">Det gis primært tilskudd til organisert aktivitet og andre tiltak som stimulerer direkte til friluftslivsaktivitet, som for eksempel organiserte turer, friluftslivsleirer, praktiske kurs og annen opplæring i friluftslivsaktiviteter. Mindre deler av tilskuddet kan brukes til innkjøp av utstyr og materiell som bidrar til å fremme friluftslivsaktivitetene som det søkes om tilskudd til, for eksempel fiskestenger og telt.</article><article class="legalP" id="paragraf-4-ledd-3">Det kan også gis tilskudd til informasjonstiltak om rettigheter og plikter etter allemannsretten og informasjonstiltak som motiverer til friluftslivsaktivitet, herunder også utvikling av digitale konsepter.</article></article><article class="legalArticle" data-lovdata-URL="SF/forskrift/2023-11-15-1832/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Prioriteringer for tilskuddsordningen</span></h2><article class="legalP" id="paragraf-5-ledd-1">Tilskuddsordningen prioriterer aktiviteter og tiltak som imøtekommer en eller flere av følgende kriterier:<ul class="defaultList"><li data-li-identifier="-" data-name="-"><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">er lite ressurskrevende og lett tilgjengelig for ulike brukergrupper</article></article></li><li data-li-identifier="-" data-name="-"><article class="listArticle" id="paragraf-5-ledd-1-punkt-2"><article class="legalP" id="paragraf-5-ledd-1-punkt-2-ledd-1">gjennomføres i nærmiljøet med særlig vekt på byer og tettsteder</article></article></li><li data-li-identifier="-" data-name="-"><article class="listArticle" id="paragraf-5-ledd-1-punkt-3"><article class="legalP" id="paragraf-5-ledd-1-punkt-3-ledd-1">bidrar til varig deltakelse i friluftsliv.</article></article></li></ul></article><article class="legalP" id="paragraf-5-ledd-2">Aktiviteter og tiltak som er rettet mot en eller flere av følgende grupper er prioritert:<ul class="defaultList"><li data-li-identifier="-" data-name="-"><article class="listArticle" id="paragraf-5-ledd-2-punkt-1"><article class="legalP" id="paragraf-5-ledd-2-punkt-1-ledd-1">barn, unge og barnefamilier</article></article></li><li data-li-identifier="-" data-name="-"><article class="listArticle" id="paragraf-5-ledd-2-punkt-2"><article class="legalP" id="paragraf-5-ledd-2-punkt-2-ledd-1">personer med nedsatt funksjonsevne</article></article></li><li data-li-identifier="-" data-name="-"><article class="listArticle" id="paragraf-5-ledd-2-punkt-3"><article class="legalP" id="paragraf-5-ledd-2-punkt-3-ledd-1">personer med innvandrerbakgrunn</article></article></li><li data-li-identifier="-" data-name="-"><article class="listArticle" id="paragraf-5-ledd-2-punkt-4"><article class="legalP" id="paragraf-5-ledd-2-punkt-4-ledd-1">personer som er lite fysisk aktive.</article></article></li></ul></article><article class="legalP" id="paragraf-5-ledd-3">I vurderingen av søknader til friluftslivsaktivitet vil forventet antall deltakere tillegges vekt. Det vil også tillegges vekt om aktiviteten vil være tilgjengelig for mange innenfor den aktuelle målgruppen eller om den kun er tilgjengelig for et begrenset antall.</article><article class="legalP" id="paragraf-5-ledd-4">For at midlene skal gi mest mulig aktivitet, vil søknader om tilskudd til tiltak som inkluderer egenfinansiering eller egen arbeidsinnsats (dugnad) blir prioritert.</article><article class="legalP" id="paragraf-5-ledd-5">Det skal legges til rette for at kostnader, som for eksempel deltakeravgift og leie av utstyr eller materiell, ikke er til hinder for at barn og unge kan delta på aktiviteter som tildeles tilskudd.</article></article><article class="legalArticle" data-lovdata-URL="SF/forskrift/2023-11-15-1832/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Krav til søknaden</span></h2><article class="legalP" id="paragraf-6-ledd-1">Søknad om tilskudd skal sendes i Miljødirektoratets elektroniske søknadssenter. Søknadsfristen fastsettes og kunngjøres av Miljødirektoratet.</article><article class="legalP" id="paragraf-6-ledd-2">Søknaden skal inneholde informasjon om<ol class="defaultList" type="a"><li data-name="a." value="1"><article class="listArticle" id="paragraf-6-ledd-2-punkt-1"><article class="legalP" id="paragraf-6-ledd-2-punkt-1-ledd-1">søkerorganisasjonens navn, adresse, organisasjonsnummer, kontonummer og kontaktperson.</article></article></li><li data-name="b." value="2"><article class="listArticle" id="paragraf-6-ledd-2-punkt-2"><article class="legalP" id="paragraf-6-ledd-2-punkt-2-ledd-1">hva det søkes om tilskudd til, og hvordan tiltaket kan bidra til å oppfylle målet med tilskuddsordningen</article></article></li><li data-name="c." value="3"><article class="listArticle" id="paragraf-6-ledd-2-punkt-3"><article class="legalP" id="paragraf-6-ledd-2-punkt-3-ledd-1">søknadsbeløp</article></article></li><li data-name="d." value="4"><article class="listArticle" id="paragraf-6-ledd-2-punkt-4"><article class="legalP" id="paragraf-6-ledd-2-punkt-4-ledd-1">detaljert budsjett og en komplett finansieringsplan, der også eventuell annen finansiering kommer frem, herunder tilskudd fra andre offentlige instanser</article></article></li><li data-name="e." value="5"><article class="listArticle" id="paragraf-6-ledd-2-punkt-5"><article class="legalP" id="paragraf-6-ledd-2-punkt-5-ledd-1">egenfinansiering og /eller egen arbeidsinnsats (dugnad)</article></article></li><li data-name="f." value="6"><article class="listArticle" id="paragraf-6-ledd-2-punkt-6"><article class="legalP" id="paragraf-6-ledd-2-punkt-6-ledd-1">opplysning om søker også utøver økonomisk aktivitet, jf. <a href="forskrift/2023-11-15-1832/§10">§ 10</a></article></article></li><li data-name="g." value="7"><article class="listArticle" id="paragraf-6-ledd-2-punkt-7"><article class="legalP" id="paragraf-6-ledd-2-punkt-7-ledd-1">om søker har søkt eller forventer å få refusjon for merverdiavgift gjennom ordinær terminoppgave for det omsøkte tiltaket.</article></article></li></ol></article><article class="legalP" id="paragraf-6-ledd-3">Alle opplysninger skal kunne dokumenteres, og dokumentasjonen skal oppbevares i fem år regnet fra 1. januar i søknadsåret.</article><article class="legalP" id="paragraf-6-ledd-4">Nye søkere må legge ved organisasjonens vedtekter, siste årsmelding, regnskap og en oversikt over antall medlemmer.</article></article><article class="legalArticle" data-lovdata-URL="SF/forskrift/2023-11-15-1832/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Tilleggsopplysninger, kontroll og befaring (før vedtak)</span></h2><article class="legalP" id="paragraf-7-ledd-1">Miljødirektoratet og fylkeskommunen kan<ol class="defaultList" type="a"><li data-name="a." value="1"><article class="listArticle" id="paragraf-7-ledd-1-punkt-1"><article class="legalP" id="paragraf-7-ledd-1-punkt-1-ledd-1">kreve at søkeren gir andre opplysninger og dokumentasjon som er nødvendig for å vurdere søknaden</article></article></li><li data-name="b." value="2"><article class="listArticle" id="paragraf-7-ledd-1-punkt-2"><article class="legalP" id="paragraf-7-ledd-1-punkt-2-ledd-1">kontrollere søknadsopplysningene mot opplysninger som andre myndigheter kan utlevere</article></article></li><li data-name="c." value="3"><article class="listArticle" id="paragraf-7-ledd-1-punkt-3"><article class="legalP" id="paragraf-7-ledd-1-punkt-3-ledd-1">gå på befaring som er nødvendig for å vurdere søknaden og kreve at søkeren medvirker når det er nødvendig.</article></article></li></ol></article></article><article class="legalArticle" data-lovdata-URL="SF/forskrift/2023-11-15-1832/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Søkers opplysningsplikt</span></h2><article class="legalP" id="paragraf-8-ledd-1">Søker plikter straks å melde fra til Miljødirektoratet eller fylkeskommunen dersom<ol class="defaultList" type="a"><li data-name="a." value="1"><article class="listArticle" id="paragraf-8-ledd-1-punkt-1"><article class="legalP" id="paragraf-8-ledd-1-punkt-1-ledd-1">søker blir oppmerksom på at søknaden inneholder ufullstendige eller uriktige opplysninger</article></article></li><li data-name="b." value="2"><article class="listArticle" id="paragraf-8-ledd-1-punkt-2"><article class="legalP" id="paragraf-8-ledd-1-punkt-2-ledd-1">uberettiget tilskudd er utbetalt.</article></article></li></ol></article></article><article class="legalArticle" data-lovdata-URL="SF/forskrift/2023-11-15-1832/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Behandling av søknad om tilskudd</span></h2><article class="legalP" id="paragraf-9-ledd-1">Miljødirektoratet og fylkeskommunen gir tilskudd etter en skjønnsmessig vurdering av søknadene. I vurderingen legges det vekt på prioriteringene i <a href="forskrift/2023-11-15-1832/§5">§ 5</a> og formålet i <a href="forskrift/2023-11-15-1832/§1">§ 1</a>.</article></article><article class="legalArticle" data-lovdata-URL="SF/forskrift/2023-11-15-1832/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Tilskuddsmottakere som driver økonomisk aktivitet</span></h2><article class="legalP" id="paragraf-10-ledd-1">Tilskudd utbetalt etter denne forskrift skal ikke kryssubsidiere økonomisk aktivitet eller vri eller true med å vri konkurransen eller påvirke samhandelen i EØS-området. Begrepet økonomisk aktivitet skal fortolkes i samsvar med foretaksdefinisjonen etter <a href="lov/1992-11-27-109/eøsl">EØS-avtalens</a> regler om offentlig støtte.</article><article class="legalP" id="paragraf-10-ledd-2">Tilskuddsmottakere som har både økonomisk og ikke-økonomisk aktivitet skal ha adskilte regnskap for disse. Mottakerne må ha interne retningslinjer som sikrer at felleskostnader fordeles på en forholdsmessig måte mellom den økonomiske aktiviteten og den ikke-økonomiske aktiviteten.</article></article><article class="legalArticle" data-lovdata-URL="SF/forskrift/2023-11-15-1832/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Rapporteringsplikter</span></h2><article class="legalP" id="paragraf-11-ledd-1">Alle mottakere av tilskudd skal rapportere faglig på bruk av tilskuddsmidlene i Miljødirektoratets elektroniske søknadssenter innen fristen fastsatt i tilskuddsbrevet ved å beskrive oppnådde resultater opp mot formålet i tilskuddsbrevet.</article><article class="legalP" id="paragraf-11-ledd-2">Tilskuddsmottaker skal i tillegg oversende regnskap for bruken av tilskuddet til Miljødirektoratet innen fristen fastsatt i tilskuddsbrevet. Regnskapet skal i en første del være satt opp i henhold til omsøkt budsjett, og i annen del vise alle transaksjoner knyttet til tilskuddsmidlene. Regnskapet skal underskrives av ansvarlig søker og i tillegg regnskapsfører. Når tilskuddet er 400&#xa0;000 kroner eller høyere skal delregnskapet være revidert av statsautorisert revisor. For institusjoner som benytter kommunerevisjon eller annet offentlig revisjonsorgan skal tilskuddet være revidert av statsautorisert revisor når tilskuddet er over 1 mill. kroner. For tilskuddsmottakere som leverer revidert årsregnskap for sin virksomhet, der bruken av tilskuddsmidlene er synliggjort i eget delregnskap undertegnet av organisasjonens leder, bortfaller krav om annen spesifikk revisjon av tilskuddsmidlene.</article><article class="legalP" id="paragraf-11-ledd-3">Det kan fastsettes nærmere krav om rapportering i tilskuddsbrevet.</article></article><article class="legalArticle" data-lovdata-URL="SF/forskrift/2023-11-15-1832/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Oppfølging og kontroll</span></h2><article class="legalP" id="paragraf-12-ledd-1">Miljødirektoratet og fylkeskommunen kan kontrollere at tilskuddsmottaker oppfyller kravene i forskriften og tilskuddsvedtaket, at opplysningene i søknaden er riktige og at organisasjonen drives i henhold til sine vedtekter.</article><article class="legalP" id="paragraf-12-ledd-2">Miljødirektoratet og fylkeskommunen har rett til å innhente ytterligere opplysninger og dokumentasjon om tiltaket/prosjektet, inkludert å gjennomføre befaring.</article><article class="legalP" id="paragraf-12-ledd-3">Tilskuddsmottaker plikter å samarbeide, blant annet ved å innhente og systematisere informasjon som er nødvendig for kontrollen.</article></article><article class="legalArticle" data-lovdata-URL="SF/forskrift/2023-11-15-1832/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Stans og tilbakebetaling av tilskudd</span></h2><article class="legalP" id="paragraf-13-ledd-1">Miljødirektoratet og aktuell fylkeskommune kan gjøre vedtak om midlertidig stans i utbetaling av tilskudd til organisasjoner som er under tilsyn for mulig misbruk av denne eller andre statlige tilskuddsordninger.</article><article class="legalP" id="paragraf-13-ledd-2">Er det gitt tilskudd på uriktig eller ufullstendig grunnlag, eller mottakeren ikke anvender tilskuddet i samsvar med kravene i forskriften og tilskuddsvedtaket, kan vedtak om tilskudd omgjøres. Det uriktig utbetalte beløpet kan kreves tilbakebetalt eller trekkes fra på et tilskudd som tildeles senere.</article><article class="legalP" id="paragraf-13-ledd-3">Har en tilskuddsmottaker ved feil fått utbetalt for mye tilskudd, kan det som er for mye utbetalt kreves tilbakebetalt eller trekkes fra på et tilskudd som tildeles senere.</article><article class="legalP" id="paragraf-13-ledd-4">Ved manglende tilbakebetaling vil organisasjonen ikke være søknadsberettiget før tilbakebetaling er foretatt.</article></article><article class="legalArticle" data-lovdata-URL="SF/forskrift/2023-11-15-1832/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Ikrafttredelse</span></h2><article class="legalP" id="paragraf-14-ledd-1">Forskriften trer i kraft 1. juli 2024. Samtidig oppheves <a href="forskrift/2014-11-25-1532">forskrift 25. november 2014 nr. 1532 om tilskudd til friluftslivsaktivitet</a>.</article></article></main></body></html>