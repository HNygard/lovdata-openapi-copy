<!DOCTYPE html><html lang="nb"><head><title>Forskrift om utslippskrav til kjøretøy ved offentlig anskaffelse til veitransport</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2022-12-20-2384</dd><dt class="dokid">DokumentID</dt><dd class="dokid">SF/forskrift/2022-12-20-2384</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="subunit">Etat</dt><dd class="subunit"><ul><li>Bane-, plan- og miljøavdelingen</li></ul></dd><dt class="dateInForce">I kraft fra</dt><dd class="dateInForce">2023-01-01, 2024-01-01, 2025-01-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2023-12-19</dd><dt class="lastChangedBy">Sist endret ved</dt><dd class="lastChangedBy"><a href="forskrift/2023-12-19-2159">forskrift/2023-12-19-2159</a></dd><dt class="changesToDocuments">Endrer</dt><dd class="changesToDocuments"><ul><li><a href="forskrift/2021-12-21-3840">forskrift/2021-12-21-3840</a></li></ul></dd><dt class="basedOn">Hjemmel</dt><dd class="basedOn"><ul><li><a href="lov/2016-06-17-73/§16">lov/2016-06-17-73/§16</a></li><li><a href="lov/2002-06-21-45/§11a">lov/2002-06-21-45/§11a</a></li></ul></dd><dt class="dateOfPublication">Kunngjort</dt><dd class="dateOfPublication">2022-12-22 12:45</dd><dt class="title">Tittel</dt><dd class="title">Forskrift om utslippskrav til kjøretøy ved offentlig anskaffelse til veitransport</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Samferdselsdepartementet 20. desember 2022 med hjemmel i <a href="lov/2016-06-17-73/§16">lov 17. juni 2016 nr. 73 om offentlige anskaffelser (anskaffelsesloven) § 16</a> fjerde ledd og <a href="lov/2002-06-21-45/§11a">lov 21. juni 2002 nr. 45 om yrkestransport med motorvogn og fartøy (yrkestransportlova) § 11a</a>. <br /><strong>EØS-henvisninger:</strong> <a href="avtale/avt-1992-05-02-1-v20">EØS-avtalen vedlegg XX</a> nr. 21av (direktiv <a href="eu/32009l0033">2009/33/EF</a>). <br /><strong>Endret</strong> ved forskrift <a href="forskrift/2023-12-19-2159">19 des 2023 nr. 2159</a>.</dd><dt class="refid">RefID</dt><dd class="refid">forskrift/2022-12-20-2384</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om utslippskrav til kjøretøy ved offentlig anskaffelse til veitransport</a><ul class="tocSubUl"><li><a href="#paragraf-1">§ 1. Formål</a></li><li><a href="#paragraf-2">§ 2. Virkeområde</a></li><li><a href="#paragraf-3">§ 3. Miljøkrav</a></li><li><a href="#paragraf-4">§ 4. Unntak fra miljøkrav</a></li><li><a href="#paragraf-5">§ 5. Rapporteringsplikt når det gjøres unntak fra miljøkrav iht. § 4 bokstav a–e</a></li><li><a href="#paragraf-6">§ 6. Ikrafttredelse</a></li><li><a href="#paragraf-7">§ 7. Overgangsbestemmelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2022-12-20-2384" id="dokument"><h1>Forskrift om utslippskrav til kjøretøy ved offentlig anskaffelse til veitransport</h1><article class="legalArticle" data-lovdata-URL="SF/forskrift/2022-12-20-2384/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Forskriftens formål er å sikre at offentlig anskaffelse av kjøretøy bidrar til å fremme og stimulere markedet for nullutslippsløsninger i veitransporten.</article></article><article class="legalArticle" data-lovdata-URL="SF/forskrift/2022-12-20-2384/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften gjelder kontrakter for alle anskaffelser av kjøretøy til veitransport. Dette omfatter blant annet kjøp, avbetalingskjøp, leasing og leie av kjøretøy både ved inngåelse eller fornyelse av rammeavtale og ved avrop på eksisterende rammeavtale.</article><article class="legalP" id="paragraf-2-ledd-2">Forskriften gjelder anskaffelser som foretas av:<ol class="defaultList" type="a"><li data-name="a." value="1"><article class="listArticle" id="paragraf-2-ledd-2-punkt-1"><article class="legalP" id="paragraf-2-ledd-2-punkt-1-ledd-1">offentlig oppdragsgiver omfattet av <a href="forskrift/2016-08-12-974">forskrift 12. august 2016 nr. 974 om offentlige anskaffelser (anskaffelsesforskriften)</a> og <a href="forskrift/2016-08-12-975">forskrift 12. august 2016 nr. 975 om innkjøpsregler i forsyningssektorene (forsyningsforskriften)</a>.</article></article></li><li data-name="b." value="2"><article class="listArticle" id="paragraf-2-ledd-2-punkt-2"><article class="legalP" id="paragraf-2-ledd-2-punkt-2-ledd-1">operatør med løyve for persontransport etter <a href="lov/2002-06-21-45">lov 21. juni 2002 nr. 45 om yrkestransport med motorvogn og fartøy (yrkestransportlova)</a>, eller med løyvefritak etter samme lov, som skal oppfylle offentlig tjenesteplikt i henhold til <a href="forskrift/2010-12-17-1673">forskrift 17. desember 2010 nr. 1673 om gjennomføring i norsk rett av EØS-avtalen vedlegg XIII nr. 4a (forordning (EF) nr. 1370/2007) om offentlig persontransport med jernbane og på vei og om oppheving av rådsforordning (EØF) nr. 1191/69 og nr. 1107/70</a>.</article></article></li><li data-name="c." value="3"><article class="listArticle" id="paragraf-2-ledd-2-punkt-3"><article class="legalP" id="paragraf-2-ledd-2-punkt-3-ledd-1">underleverandør til operatør nevnt i bokstav b.</article></article></li></ol></article><article class="legalP" id="paragraf-2-ledd-3">Forskriften gjelder ikke kontrakter ved anskaffelse av:<ol class="defaultList" type="a"><li data-name="a." value="1"><article class="listArticle" id="paragraf-2-ledd-3-punkt-1"><article class="legalP" id="paragraf-2-ledd-3-punkt-1-ledd-1">kjøretøy som er produsert og konstruert for bruk hovedsakelig på bygge- og anleggsplasser, steinbrudd, havneanlegg og flyplasser.</article></article></li><li data-name="b." value="2"><article class="listArticle" id="paragraf-2-ledd-3-punkt-2"><article class="legalP" id="paragraf-2-ledd-3-punkt-2-ledd-1">kjøretøy som er produsert og konstruert for bruk av Forsvaret, Sivilforsvaret, tolletaten, brannvesen og politi.</article></article></li><li data-name="c." value="3"><article class="listArticle" id="paragraf-2-ledd-3-punkt-3"><article class="legalP" id="paragraf-2-ledd-3-punkt-3-ledd-1">spesialtilpasset kjøretøy til personer med nedsatt funksjonsevne iht. NAVs regler om slik ytelse.</article></article></li><li data-name="d." value="4"><article class="listArticle" id="paragraf-2-ledd-3-punkt-4"><article class="legalP" id="paragraf-2-ledd-3-punkt-4-ledd-1">spesialkjøretøy i gruppe M1, jf. <a href="forskrift/2022-06-28-1233">forskrift 28. juni 2022 nr. 1233 om godkjenning av bil og tilhenger til bil (bilforskriften)</a>, slik de er angitt i forordning <a href="eu/32018r0858">(EU) 2018/858</a> vedlegg II del III, som for eksempel pansret kjøretøy, ambulanse, kjøretøy tilpasset rullestol og mobilkran (kjøretøy gruppe N3).</article></article></li><li data-name="e." value="5"><article class="listArticle" id="paragraf-2-ledd-3-punkt-5"><article class="legalP" id="paragraf-2-ledd-3-punkt-5-ledd-1">kjøretøy til løyvepliktig drosjetransport.</article></article></li></ol></article></article><article class="legalArticle" data-lovdata-URL="SF/forskrift/2022-12-20-2384/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Miljøkrav</span></h2><article class="legalP" id="paragraf-3-ledd-1">Offentlig oppdragsgiver, operatør og deres underleverandører som nevnt i <a href="forskrift/2022-12-20-2384/§2/ledd/2">§ 2 annet ledd</a> skal stille følgende miljøkrav ved anskaffelse av:<ol class="defaultList" type="a"><li data-name="a." value="1"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">Personbil (M1): 0 g CO<sub>2</sub>/km</article></article></li><li data-name="b." value="2"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">Varebil (N1-I, N1-II og N1-III): 0 g CO<sub>2</sub>/km</article></article></li><li data-name="c." value="3"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">Buss (M2 og M3): Euro VI</article></article></li><li data-name="d." value="4"><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1">Buss (M3 klasse I): 0 g CO<sub>2</sub>/km</article></article></li><li data-name="e." value="5"><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1">Buss (M3 klasse II) og minibuss (M2) med ståplasser: 0 g CO<sub>2</sub>/km</article></article></li><li data-name="f." value="6"><article class="listArticle" id="paragraf-3-ledd-1-punkt-6"><article class="legalP" id="paragraf-3-ledd-1-punkt-6-ledd-1">Lastebil (N2 og N3): Euro VI.</article></article></li></ol></article><article class="changesToParent">Endret ved forskrift <a href="forskrift/2023-12-19-2159">19 des 2023 nr. 2159</a>.</article></article><article class="legalArticle" data-lovdata-URL="SF/forskrift/2022-12-20-2384/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Unntak fra miljøkrav</span></h2><article class="legalP" id="paragraf-4-ledd-1">Offentlig oppdragsgiver og operatør og deres underleverandører kan fravike miljøkrav i <a href="forskrift/2022-12-20-2384/§3">§ 3</a> dersom:<ol class="defaultList" type="a"><li data-name="a." value="1"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">primærbehovet for anskaffelsen ikke kan dekkes ved kjøretøy som definert i <a href="forskrift/2022-12-20-2384/§3">§ 3</a></article></article></li><li data-name="b." value="2"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">tilstrekkelig ladeinfrastruktur ikke er tilgjengelig</article></article></li><li data-name="c." value="3"><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">buss som bruker biogass</article></article></li><li data-name="d." value="4"><article class="listArticle" id="paragraf-4-ledd-1-punkt-4"><article class="legalP" id="paragraf-4-ledd-1-punkt-4-ledd-1">behovet skal dekkes ved anskaffelse av brukt kjøretøy og markedet ikke kan tilby brukt kjøretøy som oppfyller kravene i <a href="forskrift/2022-12-20-2384/§3">§ 3</a></article></article></li><li data-name="e." value="5"><article class="listArticle" id="paragraf-4-ledd-1-punkt-5"><article class="legalP" id="paragraf-4-ledd-1-punkt-5-ledd-1">virksomheten er bundet av en rammeavtale inngått før forskriftens ikrafttredelse som hindrer dem i å anskaffe kjøretøy som oppfyller kravene i <a href="forskrift/2022-12-20-2384/§3">§ 3</a>.</article></article></li></ol></article><article class="legalP" id="paragraf-4-ledd-2">Anskaffelse av kjøretøy som ikke kan oppfylle miljøkrav i <a href="forskrift/2022-12-20-2384/§3">§ 3</a>, skal uansett ha lavest mulig CO<sub>2</sub> utslipp og muligheten for bruk av biogass kan vurderes.</article><article class="changesToParent">Endret ved forskrift <a href="forskrift/2023-12-19-2159">19 des 2023 nr. 2159</a>.</article></article><article class="legalArticle" data-lovdata-URL="SF/forskrift/2022-12-20-2384/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Rapporteringsplikt når det gjøres unntak fra miljøkrav iht. § 4 bokstav a–e</span></h2><article class="legalP" id="paragraf-5-ledd-1">Virksomheter som fraviker miljøkrav for personbil, varebil, og buss etter <a href="forskrift/2022-12-20-2384/§4">§ 4</a>, skal rapportere til Direktoratet for forvaltning og økonomistyring. Dette gjøres uten ugrunnet opphold etter at anskaffelsen er foretatt.</article><article class="legalP" id="paragraf-5-ledd-2">Rapporteringen skal inneholde begrunnelse for unntak som nevnt i <a href="forskrift/2022-12-20-2384/§4">§ 4</a> bokstav a–e. Rapporteringen gjøres elektronisk på fastsatt skjema (<a data-link-type="external" href="https://www.anskaffelser.no/nullutslippsforskrift">www.anskaffelser.no/nullutslippsforskrift</a>).</article><article class="changesToParent">Endret ved forskrift <a href="forskrift/2023-12-19-2159">19 des 2023 nr. 2159</a>.</article></article><article class="legalArticle" data-lovdata-URL="SF/forskrift/2022-12-20-2384/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Ikrafttredelse</span></h2><article class="legalP" id="paragraf-6-ledd-1">Forskriften gjelder fra 1. januar 2023 med unntak av <a href="forskrift/2022-12-20-2384/§3/bokstav/d">§ 3 bokstav d</a> som gjelder fra 1. januar 2024 og <a href="forskrift/2022-12-20-2384/§3/bokstav/e">§ 3 bokstav e</a> som gjelder fra 1. januar 2025.</article><article class="legalP" id="paragraf-6-ledd-2">Fra samme dato oppheves <a href="forskrift/2021-12-21-3840">forskrift 21. desember 2021 nr. 3840 om energi- og miljøkrav ved anskaffelse av kjøretøy til veitransport</a>.</article><article class="changesToParent">Endret ved forskrift <a href="forskrift/2023-12-19-2159">19 des 2023 nr. 2159</a>.</article></article><article class="legalArticle" data-lovdata-URL="SF/forskrift/2022-12-20-2384/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Overgangsbestemmelse</span></h2><article class="legalP" id="paragraf-7-ledd-1">Forskriften gjelder for anskaffelse som kunngjøres etter forskriftens ikrafttredelse. Forskriften gjelder også ved avrop på eksisterende rammeavtale eller konkurranse gjennomført i dynamisk innkjøpsordning etter forskriftens ikrafttredelse.</article></article></main></body></html>