<!DOCTYPE html><html lang="no"><head><title>Forskrift om kjøring på lukket bane eller annet avsperret område og om annen bruk av gokart</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2021-06-18-2127</dd><dt class="dokid">DokumentID</dt><dd class="dokid">SF/forskrift/2021-06-18-2127</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="subunit">Etat</dt><dd class="subunit"><ul><li>Statens vegvesen</li></ul></dd><dt class="dateInForce">I kraft fra</dt><dd class="dateInForce">2021-06-18</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/2001-01-15-26">forskrift/2001-01-15-26</a></li><li><a href="forskrift/2012-07-05-817">forskrift/2012-07-05-817</a></li><li><a href="forskrift/2016-06-01-560">forskrift/2016-06-01-560</a></li><li><a href="forskrift/1990-01-25-92">forskrift/1990-01-25-92</a></li><li><a href="forskrift/1994-10-04-918">forskrift/1994-10-04-918</a></li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1965-06-18-4/§4">lov/1965-06-18-4/§4</a></li><li><a href="lov/1965-06-18-4/§7c">lov/1965-06-18-4/§7c</a></li><li><a href="lov/1965-06-18-4/§13">lov/1965-06-18-4/§13</a></li><li><a href="lov/1965-06-18-4/§14">lov/1965-06-18-4/§14</a></li><li><a href="lov/1965-06-18-4/§16">lov/1965-06-18-4/§16</a></li><li><a href="lov/1965-06-18-4/§24">lov/1965-06-18-4/§24</a></li><li><a href="forskrift/1986-03-21-750">forskrift/1986-03-21-750</a></li><li><a href="forskrift/2021-06-11-1906">forskrift/2021-06-11-1906</a></li><li><a href="forskrift/1980-11-24-1">forskrift/1980-11-24-1</a></li><li><a href="forskrift/2003-09-29-1196">forskrift/2003-09-29-1196</a></li></ul></dd><dt class="dateOfPublication">Kunngjort</dt><dd class="dateOfPublication">2021-06-25 13:40</dd><dt class="titleShort">Korttittel</dt><dd class="titleShort">Forskrift om kjøring på lukket bane eller annet avsperret område og om annen bruk av gokart</dd><dt class="title">Tittel</dt><dd class="title">Forskrift om kjøring på lukket bane eller annet avsperret område og om annen bruk av gokart</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Statens vegvesen 18. juni 2021 med hjemmel i <a href="lov/1965-06-18-4/§4">lov 18. juni 1965 nr. 4 om vegtrafikk (vegtrafikkloven) § 4</a>, <a href="lov/1965-06-18-4/§7c">§ 7c</a>, <a href="lov/1965-06-18-4/§13">§ 13</a>, <a href="lov/1965-06-18-4/§14">§ 14</a>, <a href="lov/1965-06-18-4/§16">§ 16</a> og <a href="lov/1965-06-18-4/§24">§ 24</a>, jf. <a href="forskrift/1986-03-21-750">delegeringsvedtak 21. mars 1986 nr. 750</a>, <a href="forskrift/2021-06-11-1906">delegeringsvedtak 11. juni 2021 nr. 1906</a>, <a href="forskrift/1980-11-24-1">delegeringsvedtak 24. november 1980 nr. 1</a> og <a href="forskrift/2003-09-29-1196">delegeringsvedtak 29. september 2003 nr. 1196</a>.</dd><dt class="refid">RefID</dt><dd class="refid">forskrift/2021-06-18-2127</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om kjøring på lukket bane eller annet avsperret område og om annen bruk av gokart</a><ul class="tocSubUl"><li><a href="#kapittel-1" data-child-interval="§§ 1 – 3">Kapittel 1. Innledende bestemmelser</a><ul class="tocSubUl"><li><a href="#kapittel-1-paragraf-1">§ 1. Formål</a></li><li><a href="#kapittel-1-paragraf-2">§ 2. Forskriftens virkeområde</a></li><li><a href="#kapittel-1-paragraf-3">§ 3. Definisjoner</a></li></ul></li><li><a href="#kapittel-2" data-child-interval="§§ 4 – 9">Kapittel 2. Organisert trenings- og konkurransekjøring på lukket bane eller annet avsperret område</a><ul class="tocSubUl"><li><a href="#kapittel-2-paragraf-1">§ 4. Virkeområde</a></li><li><a href="#kapittel-2-paragraf-2">§ 5. Krav til deltaker</a></li><li><a href="#kapittel-2-paragraf-3">§ 6. Krav til organisering og regelverk</a></li><li><a href="#kapittel-2-paragraf-4">§ 7. Krav til kjøretøy</a></li><li><a href="#kapittel-2-paragraf-5">§ 8. Unntak fra krav til førerkort og minstealder</a></li><li><a href="#kapittel-2-paragraf-6">§ 9. Forsikring</a></li></ul></li><li><a href="#kapittel-3" data-child-interval="§§ 10 – 13">Kapittel 3. Annen organisert kjøring på lukket bane som ikke innebærer et konkurranseelement</a><ul class="tocSubUl"><li><a href="#kapittel-3-paragraf-1">§ 10. Virkeområde</a></li><li><a href="#kapittel-3-paragraf-2">§ 11. Krav til deltaker</a></li><li><a href="#kapittel-3-paragraf-3">§ 12. Krav til arrangør</a></li><li><a href="#kapittel-3-paragraf-4">§ 13. Forsikring</a></li></ul></li><li><a href="#kapittel-4" data-child-interval="§ 14">Kapittel 4. Annen bruk av gokart på bane eller avstengt område</a><ul class="tocSubUl"><li><a href="#kapittel-4-paragraf-1">§ 14. Annen bruk av gokart på bane eller avstengt område</a></li></ul></li><li><a href="#kapittel-5" data-child-interval="§ 15">Kapittel 5. Ikrafttredelse. Endringer i andre forskrifter</a><ul class="tocSubUl"><li><a href="#kapittel-5-paragraf-1">§ 15. Ikrafttredelse</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/2021-06-18-2127" id="dokument"><h1>Forskrift om kjøring på lukket bane eller annet avsperret område og om annen bruk av gokart</h1><section class="section" data-name="kap1" id="kapittel-1" data-lovdata-URL="SF/forskrift/2021-06-18-2127/KAPITTEL_1"><h2>Kapittel 1. Innledende bestemmelser</h2><article class="legalArticle" data-lovdata-URL="SF/forskrift/2021-06-18-2127/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Formålet med forskriften er å sikre at kjøring som skjer på lukket bane eller annet avsperret område organiseres og gjennomføres på en sikker måte.</article></article><article class="legalArticle" data-lovdata-URL="SF/forskrift/2021-06-18-2127/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Forskriftens virkeområde</span></h3><article class="legalP" id="kapittel-1-paragraf-2-ledd-1">Forskriften gjelder organisert kjøring med motorvogn på lukket bane eller annet avsperret område. Herunder gjelder forskriften for trenings- og konkurransekjøring og annen kjøring på lukket bane som ikke innebærer et konkurranseelement. Forskriften gjelder også for annen bruk av gokart.</article></article><article class="legalArticle" data-lovdata-URL="SF/forskrift/2021-06-18-2127/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-3-ledd-1">I denne forskrift forstås med<ol class="defaultList" type="a"><li data-name="a." value="1"><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1"><i>Organisert:</i> planlagt virksomhet som varer over tid med klar rollefordeling, klare ansvarsforhold og særlig kompetanse innenfor aktivitetsområdet som sikrer at aktiviteten skjer innenfor sikre og ansvarlige rammer.</article></article></li><li data-name="b." value="2"><article class="listArticle" id="kapittel-1-paragraf-3-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1"><i>Trenings- og konkurransekjøring:</i> kjøring og trening til slik kjøring, som innebærer et konkurranseelement, for eksempel å komme først til mål, eller kjøre en strekning på kortest mulig tid.</article></article></li><li data-name="c." value="3"><article class="listArticle" id="kapittel-1-paragraf-3-ledd-1-punkt-3"><article class="legalP" id="kapittel-1-paragraf-3-ledd-1-punkt-3-ledd-1"><i>Annen kjøring på lukket bane som ikke innebærer et konkurranseelement:</i> kjøring med registret motorvogn på bane i kurs- og opplæringssammenheng, og hvor verken plassering, fart eller tid registreres.</article></article></li><li data-name="d." value="4"><article class="listArticle" id="kapittel-1-paragraf-3-ledd-1-punkt-4"><article class="legalP" id="kapittel-1-paragraf-3-ledd-1-punkt-4-ledd-1"><i>Annen bruk av gokart:</i> bruk av gokart som er konstruert for en hastighet som ikke overskrider 50 km/t på anlegg som er godkjent etter <a href="lov/2017-05-22-30">lov 22. mai 2017 nr. 30 om fornøyelsesinnretninger (tivoliloven)</a>.</article></article></li></ol></article></article></section><section class="section" data-name="kap2" id="kapittel-2" data-lovdata-URL="SF/forskrift/2021-06-18-2127/KAPITTEL_2"><h2>Kapittel 2. Organisert trenings- og konkurransekjøring på lukket bane eller annet avsperret område</h2><article class="legalArticle" data-lovdata-URL="SF/forskrift/2021-06-18-2127/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Virkeområde</span></h3><article class="legalP" id="kapittel-2-paragraf-1-ledd-1">Bestemmelsene i dette kapitlet gjelder for organisert trenings- og konkurransekjøring på lukket bane eller annet avsperret område.</article></article><article class="legalArticle" data-lovdata-URL="SF/forskrift/2021-06-18-2127/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Krav til deltaker</span></h3><article class="legalP" id="kapittel-2-paragraf-2-ledd-1">Deltakerne skal følge fastsatt reglement for gjeldende bane og regelverk gitt av det motorsportforbundet arrangøren er tilknyttet.</article></article><article class="legalArticle" data-lovdata-URL="SF/forskrift/2021-06-18-2127/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Krav til organisering og regelverk</span></h3><article class="legalP" id="kapittel-2-paragraf-3-ledd-1">Trenings- og konkurransekjøring på lukket bane eller annet avsperret område må skje i regi av arrangør som organiserer slik aktivitet i medhold av reglement og tillatelser gitt av et motorsportforbund.</article><article class="legalP" id="kapittel-2-paragraf-3-ledd-2">Reglementet skal sikre at kjøring som skjer på lukket bane eller annet avsperret område organiseres og gjennomføres på en sikker måte for førere, andre deltakere, funksjonærer og tilskuere. Reglementet må som minimum inneholde<ol class="defaultList" type="a"><li data-name="a." value="1"><article class="listArticle" id="kapittel-2-paragraf-3-ledd-2-punkt-1"><article class="legalP" id="kapittel-2-paragraf-3-ledd-2-punkt-1-ledd-1">krav til godkjenning av banen som benyttes,</article></article></li><li data-name="b." value="2"><article class="listArticle" id="kapittel-2-paragraf-3-ledd-2-punkt-2"><article class="legalP" id="kapittel-2-paragraf-3-ledd-2-punkt-2-ledd-1">regler for banens utforming, herunder tiltak som skal hindre skade hos førere, andre deltakere, funksjonærer, service-, helse- og sikkerhetspersonell og tilskuere,</article></article></li><li data-name="c." value="3"><article class="listArticle" id="kapittel-2-paragraf-3-ledd-2-punkt-3"><article class="legalP" id="kapittel-2-paragraf-3-ledd-2-punkt-3-ledd-1">krav til arrangører, herunder krav om at arrangøren under trening- og konkurranser på stedet har tilgjengelig personell med erfaring fra organisert trenings- og konkurransekjøring på lukket bane eller annet avsperret område,</article></article></li><li data-name="d." value="4"><article class="listArticle" id="kapittel-2-paragraf-3-ledd-2-punkt-4"><article class="legalP" id="kapittel-2-paragraf-3-ledd-2-punkt-4-ledd-1">regler for ulike løpstyper motorsportforbundet organiserer,</article></article></li><li data-name="e." value="5"><article class="listArticle" id="kapittel-2-paragraf-3-ledd-2-punkt-5"><article class="legalP" id="kapittel-2-paragraf-3-ledd-2-punkt-5-ledd-1">krav til kjøretøy, godkjenning av kjøretøy, herunder krav til bruk av sikkerhetsutstyr i kjøretøyet,</article></article></li><li data-name="f." value="6"><article class="listArticle" id="kapittel-2-paragraf-3-ledd-2-punkt-6"><article class="legalP" id="kapittel-2-paragraf-3-ledd-2-punkt-6-ledd-1">krav til opplæring og godkjenning av førere og ledsagere,</article></article></li><li data-name="g." value="7"><article class="listArticle" id="kapittel-2-paragraf-3-ledd-2-punkt-7"><article class="legalP" id="kapittel-2-paragraf-3-ledd-2-punkt-7-ledd-1">krav til alder for førere av de ulike kjøretøytypene,</article></article></li><li data-name="h." value="8"><article class="listArticle" id="kapittel-2-paragraf-3-ledd-2-punkt-8"><article class="legalP" id="kapittel-2-paragraf-3-ledd-2-punkt-8-ledd-1">krav til personlig sikkerhetsutstyr,</article></article></li><li data-name="i." value="9"><article class="listArticle" id="kapittel-2-paragraf-3-ledd-2-punkt-9"><article class="legalP" id="kapittel-2-paragraf-3-ledd-2-punkt-9-ledd-1">krav til vakter og annet sikkerhetspersonell,</article></article></li><li data-name="j." value="10"><article class="listArticle" id="kapittel-2-paragraf-3-ledd-2-punkt-10"><article class="legalP" id="kapittel-2-paragraf-3-ledd-2-punkt-10-ledd-1">krav til brannberedskap,</article></article></li><li data-name="k." value="11"><article class="listArticle" id="kapittel-2-paragraf-3-ledd-2-punkt-11"><article class="legalP" id="kapittel-2-paragraf-3-ledd-2-punkt-11-ledd-1">krav til beredskap ved ulykke, herunder krav til tilstedeværelse av helsepersonell,</article></article></li><li data-name="l." value="12"><article class="listArticle" id="kapittel-2-paragraf-3-ledd-2-punkt-12"><article class="legalP" id="kapittel-2-paragraf-3-ledd-2-punkt-12-ledd-1">krav til arrangørlisens, vognlisens, førerlisens og andre lisenser som benyttes, herunder krav og informasjon om den forsikringsdekning som skal foreligge for skade på person- og eiendom, og</article></article></li><li data-name="m." value="13"><article class="listArticle" id="kapittel-2-paragraf-3-ledd-2-punkt-13"><article class="legalP" id="kapittel-2-paragraf-3-ledd-2-punkt-13-ledd-1">informasjon om innhenting av nødvendig tillatelse fra Statens vegvesen for arrangement.</article></article></li></ol></article><article class="legalP" id="kapittel-2-paragraf-3-ledd-3">Senest tre måneder før første gjennomføring av organisert trenings- og konkurransekjøring skal motorsportforbund oversende reglementet til Statens vegvesen. Endringer skal fortløpende innsendes til Statens vegvesen.</article><article class="legalP" id="kapittel-2-paragraf-3-ledd-4">Statens vegvesen kan i særskilte tilfeller stille krav om endringer i reglementet.</article></article><article class="legalArticle" data-lovdata-URL="SF/forskrift/2021-06-18-2127/§7" data-name="§7" id="kapittel-2-paragraf-4"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Krav til kjøretøy</span></h3><article class="legalP" id="kapittel-2-paragraf-4-ledd-1">Kjøretøy som brukes i forbindelse med organisert trenings- og konkurransekjøring skal oppfylle kravene i motorsportforskriften. Lisensiert rallybil og lisensiert trial- og enduromotorsykkel skal i tillegg oppfylle kravene i <a href="forskrift/1994-10-04-918">kjøretøyforskriften</a>, henholdsvis <a href="forskrift/1994-10-04-918/§8-5">§ 8-5</a> og <a href="forskrift/1994-10-04-918/§8-6">§ 8-6</a>. Øvrige kjøretøy som utelukkende brukes i forbindelse med organisert trenings- og konkurransekjøring på lukket bane eller annet avsperret område, behøver ikke tilfredsstille kravene i det kjøretøytekniske regelverket.</article><article class="legalP" id="kapittel-2-paragraf-4-ledd-2">Med unntak av lisensiert rallybil og trial- og enduromotorsykkel er kjøretøy som brukes i forbindelse med organisert trenings- og konkurransekjøring på lukket bane eller annet avsperret område, unntatt fra krav om registrering i <a href="forskrift/1990-01-25-92">forskrift 25. januar 1990 nr. 92 om bruk av kjøretøy</a>.</article><article class="legalP" id="kapittel-2-paragraf-4-ledd-3">Statens vegvesen kan i særskilte tilfeller forby bruk av kjøretøy og konkurranseformer.</article></article><article class="legalArticle" data-lovdata-URL="SF/forskrift/2021-06-18-2127/§8" data-name="§8" id="kapittel-2-paragraf-5"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Unntak fra krav til førerkort og minstealder</span></h3><article class="legalP" id="kapittel-2-paragraf-5-ledd-1">For trenings- og konkurransekjøring på lukket bane eller annet avsperret område gjøres det unntak fra krav i <a href="forskrift/2004-01-19-298">forskrift 19. januar 2004 nr. 298 om førerkort m.m.</a> til førerkort og minstealder.</article></article><article class="legalArticle" data-lovdata-URL="SF/forskrift/2021-06-18-2127/§9" data-name="§9" id="kapittel-2-paragraf-6"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Forsikring</span></h3><article class="legalP" id="kapittel-2-paragraf-6-ledd-1">Til dekning av skade som motorvogn kan volde i forbindelse med kjøring etter dette kapitlet, skal det tegnes forsikring med tilsvarende dekning som etter <a href="lov/1961-02-03">lov 3. februar 1961 om ansvar for skade som motorvogner gjer</a>.</article><article class="legalP" id="kapittel-2-paragraf-6-ledd-2">Forsikringen behøver likevel ikke omfatte:<ol class="defaultList" type="a"><li data-name="a." value="1"><article class="listArticle" id="kapittel-2-paragraf-6-ledd-2-punkt-1"><article class="legalP" id="kapittel-2-paragraf-6-ledd-2-punkt-1-ledd-1">skade på sjåfører eller passasjerer som deltar i kjøringen.</article></article></li><li data-name="b." value="2"><article class="listArticle" id="kapittel-2-paragraf-6-ledd-2-punkt-2"><article class="legalP" id="kapittel-2-paragraf-6-ledd-2-punkt-2-ledd-1">skade på motorvogn eller eiendom på lukket bane eller annet avsperret område.</article></article></li><li data-name="c." value="3"><article class="listArticle" id="kapittel-2-paragraf-6-ledd-2-punkt-3"><article class="legalP" id="kapittel-2-paragraf-6-ledd-2-punkt-3-ledd-1">tingsskade som påføres forsikringstakeren eller den som eier eller leier området der kjøringen finner sted.</article></article></li></ol></article><article class="legalP" id="kapittel-2-paragraf-6-ledd-3">Arrangøren må sikre at slik forsikring foreligger for aktivitet etter dette kapitlet.</article></article></section><section class="section" data-name="kap3" id="kapittel-3" data-lovdata-URL="SF/forskrift/2021-06-18-2127/KAPITTEL_3"><h2>Kapittel 3. Annen organisert kjøring på lukket bane som ikke innebærer et konkurranseelement</h2><article class="legalArticle" data-lovdata-URL="SF/forskrift/2021-06-18-2127/§10" data-name="§10" id="kapittel-3-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Virkeområde</span></h3><article class="legalP" id="kapittel-3-paragraf-1-ledd-1">Bestemmelsene i dette kapitlet gjelder for organisert kjøring på lukket bane som ikke innebærer et konkurranseelement og hvor kjøringen skjer med registrert motorvogn.</article></article><article class="legalArticle" data-lovdata-URL="SF/forskrift/2021-06-18-2127/§11" data-name="§11" id="kapittel-3-paragraf-2"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Krav til deltaker</span></h3><article class="legalP" id="kapittel-3-paragraf-2-ledd-1">Deltakerne skal følge fastsatt reglement for gjeldende bane og regelverk gitt av arrangøren.</article></article><article class="legalArticle" data-lovdata-URL="SF/forskrift/2021-06-18-2127/§12" data-name="§12" id="kapittel-3-paragraf-3"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Krav til arrangør</span></h3><article class="legalP" id="kapittel-3-paragraf-3-ledd-1">Arrangør som driver kurs- og opplæring for fører av motorvogn skal ha slik kunnskap og erfaring at deltakernes sikkerhet ivaretas. Arrangøren skal gi deltakerne nødvendig opplæring om kjøringen før denne påbegynnes.</article></article><article class="legalArticle" data-lovdata-URL="SF/forskrift/2021-06-18-2127/§13" data-name="§13" id="kapittel-3-paragraf-4"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Forsikring</span></h3><article class="legalP" id="kapittel-3-paragraf-4-ledd-1">For kjøretøy som benyttes til kjøring etter dette kapitlet må det være tegnet forsikring etter <a href="lov/1961-02-03">lov 3. februar 1961 om ansvar for skade som motorvogner gjer (bilansvarslova)</a>.</article><article class="legalP" id="kapittel-3-paragraf-4-ledd-2">For kjøring som ikke dekkes av forsikringen etter første ledd, må det tegnes særskilt forsikring med tilsvarende dekning som etter <a href="lov/1961-02-03">lov 3. februar 1961 om ansvar for skade som motorvogner gjer</a>.</article><article class="legalP" id="kapittel-3-paragraf-4-ledd-3">Forsikringen etter annet ledd behøver likevel ikke omfatte:<ol class="defaultList" type="a"><li data-name="a." value="1"><article class="listArticle" id="kapittel-3-paragraf-4-ledd-3-punkt-1"><article class="legalP" id="kapittel-3-paragraf-4-ledd-3-punkt-1-ledd-1">skade på sjåfører eller passasjerer som deltar i kjøringen.</article></article></li><li data-name="b." value="2"><article class="listArticle" id="kapittel-3-paragraf-4-ledd-3-punkt-2"><article class="legalP" id="kapittel-3-paragraf-4-ledd-3-punkt-2-ledd-1">skade på motorvogn eller eiendom på lukket bane eller annet avsperret område.</article></article></li><li data-name="c." value="3"><article class="listArticle" id="kapittel-3-paragraf-4-ledd-3-punkt-3"><article class="legalP" id="kapittel-3-paragraf-4-ledd-3-punkt-3-ledd-1">tingsskade som påføres forsikringstakeren eller den som eier eller leier området der kjøringen finner sted.</article></article></li></ol></article><article class="legalP" id="kapittel-3-paragraf-4-ledd-4">Arrangøren må sikre at slik forsikring foreligger for aktivitet etter dette kapitlet.</article></article></section><section class="section" data-name="kap4" id="kapittel-4" data-lovdata-URL="SF/forskrift/2021-06-18-2127/KAPITTEL_4"><h2>Kapittel 4. Annen bruk av gokart på bane eller avstengt område</h2><article class="legalArticle" data-lovdata-URL="SF/forskrift/2021-06-18-2127/§14" data-name="§14" id="kapittel-4-paragraf-1"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Annen bruk av gokart på bane eller avstengt område</span></h3><article class="legalP" id="kapittel-4-paragraf-1-ledd-1">Foretak og organisasjoner kan benytte gokart som er konstruert for en hastighet som ikke overskrider 50 km/t på anlegg som har driftstillatelse etter <a href="lov/2017-05-22-30">lov 22. mai 2017 nr. 30 om fornøyelsesinnretninger (tivoliloven)</a>.</article><article class="legalP" id="kapittel-4-paragraf-1-ledd-2">For slik bruk av go-kart gjøres det unntak fra:<ol class="defaultList" type="a"><li data-name="a." value="1"><article class="listArticle" id="kapittel-4-paragraf-1-ledd-2-punkt-1"><article class="legalP" id="kapittel-4-paragraf-1-ledd-2-punkt-1-ledd-1">tekniske krav og krav om godkjenning i <a href="forskrift/1994-10-04-918">forskrift 4. oktober 1994 nr. 918 om tekniske krav og godkjenning av kjøretøy, deler og utstyr (kjøretøyforskriften)</a></article></article></li><li data-name="b." value="2"><article class="listArticle" id="kapittel-4-paragraf-1-ledd-2-punkt-2"><article class="legalP" id="kapittel-4-paragraf-1-ledd-2-punkt-2-ledd-1">krav om registrering i <a href="forskrift/1990-01-25-92">forskrift 25. januar 1990 nr. 92 om bruk av kjøretøy</a></article></article></li><li data-name="c." value="3"><article class="listArticle" id="kapittel-4-paragraf-1-ledd-2-punkt-3"><article class="legalP" id="kapittel-4-paragraf-1-ledd-2-punkt-3-ledd-1">krav til førerkort i <a href="forskrift/2004-01-19-298">førerkortforskriften 19. januar 2004 nr. 298</a>, likevel slik at minstealder er 15 år.</article></article></li></ol></article></article></section><section class="section" data-name="kap5" id="kapittel-5" data-lovdata-URL="SF/forskrift/2021-06-18-2127/KAPITTEL_5"><h2>Kapittel 5. Ikrafttredelse. Endringer i andre forskrifter</h2><article class="legalArticle" data-lovdata-URL="SF/forskrift/2021-06-18-2127/§15" data-name="§15" id="kapittel-5-paragraf-1"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Ikrafttredelse</span></h3><article class="legalP" id="kapittel-5-paragraf-1-ledd-1">Denne forskrift trer i kraft 18. juni 2021. Fra samme tidspunkt oppheves <a href="forskrift/2001-01-15-26">forskrift 15. januar 2001 nr. 26 om motorsport på lukket bane eller annet avsperret område og om annen bruk av go-kart</a>.</article><article class="legalP" id="kapittel-5-paragraf-1-ledd-2">Med virkning fra forskriftens ikrafttredelse gjøres følgende endringer i andre forskrifter:</article><article class="defaultP">1. <a href="forskrift/2012-07-05-817">Forskrift 5. juli 2012 nr. 817 om godkjenning av bil og tilhenger til bil</a>: – – –</article><article class="defaultP">2. <a href="forskrift/2016-06-01-560">Forskrift 1. juni 2016 nr. 560 om godkjenning av moped og motorsykkel (motorsykkelforskriften)</a>: – – –</article><article class="defaultP">3. <a href="forskrift/1990-01-25-92">Forskrift 25. januar 1990 nr. 92 om bruk av kjøretøy</a>: – – –</article><article class="defaultP">4. <a href="forskrift/1994-10-04-918">Forskrift 4 oktober 1994 nr. 918 om tekniske krav og godkjenning av kjøretøy, deler og utstyr (kjøretøyforskriften)</a>: – – –</article></article></section></main></body></html>