<!DOCTYPE html><html lang="no"><head><title>Forskrift om spesielle kvoteordninger for kystfiskeflåten</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-11-07-1309</dd><dt class="dokid">DokumentID</dt><dd class="dokid">SF/forskrift/2003-11-07-1309</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="subunit">Etat</dt><dd class="subunit"><ul><li>Fiskeriavd.</li></ul></dd><dt class="publishedIn">Publisert i</dt><dd class="publishedIn">I 2003 hefte 14</dd><dt class="dateInForce">I kraft fra</dt><dd class="dateInForce">2003-11-07, 2004-01-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2025-01-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2024-12-20-3473">forskrift/2024-12-20-3473</a> fra 2025-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/2008-06-06-37/§14">lov/2008-06-06-37/§14</a></li></ul></dd><dt class="dateOfPublication">Kunngjort</dt><dd class="dateOfPublication">2003-11-07</dd><dt class="titleShort">Korttittel</dt><dd class="titleShort">Forskrift om spesielle kystfiskekvoteordninger</dd><dt class="title">Tittel</dt><dd class="title">Forskrift om spesielle kvoteordninger for kystfiskeflåten</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 7. november 2003 med hjemmel i <a href="lov/1983-06-03-40">lov av 3. juni 1983 nr. 40</a> om saltvannsfiske m.v. <a href="lov/1983-06-03-40/§5a">§ 5a</a>. Fremmet av Fiskeridepartementet (nå Nærings- og fiskeridepartementet). <br /> <strong>Tilføyd hjemmel:</strong> <a href="lov/2008-06-06-37">Lov 6. juni 2008 nr. 37</a> om forvaltning av viltlevande marine ressursar (havressurslova) <a href="lov/2008-06-06-37/§14">§ 14</a>. <br /> <strong>Endret</strong> ved <a href="forskrift/2004-04-16-622">forskrifter 16 april 2004 nr. 622</a>, <a href="forskrift/2004-10-15-1352">15 okt 2004 nr. 1352</a>, <a href="forskrift/2006-01-06-10">6 jan 2006 nr. 10</a>, <a href="forskrift/2007-01-18-46">18 jan 2007 nr. 46</a>, <a href="forskrift/2007-03-30-391">30 mars 2007 nr. 391</a>, <a href="forskrift/2007-06-08-586">8 juni 2007 nr. 586</a>, <a href="forskrift/2007-08-24-1000">24 aug 2007 nr. 1000</a>, <a href="forskrift/2007-12-14-1432">14 des 2007 nr. 1432</a>, <a href="forskrift/2008-02-08-118">8 feb 2008 nr. 118</a>, <a href="forskrift/2010-09-03-1235">3 sep 2010 nr. 1235</a>, <a href="forskrift/2013-06-14-644">14 juni 2013 nr. 644</a>, <a href="forskrift/2013-12-06-1396">6 des 2013 nr. 1396</a>, <a href="forskrift/2014-02-28-268">28 feb 2014 nr. 268</a>, <a href="forskrift/2015-06-19-693">19 juni 2015 nr. 693</a>, <a href="forskrift/2016-06-17-677">17 juni 2016 nr. 677</a>, <a href="forskrift/2017-06-21-828">21 juni 2017 nr. 828</a>, <a href="forskrift/2020-05-29-1096">29 mai 2020 nr. 1096</a>, <a href="forskrift/2020-11-27-2483">27 nov 2020 nr. 2483</a>, <a href="forskrift/2022-10-28-1807">28 okt 2022 nr. 1807</a> (i kraft 1 nov 2022), <a href="forskrift/2024-12-20-3473">20 des 2024 nr. 3473</a> (i kraft 1 jan 2025).</dd><dt class="refid">RefID</dt><dd class="refid">forskrift/2003-11-07-1309</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om spesielle kvoteordninger for kystfiskeflåten</a><ul class="tocSubUl"><li><a href="#kapittel-1" data-child-interval="§§ 1 – 3">Kap. 1 – Innledende bestemmelser</a><ul class="tocSubUl"><li><a href="#kapittel-1-paragraf-1">§ 1. Hvem forskriften gjelder</a></li><li><a href="#kapittel-1-paragraf-2">§ 2. Formål</a></li><li><a href="#kapittel-1-paragraf-3">§ 3. Definisjoner</a></li></ul></li><li><a href="#kapittel-2" data-child-interval="§§ 4 – 6">Kap. 2 – Særlig kvoteordning for fartøy med deltakeradgang med hjemmelslengde under 11 meter i fisket etter torsk, hyse og sei nord for 62 grader nord</a><ul class="tocSubUl"><li><a href="#kapittel-2-paragraf-1">§ 4. Bruk av særlig kvoteordning</a></li><li><a href="#kapittel-2-paragraf-2">§ 5. Uttreden av særlig kvoteordning</a></li><li><a href="#kapittel-2-paragraf-3">§ 6. (Opphevet)</a></li></ul></li><li><a href="#kapittel-3" data-child-interval="§§ 7 – 12">Kap. 3 – Strukturkvoteordning for fartøy med hjemmelslengde mellom 11 og 27,99 meter</a><ul class="tocSubUl"><li><a href="#kapittel-3-paragraf-1">§ 7. Tildeling av strukturkvote</a></li><li><a href="#kapittel-3-paragraf-2">§ 8. Vilkår for tildeling av strukturkvote</a></li><li><a href="#kapittel-3-paragraf-3">§ 9. Begrensninger i adgangen til å tildele strukturkvote</a></li><li><a href="#kapittel-3-paragraf-4">§ 10. Særlige regler for trålfiske etter reker sør for 62° N</a></li><li><a href="#kapittel-3-paragraf-5">§ 11. Årlig tildeling av strukturkvote og avkortning</a></li><li><a href="#kapittel-3-paragraf-6">§ 11a. Tildeling av strukturkvoter ved tildeling av deltakeradgang til erstatning for tilsvarende deltakeradgang</a></li><li><a href="#kapittel-3-paragraf-7">§ 11b. Splitting av strukturkvoter</a></li><li><a href="#kapittel-3-paragraf-8">§ 12. Kvotetak mv.</a></li></ul></li><li><a href="#kapittel-4" data-child-interval="§§ 13 – 14">Kap. 4 – Vedtaksmyndighet og ikrafttredelse</a><ul class="tocSubUl"><li><a href="#kapittel-4-paragraf-1">§ 13. Bemyndigelse og vedtaksmyndighet</a></li><li><a href="#kapittel-4-paragraf-2">§ 14. Ikrafttredelse</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/2003-11-07-1309" id="dokument"><h1>Forskrift om spesielle kvoteordninger for kystfiskeflåten</h1><section class="section" data-name="kap1" id="kapittel-1" data-lovdata-URL="SF/forskrift/2003-11-07-1309/KAPITTEL_1"><h2>Kap. 1 – Innledende bestemmelser</h2><article class="legalArticle" data-lovdata-URL="SF/forskrift/2003-11-07-1309/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Hvem forskriften gjelder</span></h3><article class="legalP" id="kapittel-1-paragraf-1-ledd-1">Forskriften gjelder for fartøy som eieren har adgang til å delta med i fiskerier som er adgangsbegrenset etter reglene i § 21 i <a href="lov/1999-03-26-15/§21">deltakerloven av 26. mars 1999 nr. 15</a>.</article><article class="legalP" id="kapittel-1-paragraf-1-ledd-2">Med adgangsbegrensede fiskerier menes fiskerier hvor det er stilt krav om tidligere deltakelse eller andre lignende krav, ut over krav om at fiskefartøyet må være innført i merkeregisteret for fiskefartøy og at eier og/eller høvedsmann må være ført i fiskermanntallet.</article><article class="changesToParent">Endret ved <a href="forskrift/2008-02-08-118">forskrift 8 feb 2008 nr. 118</a>.</article></article><article class="legalArticle" data-lovdata-URL="SF/forskrift/2003-11-07-1309/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Formål</span></h3><article class="legalP" id="kapittel-1-paragraf-2-ledd-1">Drifts- og strukturordningene har som formål å legge til rette for en positiv utvikling av de ulike fartøygruppene i kystflåten, ved å gjøre det mulig å utvide kvotegrunnlaget for det enkelte fartøy og derved legge opp en drift som sikrer virksomhet over en størst mulig del av året, og å legge til rette for spesialisering av driften og derved et mer lønnsomt driftsopplegg for det enkelte fartøy.</article></article><article class="legalArticle" data-lovdata-URL="SF/forskrift/2003-11-07-1309/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-3-ledd-1">Med «driftsordninger» menes ordninger hvor det kan utveksles en eller flere kvoter mellom fartøy, uten at noe fartøy tas permanent ut av fiske.</article><article class="legalP" id="kapittel-1-paragraf-3-ledd-2">Med «strukturkvoteordning» menes en ordning hvor det kan utveksles en eller flere kvoter mellom fartøy, dersom et fartøy tas permanent ut av fiske.</article><article class="legalP" id="kapittel-1-paragraf-3-ledd-3">Med «hjemmelslengde» menes den lengde fartøyet henter sin kvotefaktor fra.</article><article class="legalP" id="kapittel-1-paragraf-3-ledd-4">Med «strukturkvote» menes kvotefaktoren for det fartøyet som tas ut av fiske, avkortet i henhold til <a href="forskrift/2003-11-07-1309/§11">§ 11</a> første ledd.</article><article class="legalP" id="kapittel-1-paragraf-3-ledd-5">Med «startet fiske» menes når det er fisket og levert fangst samt skrevet landingsseddel og/eller sluttseddel på fartøyet på det aktuelle fiskeslaget for vedkommende år.</article><article class="changesToParent">Endret ved <a href="forskrift/2013-06-14-644">forskrift 14 juni 2013 nr. 644</a>.</article></article></section><section class="section" data-name="kap2" id="kapittel-2" data-lovdata-URL="SF/forskrift/2003-11-07-1309/KAPITTEL_2"><h2>Kap. 2 – Særlig kvoteordning for fartøy med deltakeradgang med hjemmelslengde under 11 meter i fisket etter torsk, hyse og sei nord for 62 grader nord</h2><article class="changesToParent">Overskriften endret ved <a href="forskrift/2007-01-18-46">forskrifter 18 jan 2007 nr. 46</a>, <a href="forskrift/2024-12-20-3473">20 des 2024 nr. 3473</a> (i kraft 1 jan 2025).</article><article class="legalArticle" data-lovdata-URL="SF/forskrift/2003-11-07-1309/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Bruk av særlig kvoteordning</span></h3><article class="legalP" id="kapittel-2-paragraf-1-ledd-1">Fiskeridirektoratet kan etter søknad gi fartøyeier tillatelse til bruk av særlig kvoteordning i fisket etter torsk, hyse og sei nord for 62 grader nord.</article><article class="legalP" id="kapittel-2-paragraf-1-ledd-2">Tillatelse til bruk av særlig kvoteordning i fisket etter torsk, hyse og sei kan bare gis dersom følgende vilkår er oppfylt:<ol class="defaultList" type="a"><li data-name="a." value="1"><article class="listArticle" id="kapittel-2-paragraf-1-ledd-2-punkt-1"><article class="legalP" id="kapittel-2-paragraf-1-ledd-2-punkt-1-ledd-1">Fartøyeier må på vedtakstidspunktet være eier av to fartøy med deltakeradgang i lukket gruppe i fisket etter torsk, hyse og sei nord for 62 grader nord med hjemmelslengde under 11 meter. Fartøyene må på vedtakstidspunktet ha samme direkte eier.</article></article></li><li data-name="b." value="2"><article class="listArticle" id="kapittel-2-paragraf-1-ledd-2-punkt-2"><article class="legalP" id="kapittel-2-paragraf-1-ledd-2-punkt-2-ledd-1">Fartøyeier må ha eid begge fartøyene det foregående kvoteår.</article></article></li><li data-name="c." value="3"><article class="listArticle" id="kapittel-2-paragraf-1-ledd-2-punkt-3"><article class="legalP" id="kapittel-2-paragraf-1-ledd-2-punkt-3-ledd-1">Det ene fartøyets deltakeradgang må oppgis. Det kan ikke være registrert fangst inneværende år på deltakeradgangen som oppgis.</article></article></li><li data-name="d." value="4"><article class="listArticle" id="kapittel-2-paragraf-1-ledd-2-punkt-4"><article class="legalP" id="kapittel-2-paragraf-1-ledd-2-punkt-4-ledd-1">Fartøyet som oppgir deltakeradgang skal slettes i merkeregisteret. Dette er ikke til hinder for at dette fartøyet senere kan føres inn igjen i merkeregisteret med samme eller annen eier dersom vilkårene for dette er oppfylt.</article></article></li></ol></article><article class="legalP" id="kapittel-2-paragraf-1-ledd-3">Tillatelse til bruk av særlig kvoteordning gir fartøyeier adgang til å fiske to kvoter i det aktuelle fisket med fartøyet som ikke slettes i merkeregisteret, henholdsvis kvote for fartøyets egen deltakeradgang og kvote for den oppgitte deltakeradgangen. Fartøyet kan ikke delta i samfiske (kvotesamarbeidsordning) i fisket etter torsk, hyse og sei for fartøy i lukket gruppe i den perioden fartøyet har tillatelse til bruk av særlig kvoteordning.</article><article class="changesToParent">Opphevet ved forskrift <a href="forskrift/2007-12-14-1432">forskrift 14 des 2007 nr. 1432</a> (i kraft 1 jan 2008), tilføyd ved forskrift <a href="forskrift/2024-12-20-3473">20 des 2024 nr. 3473</a> (i kraft 1 jan 2025).</article></article><article class="legalArticle" data-lovdata-URL="SF/forskrift/2003-11-07-1309/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Uttreden av særlig kvoteordning</span></h3><article class="legalP" id="kapittel-2-paragraf-2-ledd-1">Fiskeridirektoratet kan etter søknad gi fartøyeier tillatelse til uttreden av den særlige kvoteordningen. Tillatelse til uttreden av den særlige kvoteordningen kan bare gis virkning fra kvoteårsskifte.</article><article class="legalP" id="kapittel-2-paragraf-2-ledd-2">Tillatelse til uttreden av den særlige kvoteordningen innebærer at fartøyet som har deltatt i ordningen bare kan fiske kvote for én deltakeradgang i det aktuelle fisket fra og med dato for uttreden.</article><article class="legalP" id="kapittel-2-paragraf-2-ledd-3">Det kan i forbindelse med uttreden av den særlige kvoteordningen tildeles deltakeradgang til annet fartøy i medhold av <a href="forskrift/2024-12-19-3322">deltakerforskriften</a> og i henhold til søknaden om uttreden. Deltakeradgangen skal gjelde i samme fiskeri og ha samme hjemmelslengde som deltakeradgangen som ble oppgitt ved inntreden i ordningen og kan bare tildeles fartøy med største lengde under 11 meter. Slik deltakeradgang kan tildeles uten hensyn til mottakende fartøys øvrige driftsgrunnlag.</article><article class="changesToParent">Opphevet ved forskrift <a href="forskrift/2007-12-14-1432">forskrift 14 des 2007 nr. 1432</a> (i kraft 1 jan 2008), tilføyd ved forskrift <a href="forskrift/2024-12-20-3473">20 des 2024 nr. 3473</a> (i kraft 1 jan 2025).</article></article><article class="legalArticle" data-lovdata-URL="SF/forskrift/2003-11-07-1309/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">(Opphevet)</span></h3><article class="changesToParent">Opphevet ved forskrift <a href="forskrift/2007-12-14-1432">forskrift 14 des 2007 nr. 1432</a> (i kraft 1 jan 2008).</article></article></section><section class="section" data-name="kap3" id="kapittel-3" data-lovdata-URL="SF/forskrift/2003-11-07-1309/KAPITTEL_3"><h2>Kap. 3 – Strukturkvoteordning for fartøy med hjemmelslengde mellom 11 og 27,99 meter</h2><article class="changesToParent">Overskriften endret ved <a href="forskrift/2007-06-08-586">forskrift 8 juni 2007 nr. 586</a>.</article><article class="legalArticle" data-lovdata-URL="SF/forskrift/2003-11-07-1309/§7" data-name="§7" id="kapittel-3-paragraf-1"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Tildeling av strukturkvote</span></h3><article class="legalP" id="kapittel-3-paragraf-1-ledd-1">Dersom et fartøy tas permanent ut av fiske på de vilkår som er fastsatt i forskriften her, kan det gis tillatelse til at de enkelte kvotene i adgangsbegrensede fiskerier som nevnt i <a href="forskrift/2003-11-07-1309/§1">§ 1</a> og som ellers ville blitt tildelt for fiske med dette fartøyet, fiskes med ett eller flere andre fartøy som strukturkvote.</article><article class="legalP" id="kapittel-3-paragraf-1-ledd-2">Strukturkvotene av de ulike fiskeslag, og kvoten av det enkelte fiskeslag, kan fordeles mellom flere fartøy innenfor de begrensningene som følger av forskriften her.</article><article class="legalP" id="kapittel-3-paragraf-1-ledd-3">Det fartøyet som tildeles strukturkvote, må selv ha adgang til å delta i vedkommende fiskeri.</article><article class="legalP" id="kapittel-3-paragraf-1-ledd-4">Adgangen til å tildele strukturkvote omfatter ikke kvote av sel, hval, rognkjeks og kongekrabbe.</article><article class="legalP" id="kapittel-3-paragraf-1-ledd-5">Dersom et fiskeri blir adgangsbegrenset etter reglene i <a href="lov/1999-03-26-15/§21">deltakerloven § 21</a> etter at et fartøy er tatt ut av fiske, kan det tildeles strukturkvote i dette fiskeriet til det eller de gjenværende fartøy dersom det uttatte fartøyet fylte vilkårene for å bli tildelt deltakeradgang i vedkommende fiskeri.</article><article class="changesToParent">Opphevet ved <a href="forskrift/2006-01-06-10">forskrift 6 jan 2006 nr. 10</a>, se likevel dennes III for overgangsordning. Tilføyd ved <a href="forskrift/2007-06-08-586">forskrift 8 juni 2007 nr. 586</a>.</article></article><article class="legalArticle" data-lovdata-URL="SF/forskrift/2003-11-07-1309/§8" data-name="§8" id="kapittel-3-paragraf-2"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Vilkår for tildeling av strukturkvote</span></h3><article class="legalP" id="kapittel-3-paragraf-2-ledd-1">Tillatelse etter <a href="forskrift/2003-11-07-1309/§7">§ 7</a> kan gis når:<ol class="defaultList" type="a"><li data-name="a." value="1"><article class="listArticle" id="kapittel-3-paragraf-2-ledd-1-punkt-1"><article class="legalP" id="kapittel-3-paragraf-2-ledd-1-punkt-1-ledd-1">ett eller flere fartøy som nevnt i <a href="forskrift/2003-11-07-1309/§1">§ 1</a> blir meldt ut av registeret over fiskefartøy, og</article></article></li><li data-name="b." value="2"><article class="listArticle" id="kapittel-3-paragraf-2-ledd-1-punkt-2"><article class="legalP" id="kapittel-3-paragraf-2-ledd-1-punkt-2-ledd-1">alle deltakeradganger og konsesjoner knyttet til fartøyet eller fartøyene som blir meldt ut av merkeregisteret, blir oppgitt.</article></article></li></ol></article><article class="legalP" id="kapittel-3-paragraf-2-ledd-2">Dersom det er tildelt konsesjoner for fiske med det fartøyet som tas ut av fiske, kan tilsvarende konsesjon tildeles det gjenværende fartøyet dersom fartøyet fyller vilkårene for slik tildeling og den aktuelle konsesjonen har vært nyttet aktivt. Dersom det uttatte fartøyet hadde adgang til å delta i fiskerier som det gjenværende ikke hadde adgang til, kan slik deltakeradgang på tilsvarende vilkår retildeles det gjenværende fartøyet. Vilkårene fastsatt i <a href="forskrift/2003-11-07-1309/§9">§ 9</a> annet og tredje ledd gjelder tilsvarende for slik retildeling av deltakeradgang.</article><article class="legalP" id="kapittel-3-paragraf-2-ledd-3">Det kan settes vilkår for tildeling av strukturkvote, når dette følger av alminnelige forvaltningsrettslige regler.</article><article class="changesToParent">Endret ved <a href="forskrift/2013-12-06-1396">forskrifter 6 des 2013 nr. 1396</a>, <a href="forskrift/2020-05-29-1096">29 mai 2020 nr. 1096</a>, <a href="forskrift/2020-11-27-2483">27 nov 2020 nr. 2483</a>.</article></article><article class="legalArticle" data-lovdata-URL="SF/forskrift/2003-11-07-1309/§9" data-name="§9" id="kapittel-3-paragraf-3"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Begrensninger i adgangen til å tildele strukturkvote</span></h3><article class="legalP" id="kapittel-3-paragraf-3-ledd-1">Adgangen til å tildele strukturkvote etter <a href="forskrift/2003-11-07-1309/§7">§ 7</a> gjelder bare for fartøy med en hjemmelslengde for kvotetildeling mellom 11 og 27,99 meter. I kystnotfisket etter makrell er nedre grense likevel hjemmelslengde på 13 meter.</article><article class="legalP" id="kapittel-3-paragraf-3-ledd-2">Det eller de fartøy som tildeles strukturkvote og det fartøyet som tas ut av fiske, må begge eller alle enten ha en hjemmelslengde for kvotetildeling mellom 11 (13) og 14,99 meter, 15 og 20,99 meter eller mellom 21 og 27,99 meter, i det fiskeriet hvor det skal tildeles strukturkvote. Det kan gjøres unntak fra denne gruppeinndelingen dersom reguleringen av et fiskeri er basert på gruppeinndelinger ved andre størrelsesgrenser. Det kan også gjøres unntak fra denne gruppeinndelingen for fartøy som eies med mer enn 50% av samme person eller samme selskap, dersom samme person har hatt slik eierandel i fartøyene eller i selskapet/selskapene registrert i merkeregisteret siden før 28. mars 2003. Det kan også gjøres unntak fra den nedre grensen på hjemmelslengde 11 meter dersom fartøyet har hjemmelslengde mellom 10 og 11 meter og fartøyene har hatt samme eier(e) registrert i merkeregisteret siden før 16. mars 2007.</article><article class="legalP" id="kapittel-3-paragraf-3-ledd-3">Når det gjelder kvote av torsk, hyse og sei må det eller de fartøy som tildeles strukturkvote og det fartøyet som tas ut av fiske, begge eller alle ha vært registrert i samme landsdel i minst 12 måneder før det kan tildeles strukturkvote. Nord-Norge (Finnmark, Troms og Nordland) og Sør-Norge (fra Trøndelag og sørover) regnes i denne sammenheng som hver sin landsdel. Unntak fra dette gjelder bare i de tilfeller som følger av <a href="forskrift/2015-12-08-1418">forskrift 8. desember 2015 nr. 1418</a> om adgang til å delta i kystfiskefartøygruppens fiske for 2016 <a href="forskrift/2015-12-08-1418/§45">§ 45</a>, eller bestemmelser som kommer til erstatning for denne.</article><article class="legalP" id="kapittel-3-paragraf-3-ledd-4">Det kan ikke tildeles strukturkvote dersom<ol class="defaultList" type="a"><li data-name="a." value="1"><article class="listArticle" id="kapittel-3-paragraf-3-ledd-4-punkt-1"><article class="legalP" id="kapittel-3-paragraf-3-ledd-4-punkt-1-ledd-1">deltakeradgangen som oppgis er tildelt i rekrutteringsøyemed, og</article></article></li><li data-name="b." value="2"><article class="listArticle" id="kapittel-3-paragraf-3-ledd-4-punkt-2"><article class="legalP" id="kapittel-3-paragraf-3-ledd-4-punkt-2-ledd-1">fartøyet som tildeles strukturkvote ikke er i samme eie som fartøyet som tas ut av fiske, og som deltakeradgangen oppgis fra.</article></article></li></ol></article><article class="changesToParent">Endret ved <a href="forskrift/2007-06-08-586">forskrifter 8 juni 2007 nr. 586</a>, <a href="forskrift/2007-12-14-1432">14 des 2007 nr. 1432</a> (i kraft 1 jan 2008), <a href="forskrift/2016-06-17-677">17 juni 2016 nr. 677</a>.</article></article><article class="legalArticle" data-lovdata-URL="SF/forskrift/2003-11-07-1309/§10" data-name="§10" id="kapittel-3-paragraf-4"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Særlige regler for trålfiske etter reker sør for 62° N</span></h3><article class="legalP" id="kapittel-3-paragraf-4-ledd-1">Det kan ikke tildeles strukturkvote av reker sør for 62 grader nord til et fartøy som har større lasteromsvolum enn 500 m<sup>3</sup>, på grunnlag av uttak av et fartøy med mindre lasteromsvolum enn 500 m<sup>3</sup>. Adgang til å delta i trålfisket etter reker sør for 62 grader nord kan i slike tilfeller heller ikke retildeles etter reglene i <a href="forskrift/2003-11-07-1309/§8">§ 8</a> annet ledd.</article><article class="changesToParent">Tilføyd ved <a href="forskrift/2007-08-24-1000">forskrift 24 aug 2007 nr. 1000</a>, endret ved <a href="forskrift/2008-02-08-118">forskrifter 8 feb 2008 nr. 118</a>, <a href="forskrift/2010-09-03-1235">3 sep 2010 nr. 1235</a>.</article></article><article class="legalArticle" data-lovdata-URL="SF/forskrift/2003-11-07-1309/§11" data-name="§11" id="kapittel-3-paragraf-5"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Årlig tildeling av strukturkvote og avkortning</span></h3><article class="legalP" id="kapittel-3-paragraf-5-ledd-1">Strukturkvote tildeles for ett år av gangen, og kan tildeles i inntil 20 år. Strukturkvoter som er tildelt første gang før 2007, kan tildeles i inntil 25 år regnet fra og med 2008. Strukturkvoten skal tilsvare kvotefaktoren for det fartøyet som tas ut av fiske, men avkortet med 10 prosent av denne.</article><article class="legalP" id="kapittel-3-paragraf-5-ledd-2">Prøving av om vilkårene for tildeling er oppfylt skal gjøres før første gangs tildeling. Den årlige tildelingen skjer uten ny prøving, med mindre det fremkommer opplysninger som tyder på at vilkårene likevel ikke er oppfylt eller det av andre grunner er nødvendig å ta saken opp til ny prøving.</article><article class="changesToParent">Endret ved <a href="forskrift/2006-01-06-10">forskrifter 6 jan 2006 nr. 10</a>, <a href="forskrift/2007-06-08-586">8 juni 2007 nr. 586</a>, <a href="forskrift/2007-08-24-1000">24 aug 2007 nr. 1000</a> (tidligere § 10), <a href="forskrift/2013-06-14-644">14 juni 2013 nr. 644</a>, <a href="forskrift/2014-02-28-268">28 feb 2014 nr. 268</a>, <a href="forskrift/2020-11-27-2483">27 nov 2020 nr. 2483</a>.</article></article><article class="legalArticle" data-lovdata-URL="SF/forskrift/2003-11-07-1309/§11a" data-name="§11a" id="kapittel-3-paragraf-6"><h3 class="legalArticleHeader"><span class="legalArticleValue">§ 11a</span>. <span class="legalArticleTitle">Tildeling av strukturkvoter ved tildeling av deltakeradgang til erstatning for tilsvarende deltakeradgang</span></h3><article class="legalP" id="kapittel-3-paragraf-6-ledd-1">Ved tildeling av deltakeradgang etter <a href="lov/1999-03-26-15/§21">deltakerloven § 21</a> tredje ledd eller bestemmelser gitt i medhold av denne faller fartøyets strukturkvoter knyttet til deltakeradgangen som oppgis bort, jf. <a href="forskrift/2003-11-07-1309/§7">§ 7</a> tredje ledd. Det kan tildeles strukturkvote til fartøyet som tildeles slik deltakeradgang, til erstatning for den bortfalte strukturkvoten, dersom vilkårene for tildeling er til stede. Tidsbegrensningene i <a href="forskrift/2003-11-07-1309/§11">§ 11</a> fortsetter å løpe. Det skal ikke skje tildeling etter annet punktum dersom strukturkvote som oppgis er tildelt første gang som følge av at deltakeradgang tildelt i rekrutteringsøyemed er oppgitt.</article><article class="changesToParent">Tilføyd ved <a href="forskrift/2015-06-19-693">forskrift 19 juni 2015 nr. 693</a> (i kraft 1 juli 2015), endret ved <a href="forskrift/2016-06-17-677">forskrift 17 juni 2016 nr. 677</a>.</article></article><article class="legalArticle" data-lovdata-URL="SF/forskrift/2003-11-07-1309/§11b" data-name="§11b" id="kapittel-3-paragraf-7"><h3 class="legalArticleHeader"><span class="legalArticleValue">§ 11b</span>. <span class="legalArticleTitle">Splitting av strukturkvoter</span></h3><article class="legalP" id="kapittel-3-paragraf-7-ledd-1">Det kan tildeles strukturkvote eller deler av strukturkvote med virkning fra kommende kvoteår til erstatning for tilsvarende strukturkvote eller deler av strukturkvote som oppgis med virkning fra utløpet av inneværende kvoteår, dersom vilkårene for tildeling er til stede. Tidsbegrensningene i <a href="forskrift/2003-11-07-1309/§11">§ 11</a> fortsetter å løpe. Det skal ikke skje tildeling etter første punktum dersom strukturkvote som oppgis er tildelt første gang som følge av at deltakeradgang tildelt i rekrutteringsøyemed er oppgitt.</article><article class="changesToParent">Tilføyd ved <a href="forskrift/2015-06-19-693">forskrift 19 juni 2015 nr. 693</a> (i kraft 1 juli 2015), endret ved <a href="forskrift/2016-06-17-677">forskrift 17 juni 2016 nr. 677</a>.</article></article><article class="legalArticle" data-lovdata-URL="SF/forskrift/2003-11-07-1309/§12" data-name="§12" id="kapittel-3-paragraf-8"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Kvotetak mv.</span></h3><article class="legalP" id="kapittel-3-paragraf-8-ledd-1">Fartøy med hjemmelslengde for kvotetildeling mellom 15 og 27,99 meter kan ikke tildeles større kvote enn 4 ganger fartøyets egen kvote, inkludert fartøyets egen kvote. Et fartøy kan likevel tildeles kvote inntil 6 ganger fartøyets egen kvote, inkludert fartøyets egen kvote, i enten torskesektoren eller pelagisk sektor dersom fartøyet ikke tildeles mer enn 2 ganger fartøyets egen kvote inkludert fartøyets egen kvote i den andre sektoren.</article><article class="legalP" id="kapittel-3-paragraf-8-ledd-2">Fartøy med hjemmelslengde for kvotetildeling mellom 11 og 14,99 meter kan ikke tildeles større kvote enn 3 ganger fartøyets egen kvote, inkludert fartøyets egen kvote. Dersom fartøyet bare tildeles strukturkvote enten i torskesektoren eller i pelagisk sektor, gjelder likevel et kvotetak på 5 ganger fartøyets egen kvote i hvert enkelt fiskeri i sektoren, inkludert fartøyets egen kvote.</article><article class="legalP" id="kapittel-3-paragraf-8-ledd-3">Strukturkvote tildeles for fiske med det enkelte fartøy, men kan tildeles for fiske med annet eller flere andre fartøy etter reglene i forskriften her, eller for fiske med et erstatningsfartøy dersom fartøyet skiftes ut.</article><article class="changesToParent">Endret ved <a href="forskrift/2007-06-08-586">forskrifter 8 juni 2007 nr. 586</a>, <a href="forskrift/2007-08-24-1000">24 aug 2007 nr. 1000</a> (tidligere § 11), <a href="forskrift/2013-06-14-644">14 juni 2013 nr. 644</a>, <a href="forskrift/2017-06-21-828">21 juni 2017 nr. 828</a> (i kraft 1 juli 2017).</article></article></section><section class="section" data-name="kap4" id="kapittel-4" data-lovdata-URL="SF/forskrift/2003-11-07-1309/KAPITTEL_4"><h2>Kap. 4 – Vedtaksmyndighet og ikrafttredelse</h2><article class="legalArticle" data-lovdata-URL="SF/forskrift/2003-11-07-1309/§13" data-name="§13" id="kapittel-4-paragraf-1"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Bemyndigelse og vedtaksmyndighet</span></h3><article class="legalP" id="kapittel-4-paragraf-1-ledd-1">Departementet kan endre denne forskriften.</article><article class="legalP" id="kapittel-4-paragraf-1-ledd-2">Fiskeridirektoratet fatter vedtak etter denne forskriften. Fiskeridirektoratets klagesaksenhet er klageinstans.</article><article class="changesToParent">Endret ved <a href="forskrift/2007-08-24-1000">forskrifter 24 aug 2007 nr. 1000</a> (tidligere § 12), <a href="forskrift/2022-10-28-1807">28 okt 2022 nr. 1807</a> (i kraft 1 nov 2022).</article></article><article class="legalArticle" data-lovdata-URL="SF/forskrift/2003-11-07-1309/§14" data-name="§14" id="kapittel-4-paragraf-2"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Ikrafttredelse</span></h3><article class="legalP" id="kapittel-4-paragraf-2-ledd-1">Denne forskrift trer i kraft straks. Tillatelse til å nytte driftsordningene eller tildeling av strukturkvote gjelder likevel først fra og med 1. januar 2004.</article><article class="changesToParent">Endret ved <a href="forskrift/2007-08-24-1000">forskrift 24 aug 2007 nr. 1000</a> (tidligere § 13).</article></article></section></main></body></html>