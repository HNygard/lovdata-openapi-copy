<!DOCTYPE html><html lang="nb"><head><title>Forskrift om barnevernstjenestens oppfølging av barn på barnevernsinstitusjon (oppfølgingsforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2022-12-15-2240</dd><dt class="dokid">DokumentID</dt><dd class="dokid">SF/forskrift/2022-12-15-2240</dd><dt class="ministry">Departement</dt><dd class="ministry"><ul><li>Barne- og familiedepartementet</li></ul></dd><dt class="subunit">Etat</dt><dd class="subunit"><ul><li>Barnevernsavdelingen</li></ul></dd><dt class="dateInForce">I kraft fra</dt><dd class="dateInForce">2023-01-01</dd><dt class="basedOn">Hjemmel</dt><dd class="basedOn"><ul><li><a href="lov/2021-06-18-97/§10-19">lov/2021-06-18-97/§10-19</a></li></ul></dd><dt class="dateOfPublication">Kunngjort</dt><dd class="dateOfPublication">2022-12-16 10:50</dd><dt class="titleShort">Korttittel</dt><dd class="titleShort">Oppfølgingsforskriften</dd><dt class="title">Tittel</dt><dd class="title">Forskrift om barnevernstjenestens oppfølging av barn på barnevernsinstitusjon (oppfølgingsforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Barne- og familiedepartementet 15. desember 2022 med hjemmel i <a href="lov/2021-06-18-97/§10-19">lov 18. juni 2021 nr. 97 om barnevern (barnevernsloven) § 10-19</a>.</dd><dt class="refid">RefID</dt><dd class="refid">forskrift/2022-12-15-2240</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om barnevernstjenestens oppfølging av barn på barnevernsinstitusjon (oppfølgingsforskriften)</a><ul class="tocSubUl"><li><a href="#paragraf-1">§ 1. Formål</a></li><li><a href="#paragraf-2">§ 2. Virkeområde</a></li><li><a href="#paragraf-3">§ 3. Plikt til oppfølging, besøk og annen kontakt med barnet</a></li><li><a href="#paragraf-4">§ 4. Barnets kontaktperson</a></li><li><a href="#paragraf-5">§ 5. Samarbeid og informasjonsutveksling om barnet</a></li><li><a href="#paragraf-6">§ 6. Plan for oppfølging av barnet</a></li><li><a href="#paragraf-7">§ 7. Oppstart og avslutning av institusjonsoppholdet</a></li><li><a href="#paragraf-8">§ 8. Barnevernstjenestens oppfølging av barnet ved akuttvedtak</a></li><li><a href="#paragraf-9">§ 9. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2022-12-15-2240" id="dokument"><h1>Forskrift om barnevernstjenestens oppfølging av barn på barnevernsinstitusjon (oppfølgingsforskriften)</h1><article class="legalArticle" data-lovdata-URL="SF/forskrift/2022-12-15-2240/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med forskriften er at barnevernstjenesten ivaretar sitt løpende og helhetlige ansvar for å følge opp barn på institusjon. Forskriften skal bidra til at barnevernstjenesten har god kunnskap om barnets omsorgssituasjon og utvikling gjennom hele institusjonsoppholdet. Forskriften skal også bidra til at barnevernstjenesten systematisk og regelmessig vurderer om barnet får hjelp, omsorg og behandling tilpasset det enkelte barnets behov, eller om det er behov for endringer eller ytterligere tiltak.</article><article class="legalP" id="paragraf-1-ledd-2">Forskriften skal bidra til at barnevernstjenesten og institusjonen samarbeider tett for å ivareta hensynet til barnets beste under hele institusjonsoppholdet.</article><article class="legalP" id="paragraf-1-ledd-3">Barnevernstjenesten skal i sin oppfølging av barn på institusjon ta hensyn til barnets etniske, kulturelle, språklige og religiøse bakgrunn. Samiske barns særskilte rettigheter skal ivaretas.</article></article><article class="legalArticle" data-lovdata-URL="SF/forskrift/2022-12-15-2240/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften gjelder ved opphold på barnevernsinstitusjoner med hjemmel i <a href="lov/2021-06-18-97/§3-2">barnevernsloven § 3-2</a>, <a href="lov/2021-06-18-97/§4-2">§ 4-2</a>, <a href="lov/2021-06-18-97/§4-4">§ 4-4</a>, <a href="lov/2021-06-18-97/§4-5">§ 4-5</a>, <a href="lov/2021-06-18-97/§5-3">§ 5-3</a>, <a href="lov/2021-06-18-97/§6-1">§ 6-1</a>, <a href="lov/2021-06-18-97/§6-2">§ 6-2</a>, <a href="lov/2021-06-18-97/§6-3">§ 6-3</a> annet ledd og <a href="lov/2021-06-18-97/§6-6">§ 6-6</a>.</article></article><article class="legalArticle" data-lovdata-URL="SF/forskrift/2022-12-15-2240/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Plikt til oppfølging, besøk og annen kontakt med barnet</span></h2><article class="legalP" id="paragraf-3-ledd-1">Barnevernstjenesten skal følge opp barnet gjennom hele institusjonsoppholdet og ha oversikt over alle forhold som er relevante for barnets omsorgssituasjon og behandling.</article><article class="legalP" id="paragraf-3-ledd-2">Barnevernstjenesten skal følge med på institusjonens protokoller etter <a href="lov/2021-06-18-97/§10-14">barnevernsloven § 10-14</a> og løpende følge med på utviklingen.</article><article class="legalP" id="paragraf-3-ledd-3">Barnevernstjenesten må ha regelmessig kontakt med barnet, og tett kontakt hvis barnets situasjon tilsier det. Barnet skal få medvirke i valg av kommunikasjonsform og hyppighet på kontakt med barnevernstjenesten.</article><article class="legalP" id="paragraf-3-ledd-4">Barnevernstjenesten må besøke barnet så ofte som nødvendig for å oppfylle sitt oppfølgings- og omsorgsansvar. Det må vurderes i hver enkelt sak hvor ofte barnevernstjenesten skal besøke barnet. Barnets mening skal vektlegges i vurderingen.</article><article class="legalP" id="paragraf-3-ledd-5">Barnet skal tilbys en enesamtale i forbindelse med oppfølgingsbesøk på institusjonen. Barnevernstjenesten skal legge til rette for at barnet fritt kan uttale seg om alle sider ved institusjonsoppholdet, og gi barnet informasjon om hvordan opplysninger fra barnet kan bli benyttet.</article><article class="legalP" id="paragraf-3-ledd-6">Barnevernstjenesten skal dokumentere oppfølgingen av barnet og sine vurderinger av om barnet får hjelp, omsorg og behandling.</article></article><article class="legalArticle" data-lovdata-URL="SF/forskrift/2022-12-15-2240/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Barnets kontaktperson</span></h2><article class="legalP" id="paragraf-4-ledd-1">Barnet skal ha en kontaktperson i barnevernstjenesten under institusjonsoppholdet. Kontaktpersonen skal aktivt arbeide for å etablere og opprettholde en god relasjon til barnet, og ha kunnskap om barnets sak.</article></article><article class="legalArticle" data-lovdata-URL="SF/forskrift/2022-12-15-2240/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Samarbeid og informasjonsutveksling om barnet</span></h2><article class="legalP" id="paragraf-5-ledd-1">Barnevernstjenesten og institusjonen skal samarbeide om å gi barnet et helhetlig og samordnet tjenestetilbud under institusjonsoppholdet.</article><article class="legalP" id="paragraf-5-ledd-2">Barnevernstjenesten skal sørge for at institusjonen til enhver tid har den informasjonen som er nødvendig for å gi barnet forsvarlig omsorg og behandling. Dette omfatter også informasjon som er nødvendig for å ivareta barnets rett til tjenester og ytelser etter annet lov- og regelverk.</article><article class="legalP" id="paragraf-5-ledd-3">Institusjonen skal holde barnevernstjenesten oppdatert om forhold av betydning for barnevernstjenestens oppfølging av barnet.</article></article><article class="legalArticle" data-lovdata-URL="SF/forskrift/2022-12-15-2240/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Plan for oppfølging av barnet</span></h2><article class="legalP" id="paragraf-6-ledd-1">Barnevernstjenesten skal utarbeide en plan for barnets institusjonsopphold. Planen skal ha klart definerte og konkrete mål, og bidra til å gi barnet forutsigbarhet om hva som skal skje både under og etter oppholdet. Planen skal inneholde en foreløpig vurdering av hvor barnet skal bo etter institusjonsoppholdet. Institusjonen skal bygge på barnevernstjenestens plan i sitt arbeid.</article><article class="legalP" id="paragraf-6-ledd-2">Planen skal i tillegg inneholde en oversikt over:<ol class="defaultList" type="a"><li data-name="a." value="1"><article class="listArticle" id="paragraf-6-ledd-2-punkt-1"><article class="legalP" id="paragraf-6-ledd-2-punkt-1-ledd-1">oppfølgingsbesøk og annen kontakt mellom barnet og barnevernstjenesten,</article></article></li><li data-name="b." value="2"><article class="listArticle" id="paragraf-6-ledd-2-punkt-2"><article class="legalP" id="paragraf-6-ledd-2-punkt-2-ledd-1">møter og annen kontakt mellom barnevernstjenesten og institusjonen,</article></article></li><li data-name="c." value="3"><article class="listArticle" id="paragraf-6-ledd-2-punkt-3"><article class="legalP" id="paragraf-6-ledd-2-punkt-3-ledd-1">skolens, helsetjenestens og andre tjenesters oppfølging av barnet, og</article></article></li><li data-name="d." value="4"><article class="listArticle" id="paragraf-6-ledd-2-punkt-4"><article class="legalP" id="paragraf-6-ledd-2-punkt-4-ledd-1">involvering av barnets foreldre, familie og nettverk.</article></article></li></ol></article><article class="legalP" id="paragraf-6-ledd-3">Planen bør foreligge når barnet flytter inn, og senest innen fire uker etter institusjonsoppholdets oppstart.</article><article class="legalP" id="paragraf-6-ledd-4">Barnevernstjenesten skal samarbeide med institusjonen, og så langt som mulig samarbeide med barnet, barnets foreldre og andre i barnets nettverk i planarbeidet. Barnevernstjenesten skal aktivt arbeide for at barnet får eierskap til planen og målsettingene for oppholdet.</article><article class="legalP" id="paragraf-6-ledd-5">Barnevernstjenesten skal evaluere planen regelmessig og endre den dersom barnets behov tilsier det. Evaluering av planen skal skje i samarbeid med barnet og institusjonen. Evaluering og justering av planen skal dokumenteres. Hvordan barnet har fått medvirke og hvilken vekt barnets mening er blitt tillagt, skal fremgå av planen.</article></article><article class="legalArticle" data-lovdata-URL="SF/forskrift/2022-12-15-2240/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Oppstart og avslutning av institusjonsoppholdet</span></h2><article class="legalP" id="paragraf-7-ledd-1">Barnevernstjenesten skal følge barnet ved innflytting på institusjonen, med mindre det foreligger særlige grunner. Dersom barnevernstjenesten ikke er til stede ved innflytting, skal barnet besøkes så snart som mulig og senest innen en uke. Barnevernstjenesten skal delta på møter med institusjonen i inntaksfasen.</article><article class="legalP" id="paragraf-7-ledd-2">Barnevernstjenesten er ansvarlig for at barnet så tidlig som mulig får tilpasset og tilrettelagt informasjon om hvorfor barnet bor på institusjon og hva som er målsettingen med oppholdet.</article><article class="legalP" id="paragraf-7-ledd-3">Barnevernstjenesten skal senest tre måneder før planlagt utflytting, gjennomføre et overgangsmøte med institusjonen og barnet for å forberede og legge til rette for barnets utflytting.</article><article class="legalP" id="paragraf-7-ledd-4">Barnevernstjenesten skal holde særlig tett kontakt med barnet og institusjonen den første og siste tiden av oppholdet.</article></article><article class="legalArticle" data-lovdata-URL="SF/forskrift/2022-12-15-2240/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Barnevernstjenestens oppfølging av barnet ved akuttvedtak</span></h2><article class="legalP" id="paragraf-8-ledd-1">Ved akuttvedtak kreves særlig tett oppfølging og kontakt med barnet under institusjonsoppholdet. Barnevernstjenesten må vurdere konkret hvilket behov barnet har for besøk og kontakt.</article><article class="legalP" id="paragraf-8-ledd-2">Dersom barnevernstjenesten ikke følger barnet ved innflytting på akuttinstitusjon, skal barnet besøkes innen to virkedager.</article><article class="legalP" id="paragraf-8-ledd-3">Når et barn bor på institusjon med hjemmel i et akuttvedtak skal barnevernstjenesten utarbeide en midlertidig plan for oppholdet som skal foreligge innen én uke fra innflytting. Bestemmelsen i <a href="forskrift/2022-12-15-2240/§6">§ 6</a> gjelder så langt den passer ved utarbeidelse av en midlertidig plan.</article></article><article class="legalArticle" data-lovdata-URL="SF/forskrift/2022-12-15-2240/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse</span></h2><article class="legalP" id="paragraf-9-ledd-1">Forskriften trer i kraft 1. januar 2023.</article></article></main></body></html>