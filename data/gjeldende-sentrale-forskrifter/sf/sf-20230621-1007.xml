<!DOCTYPE html><html lang="nb"><head><title>Forskrift om ytelser til gjenlevende ektefelle og tidligere familiepleier etter folketrygdloven kapittel 17</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2023-06-21-1007</dd><dt class="dokid">DokumentID</dt><dd class="dokid">SF/forskrift/2023-06-21-1007</dd><dt class="ministry">Departement</dt><dd class="ministry"><ul><li>Arbeids- og inkluderingsdepartementet</li></ul></dd><dt class="subunit">Etat</dt><dd class="subunit"><ul><li>Pensjonsavdelingen</li></ul></dd><dt class="dateInForce">I kraft fra</dt><dd class="dateInForce">2024-01-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2024-04-25</dd><dt class="lastChangedBy">Sist endret ved</dt><dd class="lastChangedBy"><a href="forskrift/2024-04-25-687">forskrift/2024-04-25-687</a></dd><dt class="basedOn">Hjemmel</dt><dd class="basedOn"><ul><li><a href="lov/1997-02-28-19/§17-7">lov/1997-02-28-19/§17-7</a></li><li><a href="lov/1997-02-28-19/§17-8">lov/1997-02-28-19/§17-8</a></li><li><a href="lov/1997-02-28-19/§17-9">lov/1997-02-28-19/§17-9</a></li></ul></dd><dt class="dateOfPublication">Kunngjort</dt><dd class="dateOfPublication">2023-06-22 14:45</dd><dt class="title">Tittel</dt><dd class="title">Forskrift om ytelser til gjenlevende ektefelle og tidligere familiepleier etter folketrygdloven kapittel 17</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Arbeids- og inkluderingsdepartementet 21. juni 2023 med hjemmel i <a href="lov/1997-02-28-19/§17-7">lov 28. februar 1997 nr. 19 om folketrygd (folketrygdloven) § 17-7</a>, <a href="lov/1997-02-28-19/§17-8">§ 17-8</a> og <a href="lov/1997-02-28-19/§17-9">§ 17-9</a>. <br /> <strong>Endret</strong> ved forskrift <a href="forskrift/2024-04-25-687">25 april 2024 nr. 687</a> (med virkning fra 1 jan 2024).</dd><dt class="refid">RefID</dt><dd class="refid">forskrift/2023-06-21-1007</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om ytelser til gjenlevende ektefelle og tidligere familiepleier etter folketrygdloven kapittel 17</a><ul class="tocSubUl"><li><a href="#kapittel-1" data-child-interval="§ 1">Kapittel 1. Innledende bestemmelser</a><ul class="tocSubUl"><li><a href="#kapittel-1-paragraf-1">§ 1. Virkeområde</a></li></ul></li><li><a href="#kapittel-2" data-child-interval="§§ 2 – 7">Kapittel 2. Aktivitetsplikten</a><ul class="tocSubUl"><li><a href="#kapittel-2-paragraf-1">§ 2. Unntak fra aktivitetsplikten</a></li><li><a href="#kapittel-2-paragraf-2">§ 3. Utvidet aktivitetskrav</a></li><li><a href="#kapittel-2-paragraf-3">§ 4. Reell arbeidssøker</a></li><li><a href="#kapittel-2-paragraf-4">§ 5. Nødvendig og hensiktsmessig utdanning eller opplæring</a></li><li><a href="#kapittel-2-paragraf-5">§ 6. Etablering av egen virksomhet</a></li><li><a href="#kapittel-2-paragraf-6">§ 7. Krav til opplysninger</a></li></ul></li><li><a href="#kapittel-3" data-child-interval="§ 8">Kapittel 3. Sanksjoner</a><ul class="tocSubUl"><li><a href="#kapittel-3-paragraf-1">§ 8. Opphør ved langvarig manglende aktivitet</a></li></ul></li><li><a href="#kapittel-4" data-child-interval="§§ 9 – 10">Kapittel 4. Reduksjon av stønad på grunnlag av arbeidsinntekt m.m.</a><ul class="tocSubUl"><li><a href="#kapittel-4-paragraf-1">§ 9. Gjennomføring av inntektsavkorting</a></li><li><a href="#kapittel-4-paragraf-2">§ 10. Tidspunkt for når omstillingsstønaden skal reduseres på grunn av inntekten og fordeling av reduksjon gjennom kalenderåret</a></li></ul></li><li><a href="#kapittel-5" data-child-interval="§ 11">Kapittel 5. Ikrafttredelse</a><ul class="tocSubUl"><li><a href="#kapittel-5-paragraf-1">§ 11. Ikrafttredelse</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/2023-06-21-1007" id="dokument"><h1>Forskrift om ytelser til gjenlevende ektefelle og tidligere familiepleier etter folketrygdloven kapittel 17</h1><section class="section" data-name="kap1" id="kapittel-1" data-lovdata-URL="SF/forskrift/2023-06-21-1007/KAPITTEL_1"><h2>Kapittel 1. Innledende bestemmelser</h2><article class="legalArticle" data-lovdata-URL="SF/forskrift/2023-06-21-1007/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-1-ledd-1">Forskriften inneholder bestemmelser som utfyller <a href="lov/1997-02-28-19/§17-7">folketrygdloven § 17-7</a>, <a href="lov/1997-02-28-19/§17-8">§ 17-8</a> og <a href="lov/1997-02-28-19/§17-9">§ 17-9</a> om ytelser til gjenlevende ektefelle og tidligere familiepleier.</article></article></section><section class="section" data-name="kap2" id="kapittel-2" data-lovdata-URL="SF/forskrift/2023-06-21-1007/KAPITTEL_2"><h2>Kapittel 2. Aktivitetsplikten</h2><article class="legalArticle" data-lovdata-URL="SF/forskrift/2023-06-21-1007/§2" data-name="§2" id="kapittel-2-paragraf-1"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Unntak fra aktivitetsplikten</span></h3><article class="legalP" id="kapittel-2-paragraf-1-ledd-1">Dersom stønadsmottakeren har omsorg for barn som ikke har fylt ett år, skal det ikke stilles aktivitetskrav som vilkår for rett til omstillingsstønad.</article><article class="legalP" id="kapittel-2-paragraf-1-ledd-2">Dersom stønadsmottakeren har omsorg for barn og er forhindret fra å være i arbeid eller arbeidsrettet aktivitet på grunn av sykdom, skade eller funksjonsnedsettelse hos barnet, stilles det heller ikke krav om arbeid eller arbeidsrettet aktivitet. Barnets tilstand må dokumenteres av lege. Det må også dokumenteres at barnets tilstand er årsaken til at stønadsmottakeren er forhindret fra å være i arbeid eller arbeidsrettet aktivitet.</article><article class="legalP" id="kapittel-2-paragraf-1-ledd-3">Vilkåret om å være i arbeid eller arbeidsrettet aktivitet gjelder heller ikke dersom stønadsmottakeren er forhindret fra å være i slik aktivitet på grunn av omsorg for barn som mangler tilfredsstillende tilsynsordning, og den manglende tilsynsordningen ikke skyldes stønadsmottakeren selv.</article><article class="legalP" id="kapittel-2-paragraf-1-ledd-4">Dersom stønadsmottakeren har sykdom, skade eller lyte som hindrer arbeid eller arbeidsrettet aktivitet tilsvarende minst halvparten av full tid, kan aktivitetsplikten oppfylles ved å benytte hele restarbeidsevnen. Ved mottak av sykepenger for full arbeidsuførhet eller ved mottak av arbeidsavklaringspenger, stilles det ikke ytterligere krav til aktivitet. Dersom stønadsmottakeren ikke har noen restarbeidsevne, gis det unntak fra aktivitetskravet. Nedsatt arbeidsevne må dokumenteres, og arbeidsevnevurdering, jf. <a href="lov/2006-06-16-20/§14a">lov 16. juni 2006 nr. 20 om arbeids- og velferdsforvaltningen § 14a</a> første ledd andre og tredje punktum, må foretas.</article><article class="legalP" id="kapittel-2-paragraf-1-ledd-5">Kortvarig fravær fra aktivitet på grunn av sykdom eller skade hos stønadsmottakeren eller hos barn stønadsmottakeren har omsorg for, anses ikke som brudd på aktivitetsplikten.</article><article class="legalP" id="kapittel-2-paragraf-1-ledd-6">Aktivitetsplikten gjelder ikke for personer som er omfattet av <a href="lov/1997-02-28-19/§17-5">folketrygdloven § 17-5</a> tredje ledd.</article></article><article class="legalArticle" data-lovdata-URL="SF/forskrift/2023-06-21-1007/§3" data-name="§3" id="kapittel-2-paragraf-2"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Utvidet aktivitetskrav</span></h3><article class="legalP" id="kapittel-2-paragraf-2-ledd-1">Ved vurderingen av om det etter <a href="lov/1997-02-28-19/§17-7">folketrygdloven § 17-7</a> tredje ledd skal kreves at stønadsmottakeren er i arbeid eller arbeidsrettet aktivitet på full tid, legges det blant annet vekt på stønadsmottakerens helse, alder, evner, utdanning, yrkesbakgrunn, eventuelle barns tilsynsbehov og arbeidsmuligheter på steder der det er rimelig at stønadsmottakeren tar arbeid.</article></article><article class="legalArticle" data-lovdata-URL="SF/forskrift/2023-06-21-1007/§4" data-name="§4" id="kapittel-2-paragraf-3"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Reell arbeidssøker</span></h3><article class="legalP" id="kapittel-2-paragraf-3-ledd-1">Som reell arbeidssøker regnes den som er arbeidsfør, og er villig til å<ol class="defaultList" type="a"><li data-name="a." value="1"><article class="listArticle" id="kapittel-2-paragraf-3-ledd-1-punkt-1"><article class="legalP" id="kapittel-2-paragraf-3-ledd-1-punkt-1-ledd-1">ta ethvert arbeid som er lønnet etter tariff eller sedvane,</article></article></li><li data-name="b." value="2"><article class="listArticle" id="kapittel-2-paragraf-3-ledd-1-punkt-2"><article class="legalP" id="kapittel-2-paragraf-3-ledd-1-punkt-2-ledd-1">ta arbeid hvor som helst i Norge,</article></article></li><li data-name="c." value="3"><article class="listArticle" id="kapittel-2-paragraf-3-ledd-1-punkt-3"><article class="legalP" id="kapittel-2-paragraf-3-ledd-1-punkt-3-ledd-1">ta arbeid som utgjør minst halvparten av full tid, og</article></article></li><li data-name="d." value="4"><article class="listArticle" id="kapittel-2-paragraf-3-ledd-1-punkt-4"><article class="legalP" id="kapittel-2-paragraf-3-ledd-1-punkt-4-ledd-1">delta på arbeidsmarkedstiltak.</article></article></li></ol></article><article class="legalP" id="kapittel-2-paragraf-3-ledd-2">Dersom alder eller tungtveiende sosiale hensyn knyttet til helse, omsorgsansvar for små barn eller pleietrengende i nær familie tilsier det, kan stønadsmottakeren regnes som reell arbeidssøker selv om vedkommende bare søker arbeid innenfor et begrenset geografisk område. En stønadsmottaker som er forhindret fra å ta kvelds-, natt- og helgearbeid på grunn av omsorg for barn, kan reservere seg mot slikt arbeid.</article><article class="legalP" id="kapittel-2-paragraf-3-ledd-3">Stønadsmottakeren skal drive aktiv arbeidssøking eller annen aktivitet for å komme i arbeid for å kunne anses som reell arbeidssøker i henhold til <a href="lov/1997-02-28-19/§17-7">folketrygdloven § 17-7</a> første ledd bokstav b.</article></article><article class="legalArticle" data-lovdata-URL="SF/forskrift/2023-06-21-1007/§5" data-name="§5" id="kapittel-2-paragraf-4"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Nødvendig og hensiktsmessig utdanning eller opplæring</span></h3><article class="legalP" id="kapittel-2-paragraf-4-ledd-1">Det er vanligvis ikke nødvendig å ta utdanning eller opplæring når stønadsmottakeren har yrkeskompetanse. Utdanning eller opplæring kan likevel anses som nødvendig og hensiktsmessig dersom yrkeskompetansen er utdatert. Det samme gjelder dersom stønadsmottakeren er forhindret fra å benytte sin yrkeskompetanse på grunn av omsorg for barn.</article><article class="legalP" id="kapittel-2-paragraf-4-ledd-2">Utdanningen eller opplæringen skal normalt gjennomføres ved offentlige utdanningsinstitusjoner eller som lærling med godkjent lærekontrakt. Utdanning eller opplæring ved private utdanningsinstitusjoner kan godkjennes i særlige tilfeller.</article><article class="legalP" id="kapittel-2-paragraf-4-ledd-3">Utdanning ved militære skoler eller etatsopplæring kan ikke godkjennes som nødvendig og hensiktsmessig utdanning eller opplæring.</article><article class="legalP" id="kapittel-2-paragraf-4-ledd-4">Stønadsmottakeren skal i samarbeid med Arbeids- og velferdsetaten utarbeide en konkret plan for gjennomføringen og målet for utdanningen eller opplæringen (aktivitetsplan), jf. <a href="lov/2006-06-16-20/§14a">lov 16. juni 2006 nr. 20 om arbeids- og velferdsforvaltningen § 14a</a> tredje ledd. Aktivitetsplanen danner grunnlag for vedtak om nødvendig og hensiktsmessig utdanning eller opplæring.</article></article><article class="legalArticle" data-lovdata-URL="SF/forskrift/2023-06-21-1007/§6" data-name="§6" id="kapittel-2-paragraf-5"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Etablering av egen virksomhet</span></h3><article class="legalP" id="kapittel-2-paragraf-5-ledd-1">En stønadsmottaker kan etter søknad beholde stønaden i inntil tolv måneder under planlegging og etablering av egen virksomhet. Tolvmånedersperioden regnes tidligst fra datoen for vedtaket om innvilgelse av søknad om omstillingsstønad under etablering.</article><article class="legalP" id="kapittel-2-paragraf-5-ledd-2">For å få rett til omstillingsstønad, må etableringen gjelde ny virksomhet og antas å føre til at stønadsmottakeren blir selvforsørget.</article><article class="legalP" id="kapittel-2-paragraf-5-ledd-3">Stønadsmottakeren må innhente næringsfaglig vurdering av etableringsplanene fra fylkeskommune eller kommune. Arbeids- og velferdsdirektoratet kan bestemme at slik uttalelse kan innhentes fra annen faglig kompetent instans. Utgifter til innhenting av næringsfaglig vurdering dekkes ikke av Arbeids- og velferdsetaten.</article><article class="legalP" id="kapittel-2-paragraf-5-ledd-4">Dersom en påbegynt etablering viser seg åpenbart ikke å la seg gjennomføre, skal det fattes vedtak om at omstillingsstønad under etablering av egen virksomhet opphører.</article><article class="legalP" id="kapittel-2-paragraf-5-ledd-5">Bestemmelsen i <a href="lov/1997-02-28-19/§17-8">folketrygdloven § 17-8</a> andre ledd om at omstillingsstønaden faller bort én måned dersom medlemmet nekter å ta imot tilbudt arbeid, unnlater å gjenoppta sitt arbeidsforhold etter endt foreldrepermisjon eller nekter å delta i arbeidsmarkedstiltak, gjelder ikke så lenge omstillingsstønaden er tilstått under etablering.</article></article><article class="legalArticle" data-lovdata-URL="SF/forskrift/2023-06-21-1007/§7" data-name="§7" id="kapittel-2-paragraf-6"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Krav til opplysninger</span></h3><article class="legalP" id="kapittel-2-paragraf-6-ledd-1">En stønadsmottaker som er omfattet av aktivitetsplikten, må melde seg hos Arbeids- og velferdsetaten og gi opplysninger som har betydning for retten til stønaden. Arbeids- og velferdsetaten bestemmer hvordan og hvor ofte melding skal gis. En stønadsmottaker som har meldt seg til Arbeids- og velferdsetaten som reell arbeidssøker, må melde seg hver fjortende dag.</article><article class="legalP" id="kapittel-2-paragraf-6-ledd-2">Arbeids- og velferdsetaten kan frita stønadsmottakeren fra meldeplikten. Fritak fra meldeplikt unntar ikke medlemmet fra den alminnelige opplysningsplikten etter <a href="lov/1997-02-28-19/§21-3">folketrygdloven § 21-3</a>.</article></article></section><section class="section" data-name="kap3" id="kapittel-3" data-lovdata-URL="SF/forskrift/2023-06-21-1007/KAPITTEL_3"><h2>Kapittel 3. Sanksjoner</h2><article class="legalArticle" data-lovdata-URL="SF/forskrift/2023-06-21-1007/§8" data-name="§8" id="kapittel-3-paragraf-1"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Opphør ved langvarig manglende aktivitet</span></h3><article class="legalP" id="kapittel-3-paragraf-1-ledd-1">Dersom stønadsmottakeren plikter å være i arbeid eller aktivitet med sikte på å komme i arbeid og ikke oppfyller denne plikten i en periode på tre sammenhengende måneder, kan det fattes vedtak om at omstillingsstønaden opphører.</article></article></section><section class="section" data-name="kap4" id="kapittel-4" data-lovdata-URL="SF/forskrift/2023-06-21-1007/KAPITTEL_4"><h2>Kapittel 4. Reduksjon av stønad på grunnlag av arbeidsinntekt m.m.</h2><article class="legalArticle" data-lovdata-URL="SF/forskrift/2023-06-21-1007/§9" data-name="§9" id="kapittel-4-paragraf-1"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Gjennomføring av inntektsavkorting</span></h3><article class="legalP" id="kapittel-4-paragraf-1-ledd-1">Med inntekt i denne bestemmelsen menes arbeidsinntekt og ytelser likestilt med arbeidsinntekt, jf. <a href="lov/1997-02-28-19/§17-9">folketrygdloven § 17-9</a> første og tredje ledd.</article><article class="legalP" id="kapittel-4-paragraf-1-ledd-2">Stønadsmottakeren skal på forhånd melde inn forventet inntekt og om endringer i inntekten. Den månedlige ytelsen reduseres mot det stønadsmottakeren har meldt inn. Dersom det er utbetalt for lite eller for mye sammenlignet med vedkommendes faktiske inntekt det aktuelle inntektsåret, skal det foretas et etteroppgjør. Etteroppgjøret skal foretas når skatteoppgjøret foreligger.</article><article class="legalP" id="kapittel-4-paragraf-1-ledd-3">Omstillingsstønaden reduseres ikke når stønadsmottakeren dokumenterer at inntekten, herunder feriepenger, stammer fra arbeid eller virksomhet før stønadsperioden for omstillingsstønad startet. Omstillingsstønaden reduseres heller ikke ved etterbetalinger av trygdeytelser som gjelder for tidsrom før stønadsperioden for omstillingsstønad startet.</article><article class="legalP" id="kapittel-4-paragraf-1-ledd-4">Dersom det er utbetalt for lite, skal differansen etterbetales som et engangsbeløp. For mye utbetalt omstillingsstønad kan inndrives uten hensyn til skyld og kan avregnes i framtidige ytelser som omfattes av <a href="lov/1997-02-28-19/§22-16/ledd/3">folketrygdloven § 22-16</a> tredje ledd.</article><article class="legalP" id="kapittel-4-paragraf-1-ledd-5">Etteroppgjør skal unnlates hvis for lite utbetalt er mindre enn 25 prosent av rettsgebyret, jf. <a href="lov/1982-12-17-86">lov 17. desember 1982 nr. 86 om rettsgebyr (rettsgebyrloven)</a>. Etteroppgjør skal også unnlates hvis for mye utbetalt er mindre enn ett rettsgebyr.</article><article class="legalP" id="kapittel-4-paragraf-1-ledd-6">Dersom stønadsmottakeren dør i samme år som etteroppgjøret gjelder for, skal det ikke gjennomføres etteroppgjør. Dersom dødsfallet er senere enn det året etteroppgjøret gjelder for, skal tilbakekreving unnlates, mens etterbetaling gjennomføres etter de vanlige reglene.</article><article class="legalP" id="kapittel-4-paragraf-1-ledd-7">I inngangsår eller opphørsår for omstillingsstønaden skal det tas utgangspunkt i perioden for rett til omstillingsstønad og inntekten i samme periode.</article><article class="changesToParent">Endret ved forskrift <a href="forskrift/2024-04-25-687">25 april 2024 nr. 687</a> (med virkning fra 1 jan 2024).</article></article><article class="legalArticle" data-lovdata-URL="SF/forskrift/2023-06-21-1007/§10" data-name="§10" id="kapittel-4-paragraf-2"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Tidspunkt for når omstillingsstønaden skal reduseres på grunn av inntekten og fordeling av reduksjon gjennom kalenderåret</span></h3><article class="legalP" id="kapittel-4-paragraf-2-ledd-1">Det er inntekt for hele kalenderåret som legges til grunn ved reduksjon av omstillingsstønad. En stønadsmottaker som informerer Arbeids- og velferdsetaten om forventet inntekt for kalenderåret før året starter, får en jevn reduksjon av omstillingsstønaden hele kalenderåret. Dersom stønadsmottakeren informerer Arbeids- og velferdsetaten om en inntektsendring i løpet av kalenderåret, skal reduksjonen fordeles på gjenværende del av året. Endringer i omstillingsstønaden foretas fra måneden etter at stønadsmottakeren gir slik informasjon.</article><article class="legalP" id="kapittel-4-paragraf-2-ledd-2">Når Arbeids- og velferdsetaten mottar opplysninger fra A-ordningen om at stønadsmottakeren har tjent over den forventede inntekten, kan omstillingsstønaden reduseres. Endringen foretas fra måneden etter at Arbeids- og velferdsetaten mottar opplysninger om slike overskridelser fra A-ordningen.</article></article></section><section class="section" data-name="kap5" id="kapittel-5" data-lovdata-URL="SF/forskrift/2023-06-21-1007/KAPITTEL_5"><h2>Kapittel 5. Ikrafttredelse</h2><article class="legalArticle" data-lovdata-URL="SF/forskrift/2023-06-21-1007/§11" data-name="§11" id="kapittel-5-paragraf-1"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse</span></h3><article class="legalP" id="kapittel-5-paragraf-1-ledd-1">Forskriften trer i kraft 1. januar 2024.</article></article></section></main></body></html>