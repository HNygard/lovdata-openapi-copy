<!DOCTYPE html><html lang="nb"><head><title>Forskrift om tilskudd til entreprenørskapsfremmende aktiviteter for ungdom</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2024-04-15-640</dd><dt class="dokid">DokumentID</dt><dd class="dokid">SF/forskrift/2024-04-15-640</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="subunit">Etat</dt><dd class="subunit"><ul><li>Forsknings- og innovasjonsavdelingen</li></ul></dd><dt class="dateInForce">I kraft fra</dt><dd class="dateInForce">2024-04-19</dd><dt class="basedOn">Hjemmel</dt><dd class="basedOn"><ul><li><a href="null">null</a></li><li><a href="forskrift/2003-12-12-1938/§8">forskrift/2003-12-12-1938/§8</a></li><li><a href="forskrift/2003-12-12-1939">forskrift/2003-12-12-1939</a></li></ul></dd><dt class="dateOfPublication">Kunngjort</dt><dd class="dateOfPublication">2024-04-19 15:20</dd><dt class="title">Tittel</dt><dd class="title">Forskrift om tilskudd til entreprenørskapsfremmende aktiviteter for ungdom</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Nærings- og fiskeridepartementet 15. april 2024 til gjennomføring av Stortingets budsjettvedtak, jf. <a href="forarbeid/inns-8-s-202324">Innst. 8 S (2023–2024)</a> for kap. 900 post 73, <a href="forskrift/2003-12-12-1938/§8">reglement 12. desember 2003 nr. 1938 for økonomistyring i staten § 8</a> og <a href="forskrift/2003-12-12-1939/kap6">bestemmelser 12. desember 2003 nr. 1939 om økonomistyring i staten kap. 6</a>.</dd><dt class="refid">RefID</dt><dd class="refid">forskrift/2024-04-15-640</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om tilskudd til entreprenørskapsfremmende aktiviteter for ungdom</a><ul class="tocSubUl"><li><a href="#paragraf-1">§ 1. Målet for tilskuddsordningen</a></li><li><a href="#paragraf-2">§ 2. Målgruppe</a></li><li><a href="#paragraf-3">§ 3. Forvalter av tilskuddsordningen</a></li><li><a href="#paragraf-4">§ 4. Hvem som kan få tilskudd</a></li><li><a href="#paragraf-5">§ 5. Krav til søknaden</a></li><li><a href="#paragraf-6">§ 6. Tildelingskriterier</a></li><li><a href="#paragraf-7">§ 7. Vurdering av søknader</a></li><li><a href="#paragraf-8">§ 8. Vedtak</a></li><li><a href="#paragraf-9">§ 9. Rapportering</a></li><li><a href="#paragraf-10">§ 10. Kontroll</a></li><li><a href="#paragraf-11">§ 11. Omgjøring og tilbakebetaling</a></li><li><a href="#paragraf-12">§ 12. EØS-avtalens regler om offentlig støtte</a></li><li><a href="#paragraf-13">§ 13. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2024-04-15-640" id="dokument"><h1>Forskrift om tilskudd til entreprenørskapsfremmende aktiviteter for ungdom</h1><article class="legalArticle" data-lovdata-URL="SF/forskrift/2024-04-15-640/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Målet for tilskuddsordningen</span></h2><article class="legalP" id="paragraf-1-ledd-1">Målet for tilskuddsordningen er å bidra til å styrke interessen for og kunnskap om entreprenørskap hos elever som er i videregående opplæring, gjennom aktiviteter som kan gi elevene erfaring med entreprenørskap i praksis, inspirere elever til å velge en karriere som entreprenører, og bidra til etablering og/eller utvikling av fremtidig næringsvirksomhet.</article></article><article class="legalArticle" data-lovdata-URL="SF/forskrift/2024-04-15-640/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Målgruppe</span></h2><article class="legalP" id="paragraf-2-ledd-1">Målgruppen for aktivitetene er elever i videregående opplæring, herunder lærlinger, lærekandidater og praksisbrevkandidater.</article></article><article class="legalArticle" data-lovdata-URL="SF/forskrift/2024-04-15-640/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Forvalter av tilskuddsordningen</span></h2><article class="legalP" id="paragraf-3-ledd-1">Tilskuddsordningen forvaltes av Nærings- og fiskeridepartementet eller den departementet bestemmer.</article></article><article class="legalArticle" data-lovdata-URL="SF/forskrift/2024-04-15-640/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Hvem som kan få tilskudd</span></h2><article class="legalP" id="paragraf-4-ledd-1">Tilskudd kan gis til virksomheter som tilbyr aktiviteter som fremmer målet for ordningen, jf. <a href="forskrift/2024-04-15-640/§1">§ 1</a>, og som har et nasjonalt eller regionalt nedslagsfelt. Offentlige virksomheter kan ikke motta tilskudd fra ordningen. For virksomheter som både har private og offentlige eiere, kan tilskudd tildeles dersom det private eierskapet utgjør minst 60 prosent av virksomheten.</article></article><article class="legalArticle" data-lovdata-URL="SF/forskrift/2024-04-15-640/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Krav til søknaden</span></h2><article class="legalP" id="paragraf-5-ledd-1">Søknad om tilskudd skal sendes til forvalteren av tilskuddsordningen innen den søknadsfristen som er fastsatt i kunngjøringen.</article><article class="legalP" id="paragraf-5-ledd-2">Søknaden skal inneholde<ol class="defaultList" type="a"><li data-name="a." value="1"><article class="listArticle" id="paragraf-5-ledd-2-punkt-1"><article class="legalP" id="paragraf-5-ledd-2-punkt-1-ledd-1">virksomhetens organisasjonsnummer,</article></article></li><li data-name="b." value="2"><article class="listArticle" id="paragraf-5-ledd-2-punkt-2"><article class="legalP" id="paragraf-5-ledd-2-punkt-2-ledd-1">beskrivelse av aktiviteten, herunder begrunnet informasjon om aktiviteten det søkes om midler til er en integrert del av deltakernes ordinære videregående opplæring, på hvilken måte i hvilket omfang og i hvilket fag,</article></article></li><li data-name="c." value="3"><article class="listArticle" id="paragraf-5-ledd-2-punkt-3"><article class="legalP" id="paragraf-5-ledd-2-punkt-3-ledd-1">plan for gjennomføring av aktiviteten (tidspunkt og skoler),</article></article></li><li data-name="d." value="4"><article class="listArticle" id="paragraf-5-ledd-2-punkt-4"><article class="legalP" id="paragraf-5-ledd-2-punkt-4-ledd-1">budsjett og finansieringsplan, herunder oversikt over andre finansieringskilder og eventuelle samarbeidspartnere,</article></article></li><li data-name="e." value="5"><article class="listArticle" id="paragraf-5-ledd-2-punkt-5"><article class="legalP" id="paragraf-5-ledd-2-punkt-5-ledd-1">angivelse av geografisk nedslagsfelt,</article></article></li><li data-name="f." value="6"><article class="listArticle" id="paragraf-5-ledd-2-punkt-6"><article class="legalP" id="paragraf-5-ledd-2-punkt-6-ledd-1">dokumentasjon på virksomhetens kapasitet og kompetanse til å gjennomføre aktivitetene det søkes om midler til å gjennomføre,</article></article></li><li data-name="g." value="7"><article class="listArticle" id="paragraf-5-ledd-2-punkt-7"><article class="legalP" id="paragraf-5-ledd-2-punkt-7-ledd-1">dokumentasjon på nødvendige etiske retningslinjer og rutiner som ivaretar tryggheten til barn og unge i aktivitetene.</article></article></li></ol></article><article class="legalP" id="paragraf-5-ledd-3">Forvalter av tilskuddsordningen kan kreve at søkeren gir flere opplysninger dersom det er nødvendig for å vurdere søknaden.</article></article><article class="legalArticle" data-lovdata-URL="SF/forskrift/2024-04-15-640/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Tildelingskriterier</span></h2><article class="legalP" id="paragraf-6-ledd-1">Tilskudd etter denne forskriften skal gå til utvikling eller gjennomføring av aktiviteter rettet mot målgruppen, jf. <a href="forskrift/2024-04-15-640/§2">§ 2</a>.</article><article class="legalP" id="paragraf-6-ledd-2">Aktivitetene skal<ol class="defaultList" type="a"><li data-name="a." value="1"><article class="listArticle" id="paragraf-6-ledd-2-punkt-1"><article class="legalP" id="paragraf-6-ledd-2-punkt-1-ledd-1">fremme kunnskap om entreprenørskap,</article></article></li><li data-name="b." value="2"><article class="listArticle" id="paragraf-6-ledd-2-punkt-2"><article class="legalP" id="paragraf-6-ledd-2-punkt-2-ledd-1">fokusere på innovasjon,</article></article></li><li data-name="c." value="3"><article class="listArticle" id="paragraf-6-ledd-2-punkt-3"><article class="legalP" id="paragraf-6-ledd-2-punkt-3-ledd-1">gjennomføres i samarbeid med utdanningsinstitusjon og næringsliv,</article></article></li><li data-name="d." value="4"><article class="listArticle" id="paragraf-6-ledd-2-punkt-4"><article class="legalP" id="paragraf-6-ledd-2-punkt-4-ledd-1">forutsette egenaktivitet for eleven,</article></article></li><li data-name="e." value="5"><article class="listArticle" id="paragraf-6-ledd-2-punkt-5"><article class="legalP" id="paragraf-6-ledd-2-punkt-5-ledd-1">ha et nasjonalt eller regionalt nedslagsfelt.</article></article></li></ol></article><article class="legalP" id="paragraf-6-ledd-3">Aktiviteter med lengre varighet prioriteres. Med lengre varighet menes at aktiviteten gjennomføres utover en skoledag. Driftsutgifter som søkes dekket skal være på et rimelig nivå sett i forhold til aktivitetene som gjennomføres. Med driftsutgifter menes utgifter til administrasjon av aktiviteten slik den er beskrevet i søknaden.</article><article class="legalP" id="paragraf-6-ledd-4">Tilskuddet må være nødvendig for gjennomføringen av aktiviteten.</article></article><article class="legalArticle" data-lovdata-URL="SF/forskrift/2024-04-15-640/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Vurdering av søknader</span></h2><article class="legalP" id="paragraf-7-ledd-1">Vedtak om tilskudd fattes av tilskuddsforvalter etter en samlet vurdering av søknaden.</article><article class="legalP" id="paragraf-7-ledd-2">Søknader om tilskudd vurderes på bakgrunn av<ol class="defaultList" type="a"><li data-name="a." value="1"><article class="listArticle" id="paragraf-7-ledd-2-punkt-1"><article class="legalP" id="paragraf-7-ledd-2-punkt-1-ledd-1">hvor godt virksomhetens aktiviteter og tiltak vurderes å bidra til å nå målet for ordningen, jf. <a href="forskrift/2024-04-15-640/§1">§ 1</a>,</article></article></li><li data-name="b." value="2"><article class="listArticle" id="paragraf-7-ledd-2-punkt-2"><article class="legalP" id="paragraf-7-ledd-2-punkt-2-ledd-1">økonomisk støtte virksomheten mottar, eller vil motta, fra andre offentlige instanser til samme formål som i søknaden,</article></article></li><li data-name="c." value="3"><article class="listArticle" id="paragraf-7-ledd-2-punkt-3"><article class="legalP" id="paragraf-7-ledd-2-punkt-3-ledd-1">om og ev hvordan aktiviteten er integrert i ordinær videregående opplæring,</article></article></li><li data-name="d." value="4"><article class="listArticle" id="paragraf-7-ledd-2-punkt-4"><article class="legalP" id="paragraf-7-ledd-2-punkt-4-ledd-1">hvor mange skoler og elever som antas å kunne delta i aktiviteten.</article></article></li></ol></article><article class="legalP" id="paragraf-7-ledd-3">Den samlede rammen for tilskuddsordningen følger av Stortingets årlige budsjettvedtak. Innenfor denne rammen skal tilskuddsforvalteren søke å bidra til en god geografisk fordeling av aktivitetstilbudet.</article></article><article class="legalArticle" data-lovdata-URL="SF/forskrift/2024-04-15-640/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Vedtak</span></h2><article class="legalP" id="paragraf-8-ledd-1">Med forbehold om Stortingets årlige budsjettvedtak, kan det gis tilskudd for inntil tre år. Tilskuddsforvalteren kan avslå søknader med henvisning til at det ikke er budsjettmessig rom for å innvilge søknaden. Vedtak om tilsagn skal meddeles søkeren i tilsagnsbrev i henhold til bestemmelser om statlig økonomistyring, kap. 6.3.</article></article><article class="legalArticle" data-lovdata-URL="SF/forskrift/2024-04-15-640/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Rapportering</span></h2><article class="legalP" id="paragraf-9-ledd-1">Tilskuddsmottakeren skal levere rapport og regnskap til tilskuddsforvalteren om hvordan tilskuddet har blitt brukt. Fristen for å sende inn regnskap og rapport bestemmes av tilskuddsforvalteren og fremgår av tilskuddsbrevet. Rapporten må inneholde informasjon som gjør det mulig å vurdere måloppnåelse for tilskuddet. For å avklare måloppnåelse kan forvalteren stille oppfølgende krav til rapporteringen fra enkeltmottakere av tilskudd. Særskilte krav til rapporteringen vil fremgå av tilskuddsbrevet eller inngå som en del av oppfølgingen av rapporten.</article><article class="legalP" id="paragraf-9-ledd-2">Måloppnåelsen for tilskuddet vurderes ut fra<ol class="defaultList" type="a"><li data-name="a." value="1"><article class="listArticle" id="paragraf-9-ledd-2-punkt-1"><article class="legalP" id="paragraf-9-ledd-2-punkt-1-ledd-1">antall skoler som har takket ja versus nei til å ta i bruk aktivitetene ut fra planen levert i henhold til <a href="forskrift/2024-04-15-640/§5">§ 5</a> andre ledd bokstav b,</article></article></li><li data-name="b." value="2"><article class="listArticle" id="paragraf-9-ledd-2-punkt-2"><article class="legalP" id="paragraf-9-ledd-2-punkt-2-ledd-1">antall elever som har deltatt på aktiviteter,</article></article></li><li data-name="c." value="3"><article class="listArticle" id="paragraf-9-ledd-2-punkt-3"><article class="legalP" id="paragraf-9-ledd-2-punkt-3-ledd-1">næringslivets involvering i den enkelte aktiviteten,</article></article></li><li data-name="d." value="4"><article class="listArticle" id="paragraf-9-ledd-2-punkt-4"><article class="legalP" id="paragraf-9-ledd-2-punkt-4-ledd-1">varighet på aktivitetene.</article></article></li></ol></article><article class="legalP" id="paragraf-9-ledd-3">Forvalteren av tilskuddsordningen kan kreve at søkeren gir flere opplysninger som er nødvendige for å vurdere måloppnåelsen.</article></article><article class="legalArticle" data-lovdata-URL="SF/forskrift/2024-04-15-640/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Kontroll</span></h2><article class="legalP" id="paragraf-10-ledd-1">Tilskuddsforvalteren kan iverksette kontroll med at midlene nyttes etter forutsetningene, jf. <a href="forskrift/2005-05-26-876/§10">bevilgningsreglementet § 10</a> annet ledd og <a href="lov/2004-05-07-21/§12">lov om Riksrevisjonen § 12</a>.</article></article><article class="legalArticle" data-lovdata-URL="SF/forskrift/2024-04-15-640/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Omgjøring og tilbakebetaling</span></h2><article class="legalP" id="paragraf-11-ledd-1">Tilskuddsmottakeren har plikt til å melde fra til tilskuddsforvalteren dersom grunnlaget for tilskuddet blir endret eller faller bort.</article><article class="legalP" id="paragraf-11-ledd-2">Dersom tilskuddsmottakeren ikke har gitt riktige opplysninger, har brukt midlene i strid med forutsetningene i denne forskriften og i tilskuddsvedtaket, eller på annen måte har brutt vilkårene for tilskuddet, kan tilskuddsforvalteren holde tilbake tilskuddet eller kreve det helt eller delvis tilbakebetalt.</article><article class="legalP" id="paragraf-11-ledd-3">Ved feil i utbetaling av tilskuddet kan tilskuddsforvalteren avregne påfølgende utbetalinger og tildelinger, eller kreve tilskuddet tilbakebetalt. Ved krav om tilbakebetaling skal tilskuddsmottakeren underrettes skriftlig om dette med en frist for tilbakebetaling.</article></article><article class="legalArticle" data-lovdata-URL="SF/forskrift/2024-04-15-640/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">EØS-avtalens regler om offentlig støtte</span></h2><article class="legalP" id="paragraf-12-ledd-1">Offentlig utdanning som er organisert innenfor det nasjonale utdanningssystemet, finansiert og kontrollert av staten, anses som hovedregel som en ikke-økonomisk aktivitet etter <a href="lov/1992-11-27-109/eøsl/a61">EØS-avtalen artikkel 61</a>(1). Det betyr at statsstøttereglene i <a href="lov/1992-11-27-109/eøsl">EØS-avtalen</a> ikke kommer til anvendelse. Departementet legger til grunn at midler som tildeles under ordningen går til aktiviteter som regnes som en del av det nasjonale utdanningssystemet, og at tilskuddet dermed ikke utgjør statsstøtte etter <a href="lov/1992-11-27-109/eøsl/a61">EØS-avtalen artikkel 61</a>(1). Søkere som ikke tilfredsstiller disse kravene, kan likevel bli tildelt midler i samsvar med forordningen om bagatellmessig støtte, jf. <a href="forskrift/2023-01-02-2/§2">forskrift om unntak fra notifikasjonsplikt for offentlig støtte § 2</a>.</article><article class="legalP" id="paragraf-12-ledd-2">Tilskuddsmottakere skal sikre at offentlige midler ikke kommer annen økonomisk aktivitet til gode, og må kunne dokumentere tiltak som viser at tilskuddet i sin helhet går til det tiltenkte formålet og at det ikke skjer kryssubsidiering.</article><article class="legalP" id="paragraf-12-ledd-3">Departementet kan utdype kravene med hensyn til statsstøttereglene i utlysningsteksten for midlene.</article></article><article class="legalArticle" data-lovdata-URL="SF/forskrift/2024-04-15-640/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttredelse</span></h2><article class="legalP" id="paragraf-13-ledd-1">Forskriften trer i kraft 19. april 2024.</article><article class="legalP" id="paragraf-13-ledd-2">Forskriften gjelder ikke for søknader om tilskudd sendt før forskriften trer i kraft.</article></article></main></body></html>