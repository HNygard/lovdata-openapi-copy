<!DOCTYPE html><html lang="no"><head><title>Forskrift om tvisteløsningsnemnd etter arbeidsmiljøloven</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-12-16-1569</dd><dt class="dokid">DokumentID</dt><dd class="dokid">SF/forskrift/2005-12-16-1569</dd><dt class="ministry">Departement</dt><dd class="ministry"><ul><li>Arbeids- og inkluderingsdepartementet</li></ul></dd><dt class="subunit">Etat</dt><dd class="subunit"><ul><li>Arbeidsmiljø- og sikkerhetsavd.</li></ul></dd><dt class="publishedIn">Publisert i</dt><dd class="publishedIn">I 2005 hefte 16</dd><dt class="dateInForce">I kraft fra</dt><dd class="dateInForce">2006-01-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2019-11-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2019-10-29-1439">forskrift/2019-10-29-1439</a> fra 2019-11-01</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/2000-12-21-1367">forskrift/2000-12-21-1367</a></li><li><a href="forskrift/1993-12-10-1124">forskrift/1993-12-10-1124</a></li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/2005-06-17-62/§17-2">lov/2005-06-17-62/§17-2</a></li><li><a href="lov/1967-02-10/§28">lov/1967-02-10/§28</a></li></ul></dd><dt class="dateOfPublication">Kunngjort</dt><dd class="dateOfPublication">2005-12-21</dd><dt class="titleShort">Korttittel</dt><dd class="titleShort">Forskrift om tvisteløsningsnemnd etter aml.</dd><dt class="title">Tittel</dt><dd class="title">Forskrift om tvisteløsningsnemnd etter arbeidsmiljøloven</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 16. desember 2005 med hjemmel i <a href="lov/2005-06-17-62">lov 17. juni 2005 nr. 62</a> om arbeidsmiljø, arbeidstid og stillingsvern mv. (arbeidsmiljøloven) <a href="lov/2005-06-17-62/§17-2">§ 17-2</a> fjerde ledd og <a href="lov/1967-02-10">lov 10. februar 1967</a> om behandlingsmåten i forvaltningssaker (forvaltningsloven) <a href="lov/1967-02-10/§28">§ 28</a> fjerde ledd. Fremmet av Arbeids- og sosialdepartementet. <br /><strong>Endret</strong> ved <a href="forskrift/2009-08-17-1076">forskrifter 17 aug 2009 nr. 1076</a>, <a href="forskrift/2014-12-18-1782">18 des 2014 nr. 1782</a>, <a href="forskrift/2016-06-23-781">23 juni 2016 nr. 781</a> som endret ved <a href="forskrift/2016-10-27-1249">forskrift 27 okt 2016 nr. 1249</a>, <a href="forskrift/2017-08-24-1284">24 aug 2017 nr. 1284</a>, <a href="forskrift/2019-10-29-1439">29 okt 2019 nr. 1439</a> (i kraft 1 nov 2019).</dd><dt class="refid">RefID</dt><dd class="refid">forskrift/2005-12-16-1569</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om tvisteløsningsnemnd etter arbeidsmiljøloven</a><ul class="tocSubUl"><li><a href="#paragraf-1">§ 1. Tvisteløsningsnemndas oppnevning og organisering</a></li><li><a href="#paragraf-2">§ 2. Tvisteløsningsnemndas sammensetning i den enkelte sak</a></li><li><a href="#paragraf-3">§ 3. Tvisteløsningsnemndas sekretariat</a></li><li><a href="#paragraf-4">§ 4. Frist for å fremme sak for tvisteløsningsnemnda</a></li><li><a href="#paragraf-5">§ 5. Tvisteløsningsnemndas behandling</a></li><li><a href="#paragraf-6">§ 6. Forholdet til forvaltningsloven</a></li><li><a href="#paragraf-7">§ 7. Endringer</a></li><li><a href="#paragraf-8">§ 8. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2005-12-16-1569" id="dokument"><h1>Forskrift om tvisteløsningsnemnd etter arbeidsmiljøloven</h1><article class="legalArticle" data-lovdata-URL="SF/forskrift/2005-12-16-1569/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Tvisteløsningsnemndas oppnevning og organisering</span></h2><article class="numberedLegalP" data-numerator="1" id="paragraf-1-nummer-1">(1) Kongen oppnevner tvisteløsningsnemnda. Nemnda skal ha én leder, inntil to nestledere og seks ordinære faste medlemmer. For de seks ordinære medlemmene oppnevnes to varamedlemmer. Nemndas medlemmer har en funksjonstid på tre år.</article><article class="numberedLegalP" data-numerator="2" id="paragraf-1-nummer-2">(2) Tre av de seks ordinære medlemmene oppnevnes etter forslag fra arbeidstakersiden og tre etter forslag fra arbeidsgiversiden. På tilsvarende måte oppnevnes varamedlemmene, med én fra hver side. Forslagsrett i henhold til denne bestemmelsen har de organisasjoner som har innstillingsrett etter <a href="lov/2012-01-27-9">lov 27. januar 2012 nr. 9</a> om arbeidstvister <a href="lov/2012-01-27-9/§39">§ 39</a>. Forslagsrett har også det departementet som statens lønnssaker hører under.</article><article class="numberedLegalP" data-numerator="3" id="paragraf-1-nummer-3">(3) Leder og nestledere skal ha juridisk embetseksamen og særlig innsikt i arbeidslivsspørsmål.</article><article class="numberedLegalP" data-numerator="4" id="paragraf-1-nummer-4">(4) Tvisteløsningsnemnda skal innen 1. mars avgi beretning til departementet om nemndas virksomhet det foregående året.</article><article class="changesToParent">Endret ved <a href="forskrift/2009-08-17-1076">forskrifter 17 aug 2009 nr. 1076</a>, <a href="forskrift/2016-06-23-781">23 juni 2016 nr. 781</a> som endret ved <a href="forskrift/2016-10-27-1249">forskrift 27 okt 2016 nr. 1249</a> (i kraft 28 okt 2016), <a href="forskrift/2019-10-29-1439">29 okt 2019 nr. 1439</a> (i kraft 1 nov 2019).</article></article><article class="legalArticle" data-lovdata-URL="SF/forskrift/2005-12-16-1569/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Tvisteløsningsnemndas sammensetning i den enkelte sak</span></h2><article class="numberedLegalP" data-numerator="1" id="paragraf-2-nummer-1">(1) Nemnda skal i den enkelte sak ledes av nemndas leder eller en av nestlederne. For øvrig settes nemnda med ett fast medlem oppnevnt etter forslag fra arbeidstakersiden og ett fast medlem oppnevnt etter forslag fra arbeidsgiversiden. Dersom et av nemndas faste medlemmer av hensyn til sakens opplysning krever det, skal nemnda utvides med ytterligere to medlemmer med særlig kunnskap om den bransjen som er berørt i saken (bransjemedlemmer). I de tilfellene det oppnevnes bransjemedlemmer, sitter disse som medlemmer i nemnda på lik linje med de faste medlemmene, og ikke som representanter for partene i saken.</article><article class="numberedLegalP" data-numerator="2" id="paragraf-2-nummer-2">(2) Når det besluttes at det skal oppnevnes bransjemedlemmer, sørger den som leder saken for oppnevningen. Det ene bransjemedlemmet skal være fra arbeidstakersiden og det andre fra arbeidsgiversiden.</article><article class="numberedLegalP" data-numerator="3" id="paragraf-2-nummer-3">(3) Dersom både leder og nestleder er inhabile til å behandle en sak, oppnevner departementet setteleder til å behandle saken. På samme måte kan departementet oppnevne settemedlemmer dersom det for øvrig er nødvendig for å få behandlet saken.</article><article class="changesToParent">Endret ved <a href="forskrift/2009-08-17-1076">forskrifter 17 aug 2009 nr. 1076</a>, <a href="forskrift/2016-06-23-781">23 juni 2016 nr. 781</a> som endret ved <a href="forskrift/2016-10-27-1249">forskrift 27 okt 2016 nr. 1249</a> (i kraft 28 okt 2016), <a href="forskrift/2019-10-29-1439">29 okt 2019 nr. 1439</a> (i kraft 1 nov 2019).</article></article><article class="legalArticle" data-lovdata-URL="SF/forskrift/2005-12-16-1569/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Tvisteløsningsnemndas sekretariat</span></h2><article class="numberedLegalP" data-numerator="1" id="paragraf-3-nummer-1">(1) Direktoratet for arbeidstilsynet er sekretariat for tvisteløsningsnemnda. Sekretariatet forbereder sakene og innkaller i samråd med nemndas leder eller nestleder til møte når det er nødvendig.</article><article class="changesToParent">Endret ved <a href="forskrift/2014-12-18-1782">forskrifter 18 des 2014 nr. 1782</a> (i kraft 1 jan 2015), <a href="forskrift/2016-06-23-781">23 juni 2016 nr. 781</a> som endret ved <a href="forskrift/2016-10-27-1249">forskrift 27 okt 2016 nr. 1249</a> (i kraft 28 okt 2016).</article></article><article class="legalArticle" data-lovdata-URL="SF/forskrift/2005-12-16-1569/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Frist for å fremme sak for tvisteløsningsnemnda</span></h2><article class="numberedLegalP" data-numerator="1" id="paragraf-4-nummer-1">(1) Sak må reises for tvisteløsningsnemnda senest fire uker etter at arbeidsgivers skriftlige avslag er kommet frem til arbeidstaker. Fristen beregnes og avbrytes etter reglene i domstolloven kapittel 8.</article><article class="numberedLegalP" data-numerator="2" id="paragraf-4-nummer-2">(2) I utdanningspermisjonssaker kan sak fremmes senest fire uker etter utløpet av arbeidsgivers svarfrist etter <a href="lov/2005-06-17-62/§12-11">arbeidsmiljøloven § 12-11</a> femte ledd dersom arbeidsgiver ikke har svart innen fristen.</article><article class="numberedLegalP" data-numerator="3" id="paragraf-4-nummer-3">(3) Sak om rett til delvis permisjon etter <a href="lov/2005-06-17-62/§12-6">arbeidsmiljøloven § 12-6</a> tas til behandling selv om fireukersfristen er utløpt dersom fødsel eller omsorgsovertakelse medførte oversittelse av fristen. Saken må i så fall fremsettes snarest mulig etter fødselen eller omsorgsovertakelsen.</article><article class="numberedLegalP" data-numerator="4" id="paragraf-4-nummer-4">(4) For nemndas behandling av saker om ansattes rett til representasjon i styrende organer gjelder ingen frist. Valgklager må likevel være fremmet for valgstyret innen to uker fra det tidspunkt vedtak er kunngjort for de ansatte.</article><article class="changesToParent">Endret ved <a href="forskrift/2016-06-23-781">forskrifter 23 juni 2016 nr. 781</a> som endret ved <a href="forskrift/2016-10-27-1249">forskrift 27 okt 2016 nr. 1249</a> (i kraft 28 okt 2016), <a href="forskrift/2017-08-24-1284">24 aug 2017 nr. 1284</a> (i kraft 1 jan 2018).</article></article><article class="legalArticle" data-lovdata-URL="SF/forskrift/2005-12-16-1569/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Tvisteløsningsnemndas behandling</span></h2><article class="numberedLegalP" data-numerator="1" id="paragraf-5-nummer-1">(1) Sak skal fremmes skriftlig overfor tvisteløsningsnemnda av arbeidstaker eller arbeidsgiver.</article><article class="numberedLegalP" data-numerator="2" id="paragraf-5-nummer-2">(2) Dersom det er åpenbart at vilkårene for realitetsbehandling ikke er oppfylt, kan tvisteløsningsnemndas leder eller nestleder alene avvise den. For øvrig behandler nemnda saken i møte på grunnlag av de skriftlige fremstillinger som partene har gitt og de dokumentbevis partene har fremlagt. Nemnda kan innkalle partene dersom den mener at det er nødvendig for sakens opplysning.</article><article class="numberedLegalP" data-numerator="3" id="paragraf-5-nummer-3">(3) Avgjørelse kan fattes etter sirkulasjon av saksdokumentene dersom møtebehandling åpenbart anses unødvendig eller volder særlige ulemper.</article><article class="numberedLegalP" data-numerator="4" id="paragraf-5-nummer-4">(4) Tvisteløsningsnemndas vedtak fattes med alminnelig flertall og skal begrunnes. Det skal føres protokoll.</article><article class="changesToParent">Endret ved <a href="forskrift/2016-06-23-781">forskrifter 23 juni 2016 nr. 781</a> som endret ved <a href="forskrift/2016-10-27-1249">forskrift 27 okt 2016 nr. 1249</a> (i kraft 28 okt 2016), <a href="forskrift/2019-10-29-1439">29 okt 2019 nr. 1439</a> (i kraft 1 nov 2019).</article></article><article class="legalArticle" data-lovdata-URL="SF/forskrift/2005-12-16-1569/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Forholdet til forvaltningsloven</span></h2><article class="legalP" id="paragraf-6-ledd-1">Tvisteløsningsnemndas vedtak kan ikke påklages. For øvrig gjelder <a href="lov/1967-02-10">forvaltningsloven 10. februar 1967</a> for tvisteløsningsnemndas saksbehandling.</article></article><article class="legalArticle" data-lovdata-URL="SF/forskrift/2005-12-16-1569/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Endringer</span></h2><article class="legalP" id="paragraf-7-ledd-1">Departementet kan fastsette endringer i denne forskriften.</article></article><article class="legalArticle" data-lovdata-URL="SF/forskrift/2005-12-16-1569/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse</span></h2><article class="numberedLegalP" data-numerator="1" id="paragraf-8-nummer-1">(1) Forskriften trer i kraft 1. januar 2006.</article><article class="numberedLegalP" data-numerator="2" id="paragraf-8-nummer-2">(2) Fra samme tidspunkt oppheves <a href="forskrift/2000-12-21-1367">forskrift 21. desember 2000 nr. 1367</a> om tvistenemnd i utdanningspermisjonssaker og <a href="forskrift/1993-12-10-1124">forskrift 10. desember 1993 nr. 1124</a> om ankenemnda i tidskontosaker.</article></article></main></body></html>