<!DOCTYPE html><html lang="no"><head><title>Forskrift om rettspsykiatriske undersøkelser og sakkyndige</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-09-30-1921</dd><dt class="dokid">DokumentID</dt><dd class="dokid">SF/forskrift/2020-09-30-1921</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="subunit">Etat</dt><dd class="subunit"><ul><li>Sivilavdelingen</li></ul></dd><dt class="dateInForce">I kraft fra</dt><dd class="dateInForce">2020-10-01</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/2018-02-13-240">forskrift/2018-02-13-240</a></li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1981-05-22-25/§142">lov/1981-05-22-25/§142</a></li><li><a href="forskrift/2003-03-14-293/§146">forskrift/2003-03-14-293/§146</a></li><li><a href="forskrift/2003-03-14-293/§165">forskrift/2003-03-14-293/§165</a></li><li><a href="forskrift/2020-09-21-1789">forskrift/2020-09-21-1789</a></li></ul></dd><dt class="dateOfPublication">Kunngjort</dt><dd class="dateOfPublication">2020-09-30 16:10</dd><dt class="titleShort">Korttittel</dt><dd class="titleShort">Forskrift om rettspsykiatriske undersøkelser og sakkyndige</dd><dt class="title">Tittel</dt><dd class="title">Forskrift om rettspsykiatriske undersøkelser og sakkyndige</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Justis- og beredskapsdepartementet 30. september 2020 med hjemmel i <a href="lov/1981-05-22-25">lov 22. mai 1981 nr. 25</a> om rettergangsmåten i straffesaker (Straffeprosessloven) <a href="lov/1981-05-22-25/§142a">§ 142a</a>, <a href="lov/1981-05-22-25/§146">§ 146</a> og <a href="lov/1981-05-22-25/§165a">§ 165a</a>, jf. <a href="forskrift/2003-03-14-293">delegeringsvedtak 14. mars 2003 nr. 293</a> og <a href="forskrift/2020-09-21-1789">delegeringsvedtak 21. september 2020 nr. 1789</a>.</dd><dt class="refid">RefID</dt><dd class="refid">forskrift/2020-09-30-1921</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om rettspsykiatriske undersøkelser og sakkyndige</a><ul class="tocSubUl"><li><a href="#paragraf-1">§ 1. Hva forskriften gjelder</a></li><li><a href="#paragraf-2">§ 2. Krav til sakkyndiges kompetanse</a></li><li><a href="#paragraf-3">§ 3. Nasjonal enhet for rettspsykiatrisk sakkyndighet</a></li><li><a href="#paragraf-4">§ 4. Den sakkyndiges egenerklæring</a></li><li><a href="#paragraf-5">§ 5. Mandatet for de sakkyndiges arbeid</a></li><li><a href="#paragraf-6">§ 6. Krav til den rettspsykiatriske erklæringen</a></li><li><a href="#paragraf-7">§ 7. Ikrafttredelse</a></li><li><a href="#paragraf-8">§ 8. Endringer i andre forskrifter</a></li></ul></li></ul></dd></dl></header><main class="documentBody" data-lovdata-URL="SF/forskrift/2020-09-30-1921" id="dokument"><h1>Forskrift om rettspsykiatriske undersøkelser og sakkyndige</h1><article class="legalArticle" data-lovdata-URL="SF/forskrift/2020-09-30-1921/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Hva forskriften gjelder</span></h2><article class="legalP" id="paragraf-1-ledd-1">Forskriften gjelder rettspsykiatriske undersøkelser etter <a href="lov/1981-05-22-25/§165">straffeprosessloven § 165</a> første og andre ledd og sakkyndige som gjennomfører undersøkelsene. Paragraf 2 første ledd gjelder også for foreløpig erklæring etter <a href="lov/1981-05-22-25/§165">straffeprosessloven § 165</a> fjerde ledd.</article></article><article class="legalArticle" data-lovdata-URL="SF/forskrift/2020-09-30-1921/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Krav til sakkyndiges kompetanse</span></h2><article class="legalP" id="paragraf-2-ledd-1">Sakkyndig som oppnevnes etter <a href="lov/1981-05-22-25/§165a">straffeprosessloven § 165a</a>, skal være lege eller psykolog og ha autorisasjon etter <a href="lov/1999-07-02-64/§48">helsepersonelloven § 48</a> bokstav n eller t jf. <a href="lov/1999-07-02-64/§48a">§ 48a</a>, jf. <a href="lov/1999-07-02-64/§53">§ 53</a>. Dette gjelder også sakkyndig som skal utarbeide en foreløpig erklæring etter <a href="lov/1981-05-22-25/§165">straffeprosessloven § 165</a> fjerde ledd.</article><article class="legalP" id="paragraf-2-ledd-2">Den sakkyndige og minst én av de sakkyndige når de er flere, skal være godkjent spesialist på et fagområde som er relevant for den rettspsykiatriske undersøkelsen den eller de sakkyndige skal gjennomføre. Hvis det er oppnevnt flere sakkyndige, skal én av dem arbeide klinisk som lege eller psykolog i minst 50 prosent av vanlig arbeidstid, eller som spesialist i en offentlig rettspsykiatrisk enhet, på et fagområde som er relevant for den rettspsykiatriske undersøkelsen. Vitenskapelig stilling innen relevant fagområde kan oppfylle kravet til klinisk arbeid som lege eller psykolog.</article><article class="legalP" id="paragraf-2-ledd-3">De sakkyndige skal så langt det er mulig ha gjennomført Den rettsmedisinske kommisjons B-kurs og kompetansesentrene for sikkerhets-, fengsels- og rettspsykiatris (SIFER) C-kurs. Hver av kursarrangørene skal utarbeide en oversikt over hvem som har fullført kursseriene.</article></article><article class="legalArticle" data-lovdata-URL="SF/forskrift/2020-09-30-1921/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Nasjonal enhet for rettspsykiatrisk sakkyndighet</span></h2><article class="legalP" id="paragraf-3-ledd-1">Nasjonal enhet for rettspsykiatrisk sakkyndighet skal føre en nasjonal oversikt over sakkyndige og jevnlig oppdatere den. De sakkyndige som anmoder om å stå på oversikten skal dokumentere at de har kompetansen som kreves etter <a href="forskrift/2020-09-30-1921/§2">§ 2</a> før de kan meldes inn i oversikten, og de skal varsle enheten ved endringer i den registrerte informasjonen. Enheten skal administrere en rekvireringsordning og lage årlig statistikk på det rettspsykiatriske fagfeltet. Enheten skal komme med forslag til kompetente sakkyndige.</article></article><article class="legalArticle" data-lovdata-URL="SF/forskrift/2020-09-30-1921/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Den sakkyndiges egenerklæring</span></h2><article class="legalP" id="paragraf-4-ledd-1">Før en oppnevning skal den sakkyndige fremlegge en skriftlig egenerklæring for retten. I egenerklæringen skal den sakkyndige opplyse om<ol class="defaultList" type="a"><li data-name="a." value="1"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">kontaktdetaljer og autorisasjonskode som helsepersonell</article></article></li><li data-name="b." value="2"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">utdannelse, erfaring og nåværende stilling</article></article></li><li data-name="c." value="3"><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">relevant klinisk arbeid nå, og eventuelt hvor stor del av vanlig arbeidstid det utgjør</article></article></li><li data-name="d." value="4"><article class="listArticle" id="paragraf-4-ledd-1-punkt-4"><article class="legalP" id="paragraf-4-ledd-1-punkt-4-ledd-1">relevant vitenskapelig stilling nå, og eventuelt hvor stor del av vanlig arbeidstid den utgjør</article></article></li><li data-name="e." value="5"><article class="listArticle" id="paragraf-4-ledd-1-punkt-5"><article class="legalP" id="paragraf-4-ledd-1-punkt-5-ledd-1">B-kurs og C-kurs er gjennomført</article></article></li><li data-name="f." value="6"><article class="listArticle" id="paragraf-4-ledd-1-punkt-6"><article class="legalP" id="paragraf-4-ledd-1-punkt-6-ledd-1">den sakkyndige er oppført i oversikten til Nasjonal enhet for rettspsykiatrisk sakkyndighet</article></article></li><li data-name="g." value="7"><article class="listArticle" id="paragraf-4-ledd-1-punkt-7"><article class="legalP" id="paragraf-4-ledd-1-punkt-7-ledd-1">hvor mange foreløpige og fullstendige rettspsykiatriske undersøkelser den sakkyndige har gjennomført de siste fem årene</article></article></li><li data-name="h." value="8"><article class="listArticle" id="paragraf-4-ledd-1-punkt-8"><article class="legalP" id="paragraf-4-ledd-1-punkt-8-ledd-1">tilknytning til partene eller andre sakkyndige i saken</article></article></li><li data-name="i." value="9"><article class="listArticle" id="paragraf-4-ledd-1-punkt-9"><article class="legalP" id="paragraf-4-ledd-1-punkt-9-ledd-1">tidligere sakkyndigoppdrag de siste fem årene med andre sakkyndige som oppnevningen kan bli sammen med</article></article></li><li data-name="j." value="10"><article class="listArticle" id="paragraf-4-ledd-1-punkt-10"><article class="legalP" id="paragraf-4-ledd-1-punkt-10-ledd-1">andre forhold som den sakkyndige selv anser er av betydning for oppdraget.</article></article></li></ol></article><article class="legalP" id="paragraf-4-ledd-2">Hvis den sakkyndige må oppnevnes umiddelbart fordi det ellers kan gå ut over etterforskingen, kan egenerklæringen gis rekvirenten muntlig. Egenerklæringen skal legges frem skriftlig for retten så snart som mulig.</article><article class="legalP" id="paragraf-4-ledd-3">Sakkyndige som formidles av Nasjonal enhet for rettspsykiatrisk sakkyndighet, oppfyller plikten etter denne bestemmelsen hvis informasjonen blir formidlet fra enheten til rekvirenten og videre til retten. De sakkyndige er selv ansvarlige for at informasjonen er korrekt og skal selv informere om forhold angitt i første ledd bokstav j.</article></article><article class="legalArticle" data-lovdata-URL="SF/forskrift/2020-09-30-1921/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Mandatet for de sakkyndiges arbeid</span></h2><article class="legalP" id="paragraf-5-ledd-1">Mandatet for de sakkyndiges arbeid skal være skriftlig og<ol class="defaultList" type="a"><li data-name="a." value="1"><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">angi presist hva de sakkyndige skal vurdere</article></article></li><li data-name="b." value="2"><article class="listArticle" id="paragraf-5-ledd-1-punkt-2"><article class="legalP" id="paragraf-5-ledd-1-punkt-2-ledd-1">opplyse om at erklæringen skal være en medisinskfaglig uttalelse og at de sakkyndige ikke skal vurdere eller besvare rettslige spørsmål</article></article></li><li data-name="c." value="3"><article class="listArticle" id="paragraf-5-ledd-1-punkt-3"><article class="legalP" id="paragraf-5-ledd-1-punkt-3-ledd-1">angi kravene i <a href="forskrift/2020-09-30-1921/§6">§ 6</a></article></article></li><li data-name="d." value="4"><article class="listArticle" id="paragraf-5-ledd-1-punkt-4"><article class="legalP" id="paragraf-5-ledd-1-punkt-4-ledd-1">angi om det er behov for en risiko- og prognosevurdering</article></article></li><li data-name="e." value="5"><article class="listArticle" id="paragraf-5-ledd-1-punkt-5"><article class="legalP" id="paragraf-5-ledd-1-punkt-5-ledd-1">angi om det er behov for at de sakkyndige vurderer om overføring til tvungent psykisk helsevern eller overføring til tvungen omsorg antas å være best egnet, hvis retten skulle komme til at den arbeidet gjelder er utilregnelig og vilkårene for særreaksjon er oppfylt.</article></article></li></ol></article><article class="legalP" id="paragraf-5-ledd-2">Rekvirenten kan benytte de standardmandatene som er tilgjengelige på Den rettsmedisinske kommisjons nettsider, jf. <a href="forskrift/2018-02-13-240">forskrift 13. februar 2018 nr. 240</a> om Den rettsmedisinske kommisjon <a href="forskrift/2018-02-13-240/§3">§ 3</a> andre ledd bokstav b.</article></article><article class="legalArticle" data-lovdata-URL="SF/forskrift/2020-09-30-1921/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Krav til den rettspsykiatriske erklæringen</span></h2><article class="legalP" id="paragraf-6-ledd-1">Den eller de sakkyndiges skriftlige erklæring skal<ol class="defaultList" type="a"><li data-name="a." value="1"><article class="listArticle" id="paragraf-6-ledd-1-punkt-1"><article class="legalP" id="paragraf-6-ledd-1-punkt-1-ledd-1">skille klart mellom premisser, vurderinger og konklusjon</article></article></li><li data-name="b." value="2"><article class="listArticle" id="paragraf-6-ledd-1-punkt-2"><article class="legalP" id="paragraf-6-ledd-1-punkt-2-ledd-1">redegjøre for historikken og sykdomshistorien (anamnesen) til den som vurderes</article></article></li><li data-name="c." value="3"><article class="listArticle" id="paragraf-6-ledd-1-punkt-3"><article class="legalP" id="paragraf-6-ledd-1-punkt-3-ledd-1">vurdere helsen og funksjonen til den som vurderes, både på handlingstidspunktet og i dag (status presens)</article></article></li><li data-name="d." value="4"><article class="listArticle" id="paragraf-6-ledd-1-punkt-4"><article class="legalP" id="paragraf-6-ledd-1-punkt-4-ledd-1">gi en konsentrert fremstilling av det mandatet spør om</article></article></li><li data-name="e." value="5"><article class="listArticle" id="paragraf-6-ledd-1-punkt-5"><article class="legalP" id="paragraf-6-ledd-1-punkt-5-ledd-1">være informativ, sannferdig, relevant og klar</article></article></li><li data-name="f." value="6"><article class="listArticle" id="paragraf-6-ledd-1-punkt-6"><article class="legalP" id="paragraf-6-ledd-1-punkt-6-ledd-1">belyse usikkerhetsmomenter og eventuelle feilkilder</article></article></li><li data-name="g." value="7"><article class="listArticle" id="paragraf-6-ledd-1-punkt-7"><article class="legalP" id="paragraf-6-ledd-1-punkt-7-ledd-1">bare inneholde fagterminologi så langt det er nødvendig og forklare fagterminologi som benyttes</article></article></li><li data-name="h." value="8"><article class="listArticle" id="paragraf-6-ledd-1-punkt-8"><article class="legalP" id="paragraf-6-ledd-1-punkt-8-ledd-1">inneholde en kortfattet redegjørelse for hvordan utredningen er utført, herunder hvilke metoder som er benyttet.</article></article></li></ol></article></article><article class="legalArticle" data-lovdata-URL="SF/forskrift/2020-09-30-1921/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Ikrafttredelse</span></h2><article class="legalP" id="paragraf-7-ledd-1">Forskriften trer i kraft 1. oktober 2020.</article><article class="legalP" id="paragraf-7-ledd-2">Forskriften gjelder for sakkyndige som oppnevnes eller engasjeres etter ikrafttredelsen, men slik at kravet om klinisk arbeid i <a href="forskrift/2020-09-30-1921/§2">§ 2</a> andre ledd andre punktum gjelder fra 1. januar 2023.</article></article><article class="legalArticle" data-lovdata-URL="SF/forskrift/2020-09-30-1921/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Endringer i andre forskrifter</span></h2><article class="legalP" id="paragraf-8-ledd-1">Fra 1. oktober 2020 gjøres følgende endringer i <a href="forskrift/2018-02-13-240">forskrift 13. februar 2018 nr. 240</a> om Den rettsmedisinske kommisjon: – – –</article></article></main></body></html>