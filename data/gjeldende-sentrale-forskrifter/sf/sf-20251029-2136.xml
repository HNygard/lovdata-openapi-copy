<!DOCTYPE html><html lang="nb"><head><title>Midlertidig forskrift om tilskudd til kraftfôrprodusenter – kompensasjon for økt bruk av norsk bygg</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2025-10-29-2136</dd><dt class="dokid">DokumentID</dt><dd class="dokid">SF/forskrift/2025-10-29-2136</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="subunit">Etat</dt><dd class="subunit"><ul><li>Omsetningsrådet</li></ul></dd><dt class="dateInForce">I kraft fra</dt><dd class="dateInForce">2025-10-29</dd><dt class="basedOn">Hjemmel</dt><dd class="basedOn"><ul><li><a href="lov/1936-07-10-6/§11">lov/1936-07-10-6/§11</a></li><li><a href="lov/1936-07-10-6/§3">lov/1936-07-10-6/§3</a></li></ul></dd><dt class="dateOfPublication">Kunngjort</dt><dd class="dateOfPublication">2025-10-29 15:00</dd><dt class="a11yStatus">Tilgjengelighetsstatus</dt><dd class="a11yStatus">Mangler vurdering.</dd><dt class="title">Tittel</dt><dd class="title">Midlertidig forskrift om tilskudd til kraftfôrprodusenter – kompensasjon for økt bruk av norsk bygg</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Omsetningsrådet 29. oktober 2025 med hjemmel i <a href="lov/1936-07-10-6/§11/ledd/1">lov 10. juli 1936 nr. 6 til å fremja umsetnaden av jordbruksvaror § 11 første ledd</a> og <a href="lov/1936-07-10-6/§3/ledd/5">§ 3 femte ledd</a>.</dd><dt class="refid">RefID</dt><dd class="refid">forskrift/2025-10-29-2136</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Midlertidig forskrift om tilskudd til kraftfôrprodusenter – kompensasjon for økt bruk av norsk bygg</a><ul class="tocSubUl"><li><a href="#paragraf-1">§ 1. Formål</a></li><li><a href="#paragraf-2">§ 2. Beskrivelse av ordningen</a></li><li><a href="#paragraf-3">§ 3. Tilskuddet</a></li><li><a href="#paragraf-4">§ 4. Informasjon</a></li><li><a href="#paragraf-5">§ 5. Søknaden</a></li><li><a href="#paragraf-6">§ 6. Saksbehandling</a></li><li><a href="#paragraf-7">§ 7. Utbetaling</a></li><li><a href="#paragraf-8">§ 8. Klage</a></li><li><a href="#paragraf-9">§ 9. Opplysningsplikt og kontroll</a></li><li><a href="#paragraf-10">§ 10. Tilbakebetaling</a></li><li><a href="#paragraf-11">§ 11. Dispensasjon</a></li><li><a href="#paragraf-12">§ 12. Ikrafttredelse mv.</a></li></ul></li></ul></dd></dl></header><main class="documentBody" data-lovdata-URL="SF/forskrift/2025-10-29-2136" id="dokument"><h1>Midlertidig forskrift om tilskudd til kraftfôrprodusenter – kompensasjon for økt bruk av norsk bygg</h1><article class="legalArticle" data-lovdata-URL="SF/forskrift/2025-10-29-2136/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med denne forskriften er å etablere en tilskuddsordning som skal kompensere kraftfôrprodusenter for økt bruk av norsk bygg i kvoteåret 2025/26, dvs. fra 1. september 2025 til og med 31. august 2026. Ordningen tar sikte på å bedre markedsbalansen i det norske markedet for korn.</article></article><article class="legalArticle" data-lovdata-URL="SF/forskrift/2025-10-29-2136/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Beskrivelse av ordningen</span></h2><article class="legalP" id="paragraf-2-ledd-1">Tilskuddsordningen gjelder for foretak som produserer kraftfôr.</article><article class="legalP" id="paragraf-2-ledd-2">Det gis tilskudd på bakgrunn av mengden forbrukt norsk bygg til kraftfôrproduksjon i perioden. Bygget skal være innrapportert til Landbruksdirektoratet for omsetnings- og forskningsavgift og prisnedskrivingstilskudd før det anvendes.</article><article class="legalP" id="paragraf-2-ledd-3">Tildeling og beregning av tilskudd skal gjøres av Felleskjøpet Agri SA (heretter Felleskjøpet) som markedsregulator både til Felleskjøpets kommersielle virksomhet og andre aktører.</article></article><article class="legalArticle" data-lovdata-URL="SF/forskrift/2025-10-29-2136/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Tilskuddet</span></h2><article class="legalP" id="paragraf-3-ledd-1">Tilskuddet settes til 7 øre per kilo norsk bygg som forbrukes av kraftfôrindustrien i kvoteåret 2025/26.</article></article><article class="legalArticle" data-lovdata-URL="SF/forskrift/2025-10-29-2136/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Informasjon</span></h2><article class="legalP" id="paragraf-4-ledd-1">Markedsregulator Felleskjøpet skal utforme og gjennomføre et informasjonsopplegg for hele bransjen slik at alle får samtidig og god kunnskap om ordningen.</article></article><article class="legalArticle" data-lovdata-URL="SF/forskrift/2025-10-29-2136/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Søknaden</span></h2><article class="legalP" id="paragraf-5-ledd-1">Kraftfôrprodusenter skal søke til Felleskjøpet. Kraftfôrprodusenter skal bruke det søknadskjemaet som Felleskjøpet bestemmer og vedlegges den dokumentasjonen som Felleskjøpet bestemmer, som en revisoroppgave (ISRS 4400).</article><article class="legalP" id="paragraf-5-ledd-2">Søknaden skal senest sendes innen den 30. september 2026.</article></article><article class="legalArticle" data-lovdata-URL="SF/forskrift/2025-10-29-2136/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Saksbehandling</span></h2><article class="legalP" id="paragraf-6-ledd-1">Felleskjøpet har ansvaret for saksbehandlingen av kraftfôrprodusentenes søknader.</article><article class="legalP" id="paragraf-6-ledd-2">Felleskjøpet kan under behandlingen kreve de opplysninger og den dokumentasjon som er nødvendig for å behandle søknader og forvalte ordningen på en tilfredsstillende måte.</article><article class="legalP" id="paragraf-6-ledd-3">Dersom Felleskjøpet finner feil i søknaden, kan Felleskjøpet umiddelbart rette disse.</article></article><article class="legalArticle" data-lovdata-URL="SF/forskrift/2025-10-29-2136/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Utbetaling</span></h2><article class="legalP" id="paragraf-7-ledd-1">Felleskjøpet foretar utbetaling til kraftfôrprodusentene etter at søknad er godkjent.</article></article><article class="legalArticle" data-lovdata-URL="SF/forskrift/2025-10-29-2136/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Klage</span></h2><article class="legalP" id="paragraf-8-ledd-1">Enkeltvedtak fattet etter denne forskrift kan påklages til Omsetningsrådet jf. <a href="lov/1967-02-10/§28">forvaltningsloven § 28</a>.</article><article class="legalP" id="paragraf-8-ledd-2">Slik klage sendes til Felleskjøpet jf. <a href="lov/1967-02-10/§33/ledd/2">forvaltningsloven § 33 annet ledd</a>.</article><article class="legalP" id="paragraf-8-ledd-3">Omsetningsrådet delegerer myndigheten til å behandle klager fra kraftfôrprodusenten til Landbruksdirektoratet jf. <a href="lov/1936-07-10-6/§3/ledd/5">omsetningsloven § 3 femte ledd</a>.</article></article><article class="legalArticle" data-lovdata-URL="SF/forskrift/2025-10-29-2136/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Opplysningsplikt og kontroll</span></h2><article class="legalP" id="paragraf-9-ledd-1">Landbruksdirektoratet kan kontrollere at bestemmelsene i denne forskriften blir overholdt og kan herunder innhente opplysninger og foreta stedlig kontroll. Kraftfôrprodusenten plikter å yte bistand ved slik kontroll. Det samme gjelder Felleskjøpet.</article><article class="legalP" id="paragraf-9-ledd-2">Kraftfôrprodusenten samtykker til forpliktelsene etter forskriften gjennom å søke om tilskudd.</article></article><article class="legalArticle" data-lovdata-URL="SF/forskrift/2025-10-29-2136/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Tilbakebetaling</span></h2><article class="legalP" id="paragraf-10-ledd-1">Dersom mottaker av tilskudd ikke oppfyller vilkår i denne forskriften eller vedtak truffet med hjemmel i denne, kan Landbruksdirektoratet helt eller delvis kreve det feilutbetalte beløpet tilbakebetalt fra mottaker eller motregnet i senere utbetaling. Det samme gjelder dersom mottaker av andre grunner har mottatt en utbetaling som ikke er berettiget.</article><article class="legalP" id="paragraf-10-ledd-2">For tilbakebetalingskrav kan det kreves renter når kravet ikke innfris ved forfall. Størrelsen på renten følger rentesatsen fastsatt med hjemmel i <a href="lov/1976-12-17-100">lov 17. desember 1976 nr. 100 om renter ved forsinket betaling m.m</a>.</article></article><article class="legalArticle" data-lovdata-URL="SF/forskrift/2025-10-29-2136/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Dispensasjon</span></h2><article class="legalP" id="paragraf-11-ledd-1">Landbruksdirektoratet og Felleskjøpet kan dispensere fra denne forskriften i særlige tilfeller.</article></article><article class="legalArticle" data-lovdata-URL="SF/forskrift/2025-10-29-2136/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttredelse mv.</span></h2><article class="legalP" id="paragraf-12-ledd-1">Forskriften trer i kraft straks.</article><article class="legalP" id="paragraf-12-ledd-2">Forskriften kan oppheves av Landbruksdirektoratet når tiltaket er gjennomført.</article></article></main></body></html>