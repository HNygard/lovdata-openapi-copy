<!DOCTYPE html><html lang="no"><head><title>Forskrift for badeanlegg, bassengbad og badstu m.v.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-1996-06-13-592</dd><dt class="dokid">DokumentID</dt><dd class="dokid">SF/forskrift/1996-06-13-592</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="subunit">Etat</dt><dd class="subunit"><ul><li>Folkehelseavd.</li></ul></dd><dt class="publishedIn">Publisert i</dt><dd class="publishedIn">Avd I 1996 767</dd><dt class="dateInForce">I kraft fra</dt><dd class="dateInForce">1996-08-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2016-01-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2015-12-18-1740">forskrift/2015-12-18-1740</a> fra 2016-01-01</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/1967-01-13-17">forskrift/1967-01-13-17</a></li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/2011-06-24-29/§8">lov/2011-06-24-29/§8</a></li><li><a href="lov/2011-06-24-29/§10">lov/2011-06-24-29/§10</a></li></ul></dd><dt class="lastupdated">Rettet</dt><dd class="lastupdated">2021-10-04 (tabell)</dd><dt class="titleShort">Korttittel</dt><dd class="titleShort">Forskrift for badeanlegg, bassengbad og badstu</dd><dt class="title">Tittel</dt><dd class="title">Forskrift for badeanlegg, bassengbad og badstu m.v.</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Sosial- og helsedepartementet (nå Helse- og omsorgsdepartementet) 13. juni 1996 med hjemmel i <a href="lov/2011-06-24-29">lov 24. juni 2011 nr. 29</a> om folkehelsearbeid (folkehelseloven) <a href="lov/2011-06-24-29/§8">§ 8</a> annet ledd og <a href="lov/2011-06-24-29/§10">§ 10</a> annet og fjerde ledd. <br /><strong>Endret</strong> ved <a href="forskrift/2003-09-01-1111">forskrifter 1 sep 2003 nr. 1111</a>, <a href="forskrift/2007-12-17-1537">17 des 2007 nr. 1537</a>, <a href="forskrift/2012-03-05-202">5 mars 2012 nr. 202</a>, <a href="forskrift/2015-12-18-1740">18 des 2015 nr. 1740</a>.</dd><dt class="refid">RefID</dt><dd class="refid">forskrift/1996-06-13-592</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift for badeanlegg, bassengbad og badstu m.v.</a><ul class="tocSubUl"><li><a href="#kapittel-1" data-child-interval="§§ 1 – 3">Kapittel I. Innledende bestemmelser</a><ul class="tocSubUl"><li><a href="#kapittel-1-paragraf-1">§ 1. Formål</a></li><li><a href="#kapittel-1-paragraf-2">§ 2. Virkeområde</a></li><li><a href="#kapittel-1-paragraf-3">§ 3. Definisjoner</a></li></ul></li><li><a href="#kapittel-2" data-child-interval="§§ 4 – 6">Kapittel II. Alminnelige bestemmelser</a><ul class="tocSubUl"><li><a href="#kapittel-2-paragraf-1">§ 4. Ansvar. Internkontroll</a></li><li><a href="#kapittel-2-paragraf-2">§ 5. Opplysningsplikt til tilsynsmyndighetene</a></li><li><a href="#kapittel-2-paragraf-3">§ 6. Meldingsplikt og dokumentasjon</a></li></ul></li><li><a href="#kapittel-3" data-child-interval="§§ 7 – 10">Kapittel III. Spesielle bestemmelser</a><ul class="tocSubUl"><li><a href="#kapittel-3-paragraf-1">§ 7. Krav til badeanlegg og omkringliggende arealer</a></li><li><a href="#kapittel-3-paragraf-2">§ 8. Sanitæranlegg ved badeanlegg</a></li><li><a href="#kapittel-3-paragraf-3">§ 9. Opplæring og oppsikt med personsikkerhet</a></li><li><a href="#kapittel-3-paragraf-4">§ 10. Instrukser til brukere</a></li></ul></li><li><a href="#kapittel-4" data-child-interval="§§ 11 – 18">Kapittel IV. Driftsbestemmelser for bassengbad</a><ul class="tocSubUl"><li><a href="#kapittel-4-paragraf-1">§ 11. Sirkulasjonssystem</a></li><li><a href="#kapittel-4-paragraf-2">§ 12. Overløpsrenner</a></li><li><a href="#kapittel-4-paragraf-3">§ 13. Bunnavløp</a></li><li><a href="#kapittel-4-paragraf-4">§ 14. Utjevningsmulighet</a></li><li><a href="#kapittel-4-paragraf-5">§ 15. Desinfeksjon</a></li><li><a href="#kapittel-4-paragraf-6">§ 16. Vannkvalitet</a></li><li><a href="#kapittel-4-paragraf-7">§ 17. Analyser og prøvetakingsfrekvens</a></li><li><a href="#kapittel-4-paragraf-8">§ 18. Krav til boblebad</a></li></ul></li><li><a href="#kapittel-5" data-child-interval="§§ 19 – 23">Kapittel V. Avsluttende bestemmelser</a><ul class="tocSubUl"><li><a href="#kapittel-5-paragraf-1">§ 19. Tilsyn.</a></li><li><a href="#kapittel-5-paragraf-2">§ 20. Virkemidler og dispensasjon.</a></li><li><a href="#kapittel-5-paragraf-3">§ 21. Klage.</a></li><li><a href="#kapittel-5-paragraf-4">§ 22. Straff.</a></li><li><a href="#kapittel-5-paragraf-5">§ 23. Ikrafttreden og overgangsbestemmelser</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/1996-06-13-592" id="dokument"><h1>Forskrift for badeanlegg, bassengbad og badstu m.v.</h1><section class="section" data-name="kapI" id="kapittel-1" data-lovdata-URL="SF/forskrift/1996-06-13-592/KAPITTEL_1"><h2>Kapittel I. Innledende bestemmelser</h2><article class="legalArticle" data-lovdata-URL="SF/forskrift/1996-06-13-592/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Formålet med denne forskrift er å sikre brukerne av badeanlegg, bassengbad og badstuer tilfredsstillende helsemessige og hygieniske forhold, samt bidra til å hindre ulykker.</article></article><article class="legalArticle" data-lovdata-URL="SF/forskrift/1996-06-13-592/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Forskriften omfatter alle bassengbad, badeanlegg og badstuer som er tilgjengelige for allmennheten.</article></article><article class="legalArticle" data-lovdata-URL="SF/forskrift/1996-06-13-592/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-3-ledd-1">I denne forskrift forstås med:<ol class="defaultList" type="a"><li data-name="a." value="1"><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1"><i>Badeanlegg:</i> Bassengbad eller badstu, samt tilhørende anlegg som har en relevant funksjon i forhold til virksomheten.</article></article></li><li data-name="b." value="2"><article class="listArticle" id="kapittel-1-paragraf-3-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1"><i>Bassengbad:</i> Ethvert utendørs- og innendørs basseng med tilhørende tekniske anlegg og tilbehør som er beregnet på bading, herunder svømmebasseng, vannrutsjebaner, plaske- og stupeanlegg, fritidsbad, boblebad, avkjølingsbad, terapibad m.v.</article></article></li><li data-name="c." value="3"><article class="listArticle" id="kapittel-1-paragraf-3-ledd-1-punkt-3"><article class="legalP" id="kapittel-1-paragraf-3-ledd-1-punkt-3-ledd-1"><i>Badstu:</i> Adskilt rom, avlukke eller lignende som er innrettet i den hensikt å gi brukerne svettebad.</article></article></li><li data-name="d." value="4"><article class="listArticle" id="kapittel-1-paragraf-3-ledd-1-punkt-4"><article class="legalP" id="kapittel-1-paragraf-3-ledd-1-punkt-4-ledd-1"><i>Desinfeksjon:</i> Destruering av sykdomsfremkallende mikroorganismer som medfører eller kan medføre helsefare for de badende.</article></article></li><li data-name="e." value="5"><article class="listArticle" id="kapittel-1-paragraf-3-ledd-1-punkt-5"><article class="legalP" id="kapittel-1-paragraf-3-ledd-1-punkt-5-ledd-1"><i>Internkontroll:</i> Å påse at krav fastsatt i eller i medhold av lov eller forskrift overholdes.</article></article></li><li data-name="f." value="6"><article class="listArticle" id="kapittel-1-paragraf-3-ledd-1-punkt-6"><article class="legalP" id="kapittel-1-paragraf-3-ledd-1-punkt-6-ledd-1"><i>Internkontrollsystem:</i> Systematiske tiltak som skal sikre og dokumentere at aktiviteter utøves i samsvar med krav fastsatt i eller i medhold av lov eller forskrift. De systematiske tiltakene skal være beskrevet i administrative prosedyrer.</article></article></li><li data-name="g." value="7"><article class="listArticle" id="kapittel-1-paragraf-3-ledd-1-punkt-7"><article class="legalP" id="kapittel-1-paragraf-3-ledd-1-punkt-7-ledd-1"><i>Instruks:</i> Nedskrevne bestemmelser som er ment å skulle følges av dem de retter seg mot.</article></article></li><li data-name="h." value="8"><article class="listArticle" id="kapittel-1-paragraf-3-ledd-1-punkt-8"><article class="legalP" id="kapittel-1-paragraf-3-ledd-1-punkt-8-ledd-1"><i>Renseanlegg:</i> Den del av sirkulasjonssystemet der urenheter fjernes fra vannet, vannet tilsettes desinfeksjonsmiddel og vannkvaliteten eventuelt justeres med hensyn til surhetsgrad, korrosivitet o.l.</article></article></li><li data-name="i." value="9"><article class="listArticle" id="kapittel-1-paragraf-3-ledd-1-punkt-9"><article class="legalP" id="kapittel-1-paragraf-3-ledd-1-punkt-9-ledd-1"><i>Sanitæranlegg:</i> Toaletter, dusjanlegg o.l. samt tilhørende funksjoner som er tilknyttet badeanlegget.</article></article></li><li data-name="j." value="10"><article class="listArticle" id="kapittel-1-paragraf-3-ledd-1-punkt-10"><article class="legalP" id="kapittel-1-paragraf-3-ledd-1-punkt-10-ledd-1"><i>Sirkulasjonsmengde:</i> Den mengde vann som skiftes ut pr. tidsenhet (f.eks. time) pr. badende i bassengbadet.</article></article></li><li data-name="k." value="11"><article class="listArticle" id="kapittel-1-paragraf-3-ledd-1-punkt-11"><article class="legalP" id="kapittel-1-paragraf-3-ledd-1-punkt-11-ledd-1"><i>Sirkulasjonssystemet:</i> Det samlede system av bassenger, rørledninger, bunn- og undervannsavløp, overløpsrenner, kanaler, utjevningsbassenger og renseanlegg, hvor vannet sirkulerer eller kan sirkulere.</article></article></li></ol></article></article></section><section class="section" data-name="kapII" id="kapittel-2" data-lovdata-URL="SF/forskrift/1996-06-13-592/KAPITTEL_2"><h2>Kapittel II. Alminnelige bestemmelser</h2><article class="legalArticle" data-lovdata-URL="SF/forskrift/1996-06-13-592/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Ansvar. Internkontroll</span></h3><article class="legalP" id="kapittel-2-paragraf-1-ledd-1">De som eier eller driver badeanlegg har ansvar for å påse at bestemmelsene gitt i eller i medhold av denne forskrift overholdes.</article><article class="legalP" id="kapittel-2-paragraf-1-ledd-2">Eier av badeanlegg skal påse at det er etablert et internkontrollsystem.</article><article class="legalP" id="kapittel-2-paragraf-1-ledd-3">Internkontrollsystemet skal sikre at badeanlegget planlegges, etableres og drives slik at forskriftens bestemmelser oppfylles.</article></article><article class="legalArticle" data-lovdata-URL="SF/forskrift/1996-06-13-592/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Opplysningsplikt til tilsynsmyndighetene</span></h3><article class="legalP" id="kapittel-2-paragraf-2-ledd-1">Den som eier eller driver badeanlegg plikter å legge frem de opplysninger som er nødvendige for at tilsynsmyndighetene skal kunne gjennomføre sine oppgaver etter denne forskrift.</article><article class="legalP" id="kapittel-2-paragraf-2-ledd-2">Den som eier eller driver badeanlegg skal av eget tiltak gi relevante opplysninger til tilsynsmyndighetene om uforutsette forhold ved virksomheten og anlegget som kan medføre helsemessig risiko.</article></article><article class="legalArticle" data-lovdata-URL="SF/forskrift/1996-06-13-592/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Meldingsplikt og dokumentasjon</span></h3><article class="legalP" id="kapittel-2-paragraf-3-ledd-1">Før badeanlegg tas i bruk og ved endringer i driften skal eieren av anlegget legge frem for kommunen melding med vurdering av alle forhold som kan ha innvirkning på helse, hygiene eller sikkerhet for brukerne ved driften av badeanlegget.</article><article class="legalP" id="kapittel-2-paragraf-3-ledd-2">For boblebad skal melding blant annet inneholde opplysninger om boblebadets utforming og driftsbetingelser, herunder modell/type, i henhold til <a href="forskrift/1996-06-13-592/§18">§ 18</a>.</article><article class="legalP" id="kapittel-2-paragraf-3-ledd-3">Meldingen skal forelegges medisinsk-faglig rådgiver til uttalelse.</article><article class="changesToParent">Endret ved <a href="forskrift/2007-12-17-1537">forskrift 17 des 2007 nr. 1537</a> (i kraft 1 jan 2008).</article></article></section><section class="section" data-name="kapIII" id="kapittel-3" data-lovdata-URL="SF/forskrift/1996-06-13-592/KAPITTEL_3"><h2>Kapittel III. Spesielle bestemmelser</h2><article class="legalArticle" data-lovdata-URL="SF/forskrift/1996-06-13-592/§7" data-name="§7" id="kapittel-3-paragraf-1"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Krav til badeanlegg og omkringliggende arealer</span></h3><article class="legalP" id="kapittel-3-paragraf-1-ledd-1">Badeanlegg skal være utformet slik at hensynet til helse, hygiene og sikkerhet, herunder forebygging av ulykker, til enhver tid ivaretas.</article><article class="legalP" id="kapittel-3-paragraf-1-ledd-2">Det skal være driftsrutiner som sikrer hygienisk tilfredsstillende renhold i badeanlegget. Badeanlegget skal ha:<ol class="defaultList" type="a"><li data-name="a." value="1"><article class="listArticle" id="kapittel-3-paragraf-1-ledd-2-punkt-1"><article class="legalP" id="kapittel-3-paragraf-1-ledd-2-punkt-1-ledd-1">forsvarlig innemiljø.</article></article></li><li data-name="b." value="2"><article class="listArticle" id="kapittel-3-paragraf-1-ledd-2-punkt-2"><article class="legalP" id="kapittel-3-paragraf-1-ledd-2-punkt-2-ledd-1">sklisikkert golv og underlag rundt bassengbad og på de deler av bassengbunnflaten der vanndybden er liten.</article></article></li><li data-name="c." value="3"><article class="listArticle" id="kapittel-3-paragraf-1-ledd-2-punkt-3"><article class="legalP" id="kapittel-3-paragraf-1-ledd-2-punkt-3-ledd-1">et tilstrekkelig areal rundt bassengbad som er utformet slik at livredning kan gjennomføres uten hindring.</article></article></li><li data-name="d." value="4"><article class="listArticle" id="kapittel-3-paragraf-1-ledd-2-punkt-4"><article class="legalP" id="kapittel-3-paragraf-1-ledd-2-punkt-4-ledd-1">tilstrekkelig og hensiktmessig sikkerhetsutstyr.</article></article></li><li data-name="e." value="5"><article class="listArticle" id="kapittel-3-paragraf-1-ledd-2-punkt-5"><article class="legalP" id="kapittel-3-paragraf-1-ledd-2-punkt-5-ledd-1">tilfredsstillende belysning under bruk.</article></article></li><li data-name="f." value="6"><article class="listArticle" id="kapittel-3-paragraf-1-ledd-2-punkt-6"><article class="legalP" id="kapittel-3-paragraf-1-ledd-2-punkt-6-ledd-1">forsvarlig merking av fall i bassengdybden.</article></article></li><li data-name="g." value="7"><article class="listArticle" id="kapittel-3-paragraf-1-ledd-2-punkt-7"><article class="legalP" id="kapittel-3-paragraf-1-ledd-2-punkt-7-ledd-1">golv og underlag med en utforming som sikrer oppsamling eller bortledning av vann, og hindrer væske i å renne tilbake til bassengbadet/sirkulasjonssystemet.</article></article></li></ol></article><article class="legalP" id="kapittel-3-paragraf-1-ledd-3">I badstu skal badstuovner være skjermet og temperaturfølere/termostater fungere, slik at brannskader unngås.</article><article class="legalP" id="kapittel-3-paragraf-1-ledd-4">Materialene i alle komponenter og flater som er i kontakt med vannet skal være korrosjonsbestandige og tilpasset vannkvaliteten. De skal ha en tilstrekkelig tett og glatt overflate, slik at vann eller mikroorganismer ikke skal kunne trenge inn i materialet. Materialer i kontakt med vann skal ikke kunne avgi helseskadelige stoffer til vannet eller medvirke til at vannet blir helseskadelig.</article></article><article class="legalArticle" data-lovdata-URL="SF/forskrift/1996-06-13-592/§8" data-name="§8" id="kapittel-3-paragraf-2"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Sanitæranlegg ved badeanlegg</span></h3><article class="legalP" id="kapittel-3-paragraf-2-ledd-1">Badeanlegg skal ha tilknyttet et tilfredsstillende antall omkledningsrom, dusjer og toaletter med håndvask, dimensjonert i forhold til anleggets besøkskapasitet.</article><article class="legalP" id="kapittel-3-paragraf-2-ledd-2">Det skal være tilstrekkelig varmtvann for dusjing og rengjøring.</article><article class="legalP" id="kapittel-3-paragraf-2-ledd-3">Dusjer skal være plassert slik at besøkende passerer disse før adkomst til badeanlegget. Toalettrom skal være plassert slik at det er lett tilgang fra badeanlegget.</article><article class="legalP" id="kapittel-3-paragraf-2-ledd-4">Den som eier og driver badeanlegg skal ha rutiner for renhold og desinfeksjon for å sikre at dusjanlegg og sanitæranlegg er helsemessig tilfredsstillende. Blant annet skal vekst og spredning av Legionella forebygges.</article><article class="changesToParent">Endret ved <a href="forskrift/2007-12-17-1537">forskrift 17 des 2007 nr. 1537</a> (i kraft 1 jan 2008).</article></article><article class="legalArticle" data-lovdata-URL="SF/forskrift/1996-06-13-592/§9" data-name="§9" id="kapittel-3-paragraf-3"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Opplæring og oppsikt med personsikkerhet</span></h3><article class="legalP" id="kapittel-3-paragraf-3-ledd-1">Den som eier eller driver badeanlegg plikter å påse at både personellet som holder oppsikt med personsikkerheten i anlegget og personellet som gjennomfører den praktiske drift av sirkulasjonssystemet, er gitt tilfredsstillende opplæring.</article><article class="legalP" id="kapittel-3-paragraf-3-ledd-2">Det skal være driftsrutiner for tilfredsstillende oppsikt med personsikkerheten i badeanlegget.</article></article><article class="legalArticle" data-lovdata-URL="SF/forskrift/1996-06-13-592/§10" data-name="§10" id="kapittel-3-paragraf-4"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Instrukser til brukere</span></h3><article class="legalP" id="kapittel-3-paragraf-4-ledd-1">I badeanlegg skal det være lett synlig oppslag om hvilke instrukser som skal følges av brukere.</article></article></section><section class="section" data-name="kapIV" id="kapittel-4" data-lovdata-URL="SF/forskrift/1996-06-13-592/KAPITTEL_4"><h2>Kapittel IV. Driftsbestemmelser for bassengbad</h2><article class="legalArticle" data-lovdata-URL="SF/forskrift/1996-06-13-592/§11" data-name="§11" id="kapittel-4-paragraf-1"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Sirkulasjonssystem</span></h3><article class="legalP" id="kapittel-4-paragraf-1-ledd-1">Ethvert bassengbad skal ha sirkulasjonssystem som sikrer hygienisk tilfredsstillende forhold og driftsrutiner som sikrer forsvarlig drift av sirkulasjonssystemet.</article><article class="legalP" id="kapittel-4-paragraf-1-ledd-2">For ethvert bassengbad skal sirkulasjonsmengde og sirkulasjonstid beregnes i forhold til antall badende pr. time og bassengbadets utforming. Alle innretninger og tekniske anlegg skal være tilpasset bruksfrekvensen, bassengbadets størrelse og bruk.</article><article class="legalP" id="kapittel-4-paragraf-1-ledd-3">Ethvert sirkulasjonssystem skal ha renseanlegg med filtersystem. Det enkelte basseng skal ha sirkulasjonssystem med egen doseringsinnretning for desinfeksjonsmiddel tilpasset det enkelte bassengs behov. Alle kjemikalier som benyttes i renseprosessen, skal doseres ved hjelp av fungerende doseringsinnretning. Det skal sikres en forsvarlig dosering av kjemikalier.</article><article class="legalP" id="kapittel-4-paragraf-1-ledd-4">Vannet skal kontinuerlig sirkuleres gjennom hele sirkulasjonssystemet, uten at det noe sted i sirkulasjonssystemet skal kunne oppstå bakevjer eller lignende, hvor det samles vann som ikke effektivt tar del i sirkulasjonen.</article><article class="legalP" id="kapittel-4-paragraf-1-ledd-5">Renset vann skal blandes hurtig og jevnt inn i det totale vannvolum i bassenget slik at nytt desinfeksjonsmiddel er tilgjengelig over alt.</article><article class="legalP" id="kapittel-4-paragraf-1-ledd-6">Det skal finnes måleinnretning for å registrere sirkulasjonsmengden.</article></article><article class="legalArticle" data-lovdata-URL="SF/forskrift/1996-06-13-592/§12" data-name="§12" id="kapittel-4-paragraf-2"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Overløpsrenner</span></h3><article class="legalP" id="kapittel-4-paragraf-2-ledd-1">Ethvert bassengbad skal ha overløpsrenner, som skal sikre sirkulasjonssystemets funksjon, forsvarlig renhold og de badendes sikkerhet. Rennene skal ha tilstrekkelig volum til å ta opp den største momentbelastning i bassenget, og sikre at vann aldri kan renne tilbake til bassenget fra rennene.</article><article class="legalP" id="kapittel-4-paragraf-2-ledd-2">Bassengbad bygget før denne forskrift trer i kraft, unntas fra kravet om overløpsrenner inntil ombygging likevel skal finne sted.</article></article><article class="legalArticle" data-lovdata-URL="SF/forskrift/1996-06-13-592/§13" data-name="§13" id="kapittel-4-paragraf-3"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Bunnavløp</span></h3><article class="legalP" id="kapittel-4-paragraf-3-ledd-1">Ethvert bassengbad skal ha bunnavløp som skal fungere slik at bassenget og sirkulasjonssystemet kan tømmes fullstendig. Avløp under vann skal fungere slik at det ikke er fare for at noen kan bli sugd fast.</article></article><article class="legalArticle" data-lovdata-URL="SF/forskrift/1996-06-13-592/§14" data-name="§14" id="kapittel-4-paragraf-4"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Utjevningsmulighet</span></h3><article class="legalP" id="kapittel-4-paragraf-4-ledd-1">Ethvert bassengbad skal ha utjevningsmuligheter i sirkulasjonssystemet som skal sikre sirkulasjonssystemets funksjon og drift, samt en jevn vannstand i bassenget ved varierende badebelastning. Innretningen for sirkulasjonssystemets utjevning skal fungere slik at renhold kan utføres tilfredsstillende, og slik at slam kan fjernes enkelt.</article></article><article class="legalArticle" data-lovdata-URL="SF/forskrift/1996-06-13-592/§15" data-name="§15" id="kapittel-4-paragraf-5"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Desinfeksjon</span></h3><article class="legalP" id="kapittel-4-paragraf-5-ledd-1">Ethvert bassengbad skal til enhver tid og på ethvert sted i sirkulasjonssystemet ha vann som inneholder tilstrekkelig mengde desinfeksjonsmiddel til å drepe helseskadelige mikroorganismer, samt forhindre vekst av organismer som i spesielle situasjoner kan gi sykdom hos mennesker.</article><article class="legalP" id="kapittel-4-paragraf-5-ledd-2">Desinfeksjonsmiddel skal tilsettes kontinuerlig og etter behov.</article><article class="legalP" id="kapittel-4-paragraf-5-ledd-3">Ved desinfeksjon av vannet med klor (hypokloritt) skal følgende krav være oppfylt:</article><article class="legalP" id="kapittel-4-paragraf-5-ledd-4">Bestemmelsen er ikke til hinder for sjokklorering. <table><thead><tr><th data-text-align="left" data-vertical-align="top">Vanntemperatur</th><th data-text-align="left" data-vertical-align="top">Vannets laveste innhold</th><th data-text-align="left" data-vertical-align="top">Sum av fritt og bundet</th></tr><tr><th data-text-align="left" data-vertical-align="top" /><th data-text-align="left" data-vertical-align="top">av fritt klor<sup class="footnotereference" data-footnotereferencevalue="*" data-unique-footnote-counter="1">*</sup></th><th data-text-align="left" data-vertical-align="top">klor, maksimalverdi<sup class="footnotereference" data-footnotereferencevalue="**" data-unique-footnote-counter="2">**</sup></th></tr></thead><tbody><tr><td data-text-align="left" data-vertical-align="top">=&lt;27°C</td><td data-text-align="center" data-vertical-align="top">0,4 mg/l</td><td data-text-align="center" data-vertical-align="top">3 mg/l</td></tr><tr><td data-text-align="left" data-vertical-align="top">27-29°C</td><td data-text-align="center" data-vertical-align="top">0,5 mg/l</td><td data-text-align="center" data-vertical-align="top">3 mg/l</td></tr><tr><td data-text-align="left" data-vertical-align="top">29-33°C</td><td data-text-align="center" data-vertical-align="top">0,7 mg/l</td><td data-text-align="center" data-vertical-align="top">4 mg/l</td></tr><tr><td data-text-align="left" data-vertical-align="top">33-37°C</td><td data-text-align="center" data-vertical-align="top">0,9 mg/l</td><td data-text-align="center" data-vertical-align="top">4 mg/l</td></tr><tr><td data-text-align="left" data-vertical-align="top">&gt;37°C</td><td data-text-align="center" data-vertical-align="top">1,0 mg/l</td><td data-text-align="center" data-vertical-align="top">4 mg/l</td></tr></tbody></table></article><footer class="footnotes"><article class="footnote" data-name="*" data-unique-footnote-counter="1"><span class="footnoteLabel">*</span> måles ved utløpet av bassenget før filtrering og før tilsats av nytt desinfeksjonsmiddel, jfr <a href="forskrift/1996-06-13-592/§17">§ 17</a>.</article><article class="footnote" data-name="**" data-unique-footnote-counter="2"><span class="footnoteLabel">**</span> innholdet av bundne klorforbindelser må aldri overstige 50% av den målte verdien av fritt klor. Verdien av bundet klor bør være så lav som mulig og må ikke overstige 0,5 mg Cl/l.</article></footer></article><article class="legalArticle" data-lovdata-URL="SF/forskrift/1996-06-13-592/§16" data-name="§16" id="kapittel-4-paragraf-6"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Vannkvalitet</span></h3><article class="legalP" id="kapittel-4-paragraf-6-ledd-1">Vannet i bassengbad skal være hygienisk tilfredsstillende. Vannet skal være klart, uten farge og innbydende til bading. Bunnen skal kunne ses tydelig i alle deler av bassengbadet.</article><article class="legalP" id="kapittel-4-paragraf-6-ledd-2">Vannet skal tilfredsstille følgende krav: <table><thead><tr><th colspan="2" data-text-align="left" data-vertical-align="top"><i>Parameter</i></th><th data-text-align="left" data-vertical-align="top"><i>Laveste tillatte<br />verdi</i></th><th data-text-align="left" data-vertical-align="top"><i>Høyeste tillatte<br />verdi</i></th></tr></thead><tbody><tr><td data-text-align="left" data-vertical-align="top">1. Fargetall</td><td data-text-align="left" data-vertical-align="top">mg/l Pt</td><td data-text-align="left" data-vertical-align="top" /><td data-text-align="left" data-vertical-align="top">5</td></tr><tr><td data-text-align="left" data-vertical-align="top">2. Turbiditet</td><td data-text-align="left" data-vertical-align="top">FTU</td><td data-text-align="left" data-vertical-align="top" /><td data-text-align="left" data-vertical-align="top">0,5</td></tr><tr><td data-text-align="left" data-vertical-align="top">3. Surhetsgrad</td><td data-text-align="left" data-vertical-align="top">pH-verdi</td><td data-text-align="left" data-vertical-align="top">7,2</td><td data-text-align="left" data-vertical-align="top">7,6</td></tr><tr><td data-text-align="left" data-vertical-align="top">4. Kimtallsbakterier<br />ved 37 °C</td><td data-text-align="left" data-vertical-align="top">pr. ml</td><td data-text-align="left" data-vertical-align="top" /><td data-text-align="left" data-vertical-align="top">10</td></tr><tr><td data-text-align="left" data-vertical-align="top">5. Pseudomonas</td><td data-text-align="left" data-vertical-align="top" /><td data-text-align="left" data-vertical-align="top" /><td data-text-align="left" data-vertical-align="top" /></tr><tr><td data-text-align="left" data-vertical-align="top">aeruginosa</td><td data-text-align="left" data-vertical-align="top">pr. 100 ml</td><td data-text-align="left" data-vertical-align="top" /><td data-text-align="left" data-vertical-align="top">0</td></tr><tr><td data-text-align="left" data-vertical-align="top">6. KOF<sub>Mn</sub></td><td data-text-align="left" data-vertical-align="top">mg/l O</td><td data-text-align="left" data-vertical-align="top" /><td data-text-align="left" data-vertical-align="top">4</td></tr></tbody></table></article><article class="legalP" id="kapittel-4-paragraf-6-ledd-3">Innholdet av aminer og organiske stoffer skal holdes på et tilfredsstillende nivå slik at det ikke dannes hygienisk betenkelige eller ubehagelige stoffer i vannet som følge av den øvrige vannkvalitet.</article><article class="changesToParent">Endret ved <a href="forskrift/2007-12-17-1537">forskrift 17 des 2007 nr. 1537</a> (i kraft 1 jan 2008).</article></article><article class="legalArticle" data-lovdata-URL="SF/forskrift/1996-06-13-592/§17" data-name="§17" id="kapittel-4-paragraf-7"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Analyser og prøvetakingsfrekvens</span></h3><article class="legalP" id="kapittel-4-paragraf-7-ledd-1">Ved ethvert bassengbad skal det tas analyser av vannkvalitetsparametre med tilstrekkelig prøvetakingsfrekvens for å holde oversikt over bassengvannets kvalitet, og for å sikre tilfredsstillende hygieniske forhold ved drift av bassengbadet.</article><article class="legalP" id="kapittel-4-paragraf-7-ledd-2">Ved ethvert bassengbad skal det være utstyr for å måle vannets temperatur og pH-verdi.</article><article class="legalP" id="kapittel-4-paragraf-7-ledd-3">Når klor (hypokloritt) brukes som desinfeksjonsmiddel, skal det med jevne mellomrom tas prøver av fritt og bundet klor. For bassengbad der belastningen er høy bør det minimum tas 4 prøver pr. dag, og prøve bør minst tas hver tredje time når anlegget er i bruk. Måling av fritt klor skal skje ved utløpet av bassenget før filtrering og før tilsats av ny klor.</article></article><article class="legalArticle" data-lovdata-URL="SF/forskrift/1996-06-13-592/§18" data-name="§18" id="kapittel-4-paragraf-8"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Krav til boblebad</span></h3><article class="legalP" id="kapittel-4-paragraf-8-ledd-1">Alle boblebad skal være utformet og drives slik at hygieniske ulemper unngås.</article><article class="legalP" id="kapittel-4-paragraf-8-ledd-2">Folkehelseinstituttet kan gi en forhåndsuttalelse om hvorvidt ulike typer/modeller av boblebad er utformet og kan drives slik at de kan gi tilfredsstillende beskyttelse mot Legionella. For boblebad som ikke er forhåndsvurdert, skal den enkelte innretning vurderes nærmere av kommunen i forbindelse med melding, jf. <a href="forskrift/1996-06-13-592/§6">§ 6</a>.</article><article class="changesToParent">Endret ved <a href="forskrift/2007-12-17-1537">forskrifter 17 des 2007 nr. 1537</a> (i kraft 1 jan 2008), <a href="forskrift/2015-12-18-1740">18 des 2015 nr. 1740</a> (i kraft 1 jan 2016).</article></article></section><section class="section" data-name="kapV" id="kapittel-5" data-lovdata-URL="SF/forskrift/1996-06-13-592/KAPITTEL_5"><h2>Kapittel V. Avsluttende bestemmelser</h2><article class="legalArticle" data-lovdata-URL="SF/forskrift/1996-06-13-592/§19" data-name="§19" id="kapittel-5-paragraf-1"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Tilsyn.</span></h3><article class="legalP" id="kapittel-5-paragraf-1-ledd-1">Kommunen fører tilsyn med at denne forskrift overholdes.</article><article class="changesToParent">Endret ved <a href="forskrift/2012-03-05-202">forskrift 5 mars 2012 nr. 202</a>.</article></article><article class="legalArticle" data-lovdata-URL="SF/forskrift/1996-06-13-592/§20" data-name="§20" id="kapittel-5-paragraf-2"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Virkemidler og dispensasjon.</span></h3><article class="legalP" id="kapittel-5-paragraf-2-ledd-1">Kommunen kan foreta granskning, retting, stansing og ilegge tvangsmulkt i samsvar med <a href="lov/2011-06-24-29/§13">folkehelseloven § 13</a> til <a href="lov/2011-06-24-29/§16">§ 16</a>.</article><article class="legalP" id="kapittel-5-paragraf-2-ledd-2">Kommunen kan i særskilte tilfeller gi dispensasjon fra bestemmelser i denne forskrift.</article><article class="changesToParent">Endret ved <a href="forskrift/2012-03-05-202">forskrift 5 mars 2012 nr. 202</a>.</article></article><article class="legalArticle" data-lovdata-URL="SF/forskrift/1996-06-13-592/§21" data-name="§21" id="kapittel-5-paragraf-3"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Klage.</span></h3><article class="legalP" id="kapittel-5-paragraf-3-ledd-1"><a href="lov/2011-06-24-29/§19">Folkehelseloven § 19</a> gjelder for klage over vedtak truffet med hjemmel i denne forskrift.</article><article class="changesToParent">Endret ved <a href="forskrift/2003-09-01-1111">forskrifter 1 sep 2003 nr. 1111</a>, <a href="forskrift/2012-03-05-202">5 mars 2012 nr. 202</a>.</article></article><article class="legalArticle" data-lovdata-URL="SF/forskrift/1996-06-13-592/§22" data-name="§22" id="kapittel-5-paragraf-4"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Straff.</span></h3><article class="legalP" id="kapittel-5-paragraf-4-ledd-1">Overtredelse av forskriften eller vedtak truffet med hjemmel i forskriften straffes etter <a href="lov/2011-06-24-29/§18">folkehelseloven § 18</a>, dersom ikke strengere straffebestemmelser kommer til anvendelse.</article><article class="changesToParent">Endret ved <a href="forskrift/2012-03-05-202">forskrift 5 mars 2012 nr. 202</a>.</article></article><article class="legalArticle" data-lovdata-URL="SF/forskrift/1996-06-13-592/§23" data-name="§23" id="kapittel-5-paragraf-5"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Ikrafttreden og overgangsbestemmelser</span></h3><article class="legalP" id="kapittel-5-paragraf-5-ledd-1">Denne forskrift trer i kraft 1. august 1996.</article><article class="legalP" id="kapittel-5-paragraf-5-ledd-2">Fra samme tid oppheves <a href="forskrift/1967-01-13-17">forskrift av 13. januar 1967 nr. 17</a> om bassengbad.</article><article class="legalP" id="kapittel-5-paragraf-5-ledd-3">Eiere av alle badeanlegg som omfattes av forskriften skal legge fram melding og vurdering i henhold til <a href="forskrift/1996-06-13-592/§6">§ 6</a> til kommunen innen 1. august 1997.</article><article class="legalP" id="kapittel-5-paragraf-5-ledd-4">For eksisterende anlegg som ved forskriftens ikrafttredelse ikke er i overensstemmelse med denne forskrifts <a href="forskrift/1996-06-13-592/§11">§§ 11</a>, <a href="forskrift/1996-06-13-592/§13">13</a> og <a href="forskrift/1996-06-13-592/§14">14</a>, må eierne av disse anleggene innen 1. august 1998 utarbeide plan for utbedring av anleggene slik at anleggene innen 1. august 2002 er i overensstemmelse med bestemmelsene i denne forskriften.</article></article></section></main></body></html>