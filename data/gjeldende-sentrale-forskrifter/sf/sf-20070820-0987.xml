<!DOCTYPE html><html lang="nb"><head><title>Forskrift om jakt, felling, fangst og fiske på statsgrunn utenfor statsallmenning</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2007-08-20-987</dd><dt class="dokid">DokumentID</dt><dd class="dokid">SF/forskrift/2007-08-20-987</dd><dt class="ministry">Departement</dt><dd class="ministry"><ul><li>Klima- og miljødepartementet, Landbruks- og matdepartementet</li></ul></dd><dt class="subunit">Etat</dt><dd class="subunit"><ul><li>Avdeling for areal, nærings- og skogpolitikk, Landbruksdirektoratet, Miljødirektoratet</li></ul></dd><dt class="publishedIn">Publisert i</dt><dd class="publishedIn">I 2007 hefte 8</dd><dt class="dateInForce">I kraft fra</dt><dd class="dateInForce">2007-09-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2025-06-18</dd><dt class="lastChangedBy">Sist endret ved</dt><dd class="lastChangedBy"><a href="forskrift/2025-06-18-1070">forskrift/2025-06-18-1070</a></dd><dt class="changesToDocuments">Endrer</dt><dd class="changesToDocuments"><ul><li><a href="forskrift/1988-04-19-336">forskrift/1988-04-19-336</a></li><li><a href="forskrift/1992-12-18-1176">forskrift/1992-12-18-1176</a></li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1992-05-15-47/§22">lov/1992-05-15-47/§22</a></li><li><a href="lov/1981-05-29-38/§31">lov/1981-05-29-38/§31</a></li><li><a href="lov/1981-05-29-38/§26">lov/1981-05-29-38/§26</a></li><li><a href="lov/1981-05-29-38/§50">lov/1981-05-29-38/§50</a></li><li><a href="forskrift/2007-04-26-474">forskrift/2007-04-26-474</a></li></ul></dd><dt class="dateOfPublication">Kunngjort</dt><dd class="dateOfPublication">2007-08-24</dd><dt class="lastupdated">Rettet</dt><dd class="lastupdated">2021-04-30 (departementstilhørighet)</dd><dt class="titleShort">Korttittel</dt><dd class="titleShort">Forskrift om jakt og fangst mv. på statsgrunn</dd><dt class="title">Tittel</dt><dd class="title">Forskrift om jakt, felling, fangst og fiske på statsgrunn utenfor statsallmenning</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Direktoratet for naturforvaltning 20. august 2007 med hjemmel i <a href="lov/1992-05-15-47">lov 15. mai 1992 nr. 47</a> om laksefisk og innlandsfisk m.v. <a href="lov/1992-05-15-47/§22">§ 22</a>, <a href="lov/1981-05-29-38">lov 29. mai 1981 nr. 38</a> om viltet <a href="lov/1981-05-29-38/§31">§ 31</a>, <a href="lov/1981-05-29-38/§26">§ 26</a> pkt. 3 og 4 og <a href="lov/1981-05-29-38/§50">§ 50</a> og <a href="forskrift/2007-04-26-474">delegeringsvedtak 26. april 2007 nr. 474</a>. <br /><strong>Endret</strong> ved <a href="forskrift/2007-09-24-1078">forskrifter 24 sep 2007 nr. 1078</a>, <a href="forskrift/2013-06-07-589">7 juni 2013 nr. 589</a>, <a href="forskrift/2025-06-18-1070">18 juni 2025 nr. 1070</a>. <br /> <strong>Rettet</strong> 30.04.2021 (departementstilhørighet).</dd><dt class="refid">RefID</dt><dd class="refid">forskrift/2007-08-20-987</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om jakt, felling, fangst og fiske på statsgrunn utenfor statsallmenning</a><ul class="tocSubUl"><li><a href="#kapittel-1" data-child-interval="§§ 1 – 8">Kapittel I. Generelle bestemmelser</a><ul class="tocSubUl"><li><a href="#kapittel-1-paragraf-1">§ 1. Formål</a></li><li><a href="#kapittel-1-paragraf-2">§ 2. Virkeområde og administrasjon</a></li><li><a href="#kapittel-1-paragraf-3">§ 3. Retten til jakt, felling, fangst og fiske</a></li><li><a href="#kapittel-1-paragraf-4">§ 4. Reguleringer</a></li><li><a href="#kapittel-1-paragraf-5">§ 5. Felles forvaltningsområder</a></li><li><a href="#kapittel-1-paragraf-6">§ 6. Forpaktning</a></li><li><a href="#kapittel-1-paragraf-7">§ 7. Nødvendige dokumenter, plikt til å la seg kontrollere og rapporteringsplikt</a></li><li><a href="#kapittel-1-paragraf-8">§ 8. Opplæring</a></li></ul></li><li><a href="#kapittel-2" data-child-interval="§ 9">Kapittel II. Salg av fiske, småviltjakt og fangst</a><ul class="tocSubUl"><li><a href="#kapittel-2-paragraf-1">§ 9. Korttyper ved salg av småviltjakt og fiske</a></li></ul></li><li><a href="#kapittel-3" data-child-interval="§§ 10 – 14">Kapittel III. Jakt, felling og fangst</a><ul class="tocSubUl"><li><a href="#kapittel-3-paragraf-1">§ 10. Småviltjakt og fangst</a></li><li><a href="#kapittel-3-paragraf-2">§ 11. Elg og hjort</a></li><li><a href="#kapittel-3-paragraf-3">§ 12. Villrein</a></li><li><a href="#kapittel-3-paragraf-4">§ 13. Rådyr</a></li><li><a href="#kapittel-3-paragraf-5">§ 14. Kvotejakt og lisensfelling av bjørn, ulv, jerv og gaupe</a></li></ul></li><li><a href="#kapittel-4" data-child-interval="§§ 15 – 16">Kapittel IV. Fiske</a><ul class="tocSubUl"><li><a href="#kapittel-4-paragraf-1">§ 15. Fiske i sjø etter anadrome laksefisk</a></li><li><a href="#kapittel-4-paragraf-2">§ 16. Inndragning av lakseplasser</a></li></ul></li><li><a href="#kapittel-5" data-child-interval="§§ 17 – 20">Kapittel V. Avsluttende bestemmelser</a><ul class="tocSubUl"><li><a href="#kapittel-5-paragraf-1">§ 17. Klage</a></li><li><a href="#kapittel-5-paragraf-2">§ 18. Retningslinjer og dispensasjoner</a></li><li><a href="#kapittel-5-paragraf-3">§ 19. Straff</a></li><li><a href="#kapittel-5-paragraf-4">§ 20. Ikrafttredelse</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/2007-08-20-987" id="dokument"><h1>Forskrift om jakt, felling, fangst og fiske på statsgrunn utenfor statsallmenning</h1><section class="section" data-name="kapI" id="kapittel-1" data-lovdata-URL="SF/forskrift/2007-08-20-987/KAPITTEL_1"><h2>Kapittel I. Generelle bestemmelser</h2><article class="legalArticle" data-lovdata-URL="SF/forskrift/2007-08-20-987/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Viltet og fisken skal forvaltes slik at hensynet til det biologiske mangfoldet ivaretas. Innenfor denne ramme skal ressursen utvikles med sikte på å sikre allmennhetens adgang til jakt, felling, fangst, fiske og friluftsliv, og fremme det lokale næringslivet.</article></article><article class="legalArticle" data-lovdata-URL="SF/forskrift/2007-08-20-987/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde og administrasjon</span></h3><article class="legalP" id="kapittel-1-paragraf-2-ledd-1">Forskriften regulerer jakt, felling, fangst og fiske på statsgrunn utenom statsallmenning forvaltet etter fjelloven. Jakt, felling, fangst og fiske i henhold til denne forskrift administreres av Statskog SF i samsvar med bestemmelsene i <a href="lov/1992-05-15-47">lov 15. mai 1992 nr. 47</a> om laksefisk og innlandsfisk m.v. og <a href="lov/1981-05-29-38">lov 29. mai 1981 nr. 38</a> om viltet.</article></article><article class="legalArticle" data-lovdata-URL="SF/forskrift/2007-08-20-987/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Retten til jakt, felling, fangst og fiske</span></h3><article class="legalP" id="kapittel-1-paragraf-3-ledd-1">Småviltjakt og fangst er tillatt mot løsing av jaktkort og fiske mot løsing av fiskekort. Innlandsfiske med stang og håndsnøre skal være fritt mot løsning av fiskekort for alle som det siste året har vært og fortsatt er bosatt i Norge. All jakt, felling, fangst og fiske skal bys ut på en måte som er akseptabel for allmennheten. Dersom det er nødvendig å regulere antallet jegere og fiskere skal det påses at det er en rimelig fordeling mellom innenbygdsboende og utenbygdsboende jegere/jaktlag eller fiskere. Ved vurdering av hva som er rimelig fordeling, skal det blant annet legges vekt på lokalbefolkningens muligheter for jakt, felling eller fiske innen kommunen.</article></article><article class="legalArticle" data-lovdata-URL="SF/forskrift/2007-08-20-987/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Reguleringer</span></h3><article class="legalP" id="kapittel-1-paragraf-4-ledd-1">Statskog SF kan i forskrift foreta reguleringer av jakten, fangsten eller fisket dersom dette er nødvendig av hensyn til bestanden, utøvelsen eller en hensiktsmessig geografisk fordeling av jegere og fiskere eller andre brukere.</article><article class="changesToParent">Endret ved <a href="forskrift/2013-06-07-589">forskrift 7 juni 2013 nr. 589</a>.</article></article><article class="legalArticle" data-lovdata-URL="SF/forskrift/2007-08-20-987/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Felles forvaltningsområder</span></h3><article class="legalP" id="kapittel-1-paragraf-5-ledd-1">Eiendommer som ikke egner seg for fritt salg av jakt- eller fiskekort eller selvstendig forvaltning, skal fortrinnsvis forvaltes felles med naboeiendommer for å oppnå en rasjonell og forsvarlig forvaltning i området.</article><article class="changesToParent">Endret ved <a href="forskrift/2013-06-07-589">forskrift 7 juni 2013 nr. 589</a>.</article></article><article class="legalArticle" data-lovdata-URL="SF/forskrift/2007-08-20-987/§6" data-name="§6" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Forpaktning</span></h3><article class="legalP" id="kapittel-1-paragraf-6-ledd-1">Statskog SF kan ved avtale forpakte bort jakt, fangst og fiske i vassdrag med anadrom laksefisk for inntil 10 år til lokale organisasjoner eller lag, fortrinnsvis med fremme av fiske og jakt/fangst som formål. For mindre områder og i særlige tilfeller kan forpaktning skje til bedrifter, grupper og enkeltpersoner og på avvikende vilkår. Fiske i bortforpaktede vassdrag skal likevel være tillatt for allmennheten mot løsning av fiskekort.</article><article class="changesToParent">Endret ved <a href="forskrift/2013-06-07-589">forskrift 7 juni 2013 nr. 589</a>.</article></article><article class="legalArticle" data-lovdata-URL="SF/forskrift/2007-08-20-987/§7" data-name="§7" id="kapittel-1-paragraf-7"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Nødvendige dokumenter, plikt til å la seg kontrollere og rapporteringsplikt</span></h3><article class="legalP" id="kapittel-1-paragraf-7-ledd-1">Jakt- eller fiskekort skal medbringes under utøvelse av jakt, felling, fangst og fiske og fremvises på forlangende fra oppsyn eller politiet, grunneier eller en som opptrer på hans vegne. Det samme gjelder utvisningsbevis om slikt blir utstedt. Jegere og fiskere plikter å avgi rapport om utbytte av jakt, felling, fangst og fiske og levere inn deler av felt vilt dersom Statskog SF krever dette.</article><article class="legalP" id="kapittel-1-paragraf-7-ledd-2">Statskog SF kan som betingelse for lovlig jakt, fangst og fiske, stille krav om at det ved kjøp av sesongkort skal rapporteres fangst på forhåndsbestemte rapporteringstidspunkt.</article><article class="changesToParent">Endret ved <a href="forskrift/2013-06-07-589">forskrift 7 juni 2013 nr. 589</a>.</article></article><article class="legalArticle" data-lovdata-URL="SF/forskrift/2007-08-20-987/§8" data-name="§8" id="kapittel-1-paragraf-8"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Opplæring</span></h3><article class="legalP" id="kapittel-1-paragraf-8-ledd-1">Statskog SF kan tilby opplæring rettet mot kvinner, ungdom, førstegangsjegere og førstegangsfiskere for å sikre en bred, variert og forsvarlig rekruttering av kompetente jegere og fiskere.</article><article class="changesToParent">Tilføyd ved <a href="forskrift/2013-06-07-589">forskrift 7 juni 2013 nr. 589</a>.</article></article></section><section class="section" data-name="kapII" id="kapittel-2" data-lovdata-URL="SF/forskrift/2007-08-20-987/KAPITTEL_2"><h2>Kapittel II. Salg av fiske, småviltjakt og fangst</h2><article class="legalArticle" data-lovdata-URL="SF/forskrift/2007-08-20-987/§9" data-name="§9" id="kapittel-2-paragraf-1"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Korttyper ved salg av småviltjakt og fiske</span></h3><article class="legalP" id="kapittel-2-paragraf-1-ledd-1">For småviltjakt og fiske skal følgende korttyper være tilgjengelig:<ol class="defaultList" type="1"><li data-name="1." value="1"><article class="listArticle" id="kapittel-2-paragraf-1-ledd-1-punkt-1"><article class="legalP" id="kapittel-2-paragraf-1-ledd-1-punkt-1-ledd-1">Dagskort/døgnkort</article></article></li><li data-name="2." value="2"><article class="listArticle" id="kapittel-2-paragraf-1-ledd-1-punkt-2"><article class="legalP" id="kapittel-2-paragraf-1-ledd-1-punkt-2-ledd-1">5-dagerskort eller ukekort (7 dager) for småvilt og ukekort for innlandsfiske</article></article></li><li data-name="3." value="3"><article class="listArticle" id="kapittel-2-paragraf-1-ledd-1-punkt-3"><article class="legalP" id="kapittel-2-paragraf-1-ledd-1-punkt-3-ledd-1">Sesongkort for eiendommer over 7000 dekar.</article></article></li></ol></article><article class="legalP" id="kapittel-2-paragraf-1-ledd-2">Statskog SF kan dessuten tilby:<ol class="defaultList" type="1"><li data-name="1." value="1"><article class="listArticle" id="kapittel-2-paragraf-1-ledd-2-punkt-1"><article class="legalP" id="kapittel-2-paragraf-1-ledd-2-punkt-1-ledd-1">Det alternativ som Statskog SF under pkt. 2 ovenfor velger ikke å innføre som obligatorisk korttype.</article></article></li><li data-name="2." value="2"><article class="listArticle" id="kapittel-2-paragraf-1-ledd-2-punkt-2"><article class="legalP" id="kapittel-2-paragraf-1-ledd-2-punkt-2-ledd-1">Familiekort for fiske (ektepar, samboerpar og enslige) m/barn under 20 år.</article></article></li><li data-name="3." value="3"><article class="listArticle" id="kapittel-2-paragraf-1-ledd-2-punkt-3"><article class="legalP" id="kapittel-2-paragraf-1-ledd-2-punkt-3-ledd-1">2- og 3-dagers/døgnkort.</article></article></li><li data-name="4." value="4"><article class="listArticle" id="kapittel-2-paragraf-1-ledd-2-punkt-4"><article class="legalP" id="kapittel-2-paragraf-1-ledd-2-punkt-4-ledd-1">Særskilte kortordninger for ungdom mellom 16 og 20 år, personer over 67 år og for grupper på kortere turer hvor jakt og fiske ikke er det primære formålet (ekskursjoner, skoleklasser på tur).</article></article></li><li data-name="5." value="5"><article class="listArticle" id="kapittel-2-paragraf-1-ledd-2-punkt-5"><article class="legalP" id="kapittel-2-paragraf-1-ledd-2-punkt-5-ledd-1">Gratis jakt for personer som etter <a href="forskrift/2002-03-22-313">forskrift 22. mars 2002 nr. 313</a> om utøvelse av jakt, felling og fangst <a href="forskrift/2002-03-22-313/§6">§ 6</a> (opplæringsjakt) helt eller delvis skal slippe å betale for jaktkortet.</article></article></li><li data-name="6." value="6"><article class="listArticle" id="kapittel-2-paragraf-1-ledd-2-punkt-6"><article class="legalP" id="kapittel-2-paragraf-1-ledd-2-punkt-6-ledd-1">Smårovviltkort (jaktbart rovvilt som ikke er storvilt jf. <a href="forskrift/2002-03-22-313">forskrift 22. mars 2002 nr. 313</a> om utøvelse av jakt, felling og fangst <a href="forskrift/2002-03-22-313/§3">§ 3</a>).</article></article></li></ol></article><article class="legalP" id="kapittel-2-paragraf-1-ledd-3">Prisen på jakt og fiske fastsettes av Statskog SF. Dersom det anses nødvendig, kan Landbruksdirektoratet eller Miljødirektoratet fastsette maksimalpriser for henholdsvis jakt og fiske.</article><article class="legalP" id="kapittel-2-paragraf-1-ledd-4">Når jakt tilbys på ukebasis i regulert periode med søknadsfrist kan Statskog SF velge kun å tilby ukekort og sesongkort.</article><article class="changesToParent">Endret ved <a href="forskrift/2013-06-07-589">forskrifter 7 juni 2013 nr. 589</a> (tidligere § 8), <a href="forskrift/2025-06-18-1070">18 juni 2025 nr. 1070</a>.</article></article></section><section class="section" data-name="kapIII" id="kapittel-3" data-lovdata-URL="SF/forskrift/2007-08-20-987/KAPITTEL_3"><h2>Kapittel III. Jakt, felling og fangst</h2><article class="legalArticle" data-lovdata-URL="SF/forskrift/2007-08-20-987/§10" data-name="§10" id="kapittel-3-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Småviltjakt og fangst</span></h3><article class="legalP" id="kapittel-3-paragraf-1-ledd-1">Prisen på småviltjakt med og uten hund skal være lik. Prisen på korttidskort skal være lik for innenbygdsboende og utenbygdsboende. Pris på langtidskort for fast bosatte i egen kommune kan settes lavere enn for utenbygdsboende, men ikke lavere enn inntil to tredjedeler av prisen for utenbygdsboende.</article><article class="legalP" id="kapittel-3-paragraf-1-ledd-2">Bever skal utbys etter en nærmere fastsatt kortpris. Slik jakt kan også leies bort ved ett- eller flerårige kontrakter. Likevel ikke for lengre enn totalt 5 jaktår.</article><article class="changesToParent">Endret ved <a href="forskrift/2013-06-07-589">forskrift 7 juni 2013 nr. 589</a> (tidligere § 9).</article></article><article class="legalArticle" data-lovdata-URL="SF/forskrift/2007-08-20-987/§11" data-name="§11" id="kapittel-3-paragraf-2"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Elg og hjort</span></h3><article class="legalP" id="kapittel-3-paragraf-2-ledd-1">Følgende alternative utbudsmåter skal gjelde:<ol class="defaultList" type="a"><li data-name="a." value="1"><article class="listArticle" id="kapittel-3-paragraf-2-ledd-1-punkt-1"><article class="legalP" id="kapittel-3-paragraf-2-ledd-1-punkt-1-ledd-1">Fast pris pr. kg kjøtt for felt dyr. Det kan betales en fast grunnavgift for hvert enkelt dyr som tildeles. Innbetalt grunnavgift trekkes fra i det endelige oppgjør for felte dyr.</article></article></li><li data-name="b." value="2"><article class="listArticle" id="kapittel-3-paragraf-2-ledd-1-punkt-2"><article class="legalP" id="kapittel-3-paragraf-2-ledd-1-punkt-2-ledd-1">I særlige tilfeller kan jaktretten leies ut til fast pris pr. dyr.</article></article></li><li data-name="c." value="3"><article class="listArticle" id="kapittel-3-paragraf-2-ledd-1-punkt-3"><article class="legalP" id="kapittel-3-paragraf-2-ledd-1-punkt-3-ledd-1">Jaktkort til fast pris med tillegg pr. kg kjøtt ved felt vilt.</article></article></li></ol></article><article class="legalP" id="kapittel-3-paragraf-2-ledd-2">Er det flere søkere skal tildeling skje ved loddtrekning.</article><article class="legalP" id="kapittel-3-paragraf-2-ledd-3">Slik jakt kan leies bort ved ett- eller flerårige kontrakter. Likevel ikke for lengre enn totalt 5 jaktår.</article><article class="changesToParent">Endret ved <a href="forskrift/2013-06-07-589">forskrift 7 juni 2013 nr. 589</a> (tidligere § 10).</article></article><article class="legalArticle" data-lovdata-URL="SF/forskrift/2007-08-20-987/§12" data-name="§12" id="kapittel-3-paragraf-3"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Villrein</span></h3><article class="legalP" id="kapittel-3-paragraf-3-ledd-1">Følgende alternative utbudsmåter skal gjelde:<ol class="defaultList" type="a"><li data-name="a." value="1"><article class="listArticle" id="kapittel-3-paragraf-3-ledd-1-punkt-1"><article class="legalP" id="kapittel-3-paragraf-3-ledd-1-punkt-1-ledd-1">Pris pr. dyr, fastsatt etter kjønn og alder</article></article></li><li data-name="b." value="2"><article class="listArticle" id="kapittel-3-paragraf-3-ledd-1-punkt-2"><article class="legalP" id="kapittel-3-paragraf-3-ledd-1-punkt-2-ledd-1">Kilopris</article></article></li><li data-name="c." value="3"><article class="listArticle" id="kapittel-3-paragraf-3-ledd-1-punkt-3"><article class="legalP" id="kapittel-3-paragraf-3-ledd-1-punkt-3-ledd-1">Pris basert på vektklasser etter gjennomsnittsvektene i den lokale villreinstammen.</article></article></li></ol></article><article class="legalP" id="kapittel-3-paragraf-3-ledd-2">Statskog SF kan bestemme at det skal betales en fast grunnavgift for hvert enkelt dyr som tildeles. Slik innbetalt grunnavgift skal trekkes fra i det endelige oppgjør for felte dyr.</article><article class="changesToParent">Endret ved <a href="forskrift/2013-06-07-589">forskrift 7 juni 2013 nr. 589</a> (tidligere § 11).</article></article><article class="legalArticle" data-lovdata-URL="SF/forskrift/2007-08-20-987/§13" data-name="§13" id="kapittel-3-paragraf-4"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Rådyr</span></h3><article class="legalP" id="kapittel-3-paragraf-4-ledd-1">Rådyr skal utbys etter en nærmere fastsatt kortpris. Slik jakt kan også leies bort ved ett- eller flerårige kontrakter. Likevel ikke for lengre enn totalt 5 jaktår.</article><article class="changesToParent">Endret ved <a href="forskrift/2013-06-07-589">forskrift 7 juni 2013 nr. 589</a> (tidligere § 12).</article></article><article class="legalArticle" data-lovdata-URL="SF/forskrift/2007-08-20-987/§14" data-name="§14" id="kapittel-3-paragraf-5"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Kvotejakt og lisensfelling av bjørn, ulv, jerv og gaupe</span></h3><article class="legalP" id="kapittel-3-paragraf-5-ledd-1">Tillatelse til lisensfelling og kvoteregulert jakt/felling av bjørn, ulv, jerv og gaupe skal tilbys i de områder hvor fastsatt myndighet har vedtatt kvote.</article><article class="changesToParent">Endret ved <a href="forskrift/2013-06-07-589">forskrift 7 juni 2013 nr. 589</a> (tidligere § 13).</article></article></section><section class="section" data-name="kapIV" id="kapittel-4" data-lovdata-URL="SF/forskrift/2007-08-20-987/KAPITTEL_4"><h2>Kapittel IV. Fiske</h2><article class="legalArticle" data-lovdata-URL="SF/forskrift/2007-08-20-987/§15" data-name="§15" id="kapittel-4-paragraf-1"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Fiske i sjø etter anadrome laksefisk</span></h3><article class="legalP" id="kapittel-4-paragraf-1-ledd-1">Fiske med faststående bundne redskaper etter anadrome laksefisk kan bare skje etter utvisning av lakseplass. Utvisning skal kun skje dersom fisket er forsvarlig ut fra biologiske forhold. Vilkår for utvisning er at fiskeren er fast bosatt i fylket lakseplassen ligger. Ved tildeling av lakseplass skal det legges vekt på tilknytning til primærnæring, bosted i området lakseplassen ligger, ansiennitet som yrkesfisker og tidligere bruk av lakseplassen, søkers inntekt og laksefiskets betydning for det totale næringsgrunnlaget.</article><article class="legalP" id="kapittel-4-paragraf-1-ledd-2">Lakseplassen utvises for inntil fem år for enkelt eller dobbelt bruk. Hver husstand kan utvises inntil tre lakseplasser. Plassene kan bare brukes av fiskeren eller dennes husstand. Fremleie og bortlån er ikke tillatt. Det er likevel tillatt å leie hjelpemannskap.</article><article class="legalP" id="kapittel-4-paragraf-1-ledd-3">Fiskeren plikter å merke plassen med tildelt nummer og vedlikeholde nummereringen. Det er ikke tillatt å endre plassens beliggenhet uten godkjenning.</article><article class="legalP" id="kapittel-4-paragraf-1-ledd-4">Ved utvisning av lakseplass skal avstanden mellom redskapen være minst 400 meter ved enkelt bruk og minst 600 meter ved dobbelt bruk.</article><article class="legalP" id="kapittel-4-paragraf-1-ledd-5">Det skal føres fortegnelse over utviste lakseplasser innen hver kommune.</article><article class="changesToParent">Endret ved <a href="forskrift/2013-06-07-589">forskrift 7 juni 2013 nr. 589</a> (tidligere § 14).</article></article><article class="legalArticle" data-lovdata-URL="SF/forskrift/2007-08-20-987/§16" data-name="§16" id="kapittel-4-paragraf-2"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Inndragning av lakseplasser</span></h3><article class="legalP" id="kapittel-4-paragraf-2-ledd-1">Utviste lakseplasser kan inndras og fornyelse nektes dersom fiskeren gjør seg skyldig i overtredelser av <a href="forskrift/2007-08-20-987/§15">§ 15</a>, bestemmelser gitt i medhold av <a href="lov/1992-05-15-47">lov 15. mai 1992 nr. 47</a> om laksefisk og innlandsfisk mv., eller ikke i rett tid betaler avgiften for utvisning/utleie.</article><article class="legalP" id="kapittel-4-paragraf-2-ledd-2">En lakseplass kan også inndras når den blir ledig og det av hensyn til fiskebestandene er utilrådelig med fortsatt utvisning.</article><article class="changesToParent">Endret ved <a href="forskrift/2013-06-07-589">forskrift 7 juni 2013 nr. 589</a> (tidligere § 15).</article></article></section><section class="section" data-name="kapV" id="kapittel-5" data-lovdata-URL="SF/forskrift/2007-08-20-987/KAPITTEL_5"><h2>Kapittel V. Avsluttende bestemmelser</h2><article class="legalArticle" data-lovdata-URL="SF/forskrift/2007-08-20-987/§17" data-name="§17" id="kapittel-5-paragraf-1"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Klage</span></h3><article class="legalP" id="kapittel-5-paragraf-1-ledd-1">Enkeltvedtak om prisfastsettelse for jakt og fiske kan påklages til henholdsvis Landbruksdirektoratet eller Miljødirektoratet.</article><article class="changesToParent">Endret ved <a href="forskrift/2013-06-07-589">forskrifter 7 juni 2013 nr. 589</a> (tidligere § 16), <a href="forskrift/2025-06-18-1070">18 juni 2025 nr. 1070</a>.</article></article><article class="legalArticle" data-lovdata-URL="SF/forskrift/2007-08-20-987/§18" data-name="§18" id="kapittel-5-paragraf-2"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Retningslinjer og dispensasjoner</span></h3><article class="legalP" id="kapittel-5-paragraf-2-ledd-1">Enkeltvedtak om prisfastsettelse for jakt og fiske kan påklages til henholdsvis Landbruksdirektoratet eller Miljødirektoratet.</article><article class="legalP" id="kapittel-5-paragraf-2-ledd-2">Landbruksdirektoratet eller Miljødirektoratet kan i særlige tilfeller dispensere fra disse bestemmelsene for henholdsvis jakt og fangst og for fiske.</article><article class="legalP" id="kapittel-5-paragraf-2-ledd-3">Statskog SF kan bestemme at personer uten fast bosted i Norge jf. <a href="lov/1981-05-29-38">lov 29. mai 1981 nr. 38</a> om viltet <a href="lov/1981-05-29-38/§31">§ 31</a>, første ledd og <a href="lov/1992-05-15-47">lov 15. mai 1992 nr. 47</a> om laksefisk og innlandsfisk m.v. <a href="lov/1992-05-15-47/§22">§ 22</a>, første ledd, etter søknad kan få adgang til slik jakt og fiske som denne forskriften omfatter.</article><article class="changesToParent">Endret ved <a href="forskrift/2007-09-24-1078">forskrifter 24 sep 2007 nr. 1078</a> (i kraft 1 sep 2007), <a href="forskrift/2013-06-07-589">7 juni 2013 nr. 589</a> (tidligere § 17), <a href="forskrift/2025-06-18-1070">18 juni 2025 nr. 1070</a>.</article></article><article class="legalArticle" data-lovdata-URL="SF/forskrift/2007-08-20-987/§19" data-name="§19" id="kapittel-5-paragraf-3"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Straff</span></h3><article class="legalP" id="kapittel-5-paragraf-3-ledd-1">Overtredelse av denne forskrifts <a href="forskrift/2007-08-20-987/§4">§ 4</a> og <a href="forskrift/2007-08-20-987/§7">§ 7</a> eller forskrift gitt i medhold av disse bestemmelser, er straffbart, jf. <a href="lov/1992-05-15-47">lov 15. mai 1992 nr. 47</a> om laksefisk og innlandsfisk mv. <a href="lov/1992-05-15-47/§49">§ 49</a> og <a href="lov/1981-05-29-38">lov 29. mai 1981 nr. 38</a> om jakt og fangst av vilt <a href="lov/1981-05-29-38/§56">§ 56</a>.</article><article class="changesToParent">Endret ved <a href="forskrift/2013-06-07-589">forskrift 7 juni 2013 nr. 589</a> (tidligere § 18).</article></article><article class="legalArticle" data-lovdata-URL="SF/forskrift/2007-08-20-987/§20" data-name="§20" id="kapittel-5-paragraf-4"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Ikrafttredelse</span></h3><article class="legalP" id="kapittel-5-paragraf-4-ledd-1">Forskriften trer i kraft 1. september 2007. Samtidig oppheves <a href="forskrift/1988-04-19-336">forskrift 19. april 1988 nr. 336</a> om viltforvaltning på statsgrunn og <a href="forskrift/1992-12-18-1176">forskrift 18. desember 1992 nr. 1176</a> om fiskeforvaltning på statsgrunn.</article><article class="changesToParent">Endret ved <a href="forskrift/2013-06-07-589">forskrift 7 juni 2013 nr. 589</a> (tidligere § 19).</article></article></section></main></body></html>