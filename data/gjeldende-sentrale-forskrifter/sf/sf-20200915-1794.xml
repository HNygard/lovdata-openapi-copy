<!DOCTYPE html><html lang="no"><head><title>Forskrift om opptak til Universitetet i Tromsø – Norges arktiske universitet</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-09-15-1794</dd><dt class="dokid">DokumentID</dt><dd class="dokid">SF/forskrift/2020-09-15-1794</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="subunit">Etat</dt><dd class="subunit"><ul><li>Universitetet i Tromsø – Norges arktiske universitet</li></ul></dd><dt class="dateInForce">I kraft fra</dt><dd class="dateInForce">2021-01-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2025-02-11</dd><dt class="lastChangedBy">Sist endret ved</dt><dd class="lastChangedBy"><a href="forskrift/2025-02-11-220">forskrift/2025-02-11-220</a></dd><dt class="changesToDocuments">Endrer</dt><dd class="changesToDocuments"><ul><li><a href="forskrift/2008-12-12-1569">forskrift/2008-12-12-1569</a></li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/2024-03-08-9/§8-1">lov/2024-03-08-9/§8-1</a></li><li><a href="lov/2024-03-08-9/§8-2">lov/2024-03-08-9/§8-2</a></li><li><a href="lov/2024-03-08-9/§8-3">lov/2024-03-08-9/§8-3</a></li><li><a href="lov/2024-03-08-9/§11-1">lov/2024-03-08-9/§11-1</a></li><li><a href="forskrift/2017-01-06-13">forskrift/2017-01-06-13</a></li><li><a href="forskrift/2005-12-01-1392">forskrift/2005-12-01-1392</a></li></ul></dd><dt class="dateOfPublication">Kunngjort</dt><dd class="dateOfPublication">2020-09-22 14:55</dd><dt class="titleShort">Korttittel</dt><dd class="titleShort">Forskrift om opptak til UiT</dd><dt class="title">Tittel</dt><dd class="title">Forskrift om opptak til Universitetet i Tromsø – Norges arktiske universitet</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av rektor på vegne av universitetsstyret 15. september 2020 med hjemmel i <a href="lov/2024-03-08-9/§8-1">lov 8. mars 2024 nr. 9 om universiteter og høyskoler (universitets- og høyskoleloven) § 8-1</a>, <a href="lov/2024-03-08-9/§8-2">§ 8-2</a>, <a href="lov/2024-03-08-9/§8-3">§ 8-3</a> og <a href="lov/2024-03-08-9/§11-1">§ 11-1</a>, <a href="forskrift/2017-01-06-13">forskrift 6. januar 2017 nr. 13</a> om opptak til høgre utdanning og <a href="forskrift/2005-12-01-1392">forskrift 1. desember 2005 nr. 1392 om krav til mastergrad</a>. <br /> <strong>Endret</strong> ved forskrifter <a href="forskrift/2020-12-10-2942">10 des 2020 nr. 2942</a> (i kraft 1 jan 2021), <a href="forskrift/2020-12-16-3323">16 des 2020 nr. 3323</a>, <a href="forskrift/2022-01-20-116">20 jan 2022 nr. 116</a>, <a href="forskrift/2023-03-10-488">10 mars 2023 nr. 488</a>, <a href="forskrift/2025-02-11-220">11 feb 2025 nr. 220</a> (bl.a hjemmel).</dd><dt class="refid">RefID</dt><dd class="refid">forskrift/2020-09-15-1794</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om opptak til Universitetet i Tromsø – Norges arktiske universitet</a><ul class="tocSubUl"><li><a href="#paragraf-1">§ 1. Forskriftens virkeområde</a></li><li><a href="#paragraf-2">§ 2. Språkkrav til norskspråklige program</a></li><li><a href="#paragraf-3">§ 3. Språkkrav til engelskspråklige program</a></li><li><a href="#paragraf-4">§ 4. Søknadsfrister etter forskriften</a></li><li><a href="#paragraf-5">§ 5. Dispensasjon fra søknadsfrister</a></li><li><a href="#paragraf-6">§ 6. Dokumentasjon som danner grunnlag for å få opptak</a></li><li><a href="#paragraf-7">§ 7. Reservert studieplass</a></li><li><a href="#paragraf-8">§ 8. Tidlig opptak</a></li><li><a href="#paragraf-9">§ 9. Kvoter</a></li><li><a href="#paragraf-10">§ 10. Supplering til høyere årskull</a></li><li><a href="#paragraf-11">§ 11. Opptak på grunnlag av realkompetanse til grunnutdanninger</a></li><li><a href="#paragraf-12">§ 12. Opptakskrav til mastergradsprogram</a></li><li><a href="#paragraf-13">§ 13. Opptakskrav til erfaringsbaserte mastergradsprogram</a></li><li><a href="#paragraf-14">§ 14. Opptak på visse vilkår til mastergradsprogram uten venteliste</a></li><li><a href="#paragraf-15">§ 15. Rangering av søkere til mastergradsprogram</a></li><li><a href="#paragraf-16">§ 16. Beregning av karaktergjennomsnitt for å få opptak til mastergradsprogram</a></li><li><a href="#paragraf-17">§ 17. Opptak til enkeltemner</a></li><li><a href="#paragraf-18">§ 18. Opptak til etter- og videreutdanningsemner</a></li><li><a href="#paragraf-19">§ 19. Rangering av søkere til etter- og videreutdanningsemner</a></li><li><a href="#paragraf-20">§ 20. Opptak til forkurs for ingeniør- og sivilingeniørutdanning</a></li><li><a href="#paragraf-21">§ 21. Rangering av søkere til forkurs for ingeniør- og sivilingeniørutdanning</a></li><li><a href="#paragraf-22">§ 22. Opptak til realfagskurs</a></li><li><a href="#paragraf-23">§ 23. Rangering av søkere til realfagskurs</a></li><li><a href="#paragraf-24">§ 24. Opptak til Y-vei</a></li><li><a href="#paragraf-25">§ 25. Rangering av søkere til ingeniørstudier via Y-veiordningen</a></li><li><a href="#paragraf-26">§ 26. Opptak på visse vilkår til Y-vei</a></li><li><a href="#paragraf-27">§ 27. Opptak til årsstudiet Norwegian Language and Society for Foreign Students</a></li><li><a href="#paragraf-28">§ 28. Opptak til samiske, finske eller kvenske nybegynneremner etter forskrift om opptak til høgre utdanning § 3-5</a></li><li><a href="#paragraf-29">§ 29. Opptak til praktisk-pedagogisk utdanning etter forskrift om rammeplan for PPU § 6</a></li><li><a href="#paragraf-30">§ 30. Rangering av søkere til praktisk-pedagogisk utdanning etter forskrift om rammeplan for PPU § 6</a></li><li><a href="#paragraf-31">§ 31. Opptak til praktisk-pedagogisk utdanning etter forskrift om rammeplan for PPU for yrkesfag § 5</a></li><li><a href="#paragraf-32">§ 32. Rangering av søkere til praktisk-pedagogisk utdanning etter forskrift om rammeplan for PPU for yrkesfag § 5</a></li><li><a href="#paragraf-33">§ 33. Ikraftsetting</a></li></ul></li></ul></dd></dl></header><main class="documentBody" data-lovdata-URL="SF/forskrift/2020-09-15-1794" id="dokument"><h1>Forskrift om opptak til Universitetet i Tromsø – Norges arktiske universitet</h1><article class="legalArticle" data-lovdata-URL="SF/forskrift/2020-09-15-1794/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Forskriftens virkeområde</span></h2><article class="legalP" id="paragraf-1-ledd-1">Forskriften gjelder for opptak til mastergradsprogram,<ol class="defaultList" type="a"><li data-name="a." value="1"><article class="listArticle" id="paragraf-1-ledd-1-punkt-1"><article class="legalP" id="paragraf-1-ledd-1-punkt-1-ledd-1">praktisk-pedagogisk utdanning,</article></article></li><li data-name="b." value="2"><article class="listArticle" id="paragraf-1-ledd-1-punkt-2"><article class="legalP" id="paragraf-1-ledd-1-punkt-2-ledd-1">forkurs for ingeniør- og sivilingeniørutdanning,</article></article></li><li data-name="c." value="3"><article class="listArticle" id="paragraf-1-ledd-1-punkt-3"><article class="legalP" id="paragraf-1-ledd-1-punkt-3-ledd-1">realfagskurs,</article></article></li><li data-name="d." value="4"><article class="listArticle" id="paragraf-1-ledd-1-punkt-4"><article class="legalP" id="paragraf-1-ledd-1-punkt-4-ledd-1">etter- og videreutdanning,</article></article></li><li data-name="e." value="5"><article class="listArticle" id="paragraf-1-ledd-1-punkt-5"><article class="legalP" id="paragraf-1-ledd-1-punkt-5-ledd-1">enkeltemner og</article></article></li><li data-name="f." value="6"><article class="listArticle" id="paragraf-1-ledd-1-punkt-6"><article class="legalP" id="paragraf-1-ledd-1-punkt-6-ledd-1">grunnutdanninger dersom søkeren vil ha opptak på grunnlag av realkompetanse, Y-vei eller tresemesterordningen.</article></article></li></ol></article><article class="changesToParent">Endret ved forskrift <a href="forskrift/2025-02-11-220">11 feb 2025 nr. 220</a>.</article></article><article class="legalArticle" data-lovdata-URL="SF/forskrift/2020-09-15-1794/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Språkkrav til norskspråklige program</span></h2><article class="numberedLegalP" data-numerator="1" id="paragraf-2-nummer-1">(1) For å få opptak til et norskspråklige studieprogram, må søkere med utdanning fra land utenfor Norden oppfylle kravet til norsk som er angitt i <a href="forskrift/2017-01-06-13/§2-2">forskrift om opptak til høgare utdanning § 2-2</a>.</article><article class="numberedLegalP" data-numerator="2" id="paragraf-2-nummer-2">(2) For å få opptak til et norskspråklig studieprogram, må søkere med utenlandsk utdanning oppfylle kravet til engelsk i GSU-listen, jf. <a href="forskrift/2017-01-06-13/§2-2/ledd/8">forskrift om opptak til høgare utdanning § 2-2 åttende ledd</a></article><article class="changesToParent">Endret ved forskrifter <a href="forskrift/2022-01-20-116">20 jan 2022 nr. 116</a>, <a href="forskrift/2025-02-11-220">11 feb 2025 nr. 220</a>.</article></article><article class="legalArticle" data-lovdata-URL="SF/forskrift/2020-09-15-1794/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Språkkrav til engelskspråklige program</span></h2><article class="numberedLegalP" data-numerator="1" id="paragraf-3-nummer-1">(1) For å få opptak til engelskspråklige bachelorgradsprogram og årsstudier, må søkere med utenlandsk utdanning oppfylle kravet til engelsk i GSU-listen, jf. <a href="forskrift/2017-01-06-13/§2-2/ledd/8">forskrift om opptak til høgare utdanning § 2-2 åttende ledd</a>.</article><article class="numberedLegalP" data-numerator="2" id="paragraf-3-nummer-2">(2) For å få opptak til engelskspråklige mastergradsprogram, må søkeren ha engelskkunnskaper på høyere nivå.</article><article class="numberedLegalP" data-numerator="3" id="paragraf-3-nummer-3">(3) Annen dokumentasjon av at engelskkravet er oppfylt, kan godkjennes etter individuell vurdering.</article><article class="changesToParent">Endret ved forskrifter <a href="forskrift/2022-01-20-116">20 jan 2022 nr. 116</a>, <a href="forskrift/2025-02-11-220">11 feb 2025 nr. 220</a>.</article></article><article class="legalArticle" data-lovdata-URL="SF/forskrift/2020-09-15-1794/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Søknadsfrister etter forskriften</span></h2><article class="numberedLegalP" data-numerator="1" id="paragraf-4-nummer-1">(1) Universitetet fastsetter fristene for å søke om opptak etter forskriften.</article><article class="numberedLegalP" data-numerator="2" id="paragraf-4-nummer-2">(2) Dersom det er få kvalifiserte søkere ved søknadsfristens utløp, kan universitetet utlyse studieprogrammet på nytt med ny søknadsfrist. Hvis universitetet gjennomfører ny utlysning skal alle kvalifiserte søkere som søkte innen den ordinære søknadsfristen, tilbys studieplass.</article></article><article class="legalArticle" data-lovdata-URL="SF/forskrift/2020-09-15-1794/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Dispensasjon fra søknadsfrister</span></h2><article class="numberedLegalP" data-numerator="1" id="paragraf-5-nummer-1">(1) Selv om søknaden om opptak er fremsatt for sent, kan det gis dispensasjon fra søknadsfristen dersom<ol class="defaultList" type="a"><li data-name="a." value="1"><article class="listArticle" id="paragraf-5-nummer-1-punkt-1"><article class="legalP" id="paragraf-5-nummer-1-punkt-1-ledd-1">søkeren ikke kan lastes for å ha oversittet fristen eller for å ha drøyd med å søke til etter fristen, eller</article></article></li><li data-name="b." value="2"><article class="listArticle" id="paragraf-5-nummer-1-punkt-2"><article class="legalP" id="paragraf-5-nummer-1-punkt-2-ledd-1">særlige grunner gjør det rimelig at søknaden blir behandlet.</article></article></li></ol></article><article class="numberedLegalP" data-numerator="2" id="paragraf-5-nummer-2">(2) Eksempler på at særlige grunner gjør det rimelig at søknaden blir behandlet er<ol class="defaultList" type="a"><li data-name="a." value="1"><article class="listArticle" id="paragraf-5-nummer-2-punkt-1"><article class="legalP" id="paragraf-5-nummer-2-punkt-1-ledd-1">at søkeren var syk på dagen for fristens utløp (dette må være dokumentert ved legeattest) eller</article></article></li><li data-name="b." value="2"><article class="listArticle" id="paragraf-5-nummer-2-punkt-2"><article class="legalP" id="paragraf-5-nummer-2-punkt-2-ledd-1">at søkeren vil fullføre en grad ved UiT dersom søkeren får opptak og består eksamen.</article></article></li></ol></article><article class="numberedLegalP" data-numerator="3" id="paragraf-5-nummer-3">(3) Frist for å søke om dispensasjon fra søknadsfrist er 3 uker etter ordinær søknadsfrist.</article></article><article class="legalArticle" data-lovdata-URL="SF/forskrift/2020-09-15-1794/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Dokumentasjon som danner grunnlag for å få opptak</span></h2><article class="numberedLegalP" data-numerator="1" id="paragraf-6-nummer-1">(1) All dokumentasjon som skal danne grunnlag for å få opptak, må være levert innen søknadsfristen.</article><article class="numberedLegalP" data-numerator="2" id="paragraf-6-nummer-2">(2) Søkere som fullfører kvalifiserende utdanning vårsemesteret, kan levere dokumentasjonen for opptaket senere enn søknadsfristen. Dokumentasjonen må likevel leveres før 1. juli.</article><article class="numberedLegalP" data-numerator="3" id="paragraf-6-nummer-3">(3) Dersom det foreligger saklig grunn, kan universitetet avtale med søkeren at dokumentasjon som ikke kan framskaffes ved søknadsfristens utløp ettersendes.</article><article class="numberedLegalP" data-numerator="4" id="paragraf-6-nummer-4">(4) For å få opptak må søkere som har statsborgerskap fra en stat utenfor EU/EØS eller Sveits ved søknadsfristens utløp, dokumentere at de har tilstrekkelig økonomi for opphold i Norge etter <a href="lov/2008-05-15-35/§58">utlendingsloven § 58</a>. Dokumentasjonen må være et finansieringsbevis eller lignende.</article><article class="changesToParent">Endret ved forskrift <a href="forskrift/2025-02-11-220">11 feb 2025 nr. 220</a>.</article></article><article class="legalArticle" data-lovdata-URL="SF/forskrift/2020-09-15-1794/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Reservert studieplass</span></h2><article class="numberedLegalP" data-numerator="1" id="paragraf-7-nummer-1">(1) Søkere som har fått og akseptert tilbud om opptak til et studieprogram, kan søke om å reservere studieplassen i inntil ett eller to år eller til neste ordinære opptak.</article><article class="numberedLegalP" data-numerator="2" id="paragraf-7-nummer-2">(2) Søknadsfristen er tre uker etter mottatt tilbud om studieplass.</article><article class="numberedLegalP" data-numerator="3" id="paragraf-7-nummer-3">(3) Det innvilges ikke reservert studieplass til søkere med statsborgerskap utenfor EU/EØS eller Sveits.</article><article class="changesToParent">Endret ved forskrift <a href="forskrift/2023-03-10-488">10 mars 2023 nr. 488</a>.</article></article><article class="legalArticle" data-lovdata-URL="SF/forskrift/2020-09-15-1794/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Tidlig opptak</span></h2><article class="legalP" id="paragraf-8-ledd-1">Ved studieprogrammer der det er åpnet for det, kan det gis tidlig opptak til kvalifiserte søkere som har en poengsum høyere enn en anslått poenggrense.</article></article><article class="legalArticle" data-lovdata-URL="SF/forskrift/2020-09-15-1794/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Kvoter</span></h2><article class="numberedLegalP" data-numerator="1" id="paragraf-9-nummer-1">(1) Reglene etter <a href="lov/2024-03-08-9/§8-3/ledd/2">universitets- og høyskoleloven § 8-3 andre ledd</a> om at universitetsstyrets selv har rett til å adgangsregulere et studium gjelder tilsvarende.</article><article class="numberedLegalP" data-numerator="2" id="paragraf-9-nummer-2">(2) Universitetet fastsetter kvoter og kriterier for kvoteordningene.</article><article class="changesToParent">Endret ved forskrift <a href="forskrift/2025-02-11-220">11 feb 2025 nr. 220</a>.</article></article><article class="legalArticle" data-lovdata-URL="SF/forskrift/2020-09-15-1794/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Supplering til høyere årskull</span></h2><article class="legalP" id="paragraf-10-ledd-1">Universitetet kan lyse ut ledige studieplasser på et høyere årskull. Universitetet fastsetter regler for opptak og rangering.</article></article><article class="legalArticle" data-lovdata-URL="SF/forskrift/2020-09-15-1794/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Opptak på grunnlag av realkompetanse til grunnutdanninger</span></h2><article class="numberedLegalP" data-numerator="1" id="paragraf-11-nummer-1">(1) Søkere som fyller 25 år eller mer i opptaksåret og som mangler generell studiekompetanse, kan få opptak på grunnlag av realkompetanse til grunnutdanninger, jf. <a href="lov/2024-03-08-9/§8-2">universitets- og høyskoleloven § 8-2</a>. For å få opptak må søkeren ha de nødvendige faglige forutsetningene for å fullføre studiet uten generell studiekompetanse.</article><article class="numberedLegalP" data-numerator="2" id="paragraf-11-nummer-2">(2) For å få opptak må søkeren i utgangspunktet ha minst fem års relevant yrkespraksis, omregnet til heltid.</article><article class="numberedLegalP" data-numerator="3" id="paragraf-11-nummer-3">(3) For å få opptak må søkeren dokumentere kompetanse i norsk og engelsk tilsvarende første året fra videregående skole.</article><article class="numberedLegalP" data-numerator="4" id="paragraf-11-nummer-4">(4) Særlige krav til faglig innhold kan være fastsatt i studieprogrammets studieplan.</article><article class="changesToParent">Endret ved forskrift <a href="forskrift/2025-02-11-220">11 feb 2025 nr. 220</a>.</article></article><article class="legalArticle" data-lovdata-URL="SF/forskrift/2020-09-15-1794/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Opptakskrav til mastergradsprogram</span></h2><article class="numberedLegalP" data-numerator="1" id="paragraf-12-nummer-1">(1) For å få opptak til et mastergradsprogram må søkeren ha en bachelorgrad eller en tilsvarende utdanning. Bachelorgraden eller den tilsvarende utdanningen må enten inneholde<ol class="defaultList" type="a"><li data-name="a." value="1"><article class="listArticle" id="paragraf-12-nummer-1-punkt-1"><article class="legalP" id="paragraf-12-nummer-1-punkt-1-ledd-1">en faglig fordypning på minst 80 studiepoeng i mastergradsprogrammets fagområde eller</article></article></li><li data-name="b." value="2"><article class="listArticle" id="paragraf-12-nummer-1-punkt-2"><article class="legalP" id="paragraf-12-nummer-1-punkt-2-ledd-1">en integrert, yrkesrettet utdanning på minst 120 studiepoeng i mastergradsprogrammets fagområde.</article></article></li></ol></article><article class="numberedLegalP" data-numerator="2" id="paragraf-12-nummer-2">(2) Krav til bestemte fag eller emner kan være fastsatt i mastergradsprogrammets studieplan.</article><article class="numberedLegalP" data-numerator="3" id="paragraf-12-nummer-3">(3) Særlige, faglige minstekrav kan være fastsatt i mastergradsprogrammets studieplan.</article></article><article class="legalArticle" data-lovdata-URL="SF/forskrift/2020-09-15-1794/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Opptakskrav til erfaringsbaserte mastergradsprogram</span></h2><article class="numberedLegalP" data-numerator="1" id="paragraf-13-nummer-1">(1) For å få opptak til et erfaringsbasert mastergradsprogram må søkeren ha fullført en bachelorgrad eller en tilsvarende utdanning og ha minst to års relevant yrkespraksis omregnet til heltid.</article><article class="numberedLegalP" data-numerator="2" id="paragraf-13-nummer-2">(2) Bachelorgraden eller den tilsvarende utdanningen må oppfylle krav til faglig fordypning dersom de er fastsatt i mastergradsprogrammets studieplan.</article><article class="numberedLegalP" data-numerator="3" id="paragraf-13-nummer-3">(3) Krav til bestemte fag eller emner kan være fastsatt i mastergradsprogrammets studieplan.</article><article class="numberedLegalP" data-numerator="4" id="paragraf-13-nummer-4">(4) Særlige, faglige minstekrav kan være fastsatt i mastergradsprogrammets studieplan.</article><article class="numberedLegalP" data-numerator="5" id="paragraf-13-nummer-5">(5) Søkeren må ha mer enn to års relevant yrkespraksis for å få opptak dersom det er fastsatt i mastergradsprogrammets studieplan.</article></article><article class="legalArticle" data-lovdata-URL="SF/forskrift/2020-09-15-1794/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Opptak på visse vilkår til mastergradsprogram uten venteliste</span></h2><article class="numberedLegalP" data-numerator="1" id="paragraf-14-nummer-1">(1) Det kan gis opptak på visse vilkår til et mastergradsprogram uten venteliste til søkere som<ol class="defaultList" type="a"><li data-name="a." value="1"><article class="listArticle" id="paragraf-14-nummer-1-punkt-1"><article class="legalP" id="paragraf-14-nummer-1-punkt-1-ledd-1">venter på sensur for emner som skal inngå i opptaksgrunnlaget eller</article></article></li><li data-name="b." value="2"><article class="listArticle" id="paragraf-14-nummer-1-punkt-2"><article class="legalP" id="paragraf-14-nummer-1-punkt-2-ledd-1">mangler inntil ett emne eller inntil 10 studiepoeng for å ha fullført en bachelorgrad.</article></article></li></ol></article><article class="numberedLegalP" data-numerator="2" id="paragraf-14-nummer-2">(2) For et mastergradsprogram uten venteliste i teknologi kan det gis opptak til søkere som mangler et tilleggskrav i matematikk og/eller fysikk på inntil 10 studiepoeng.</article><article class="numberedLegalP" data-numerator="3" id="paragraf-14-nummer-3">(3) Opptak på visse vilkår forutsetter at søkeren avlegger og består de manglende eksamenene ved første mulige anledning og senest innen 1 år. Resultatet av de manglende eksamenene kan ikke være dårligere enn at studenten oppfyller et eventuelt krav om gjennomsnittskarakter. Dersom kravet ikke oppfylles, mister studenten studieplassen ervervet gjennom opptak på visse vilkår.</article><article class="changesToParent">Endret ved forskrifter <a href="forskrift/2020-12-10-2942">10 des 2020 nr. 2942</a> (i kraft 1 jan 2021), <a href="forskrift/2022-01-20-116">20 jan 2022 nr. 116</a>.</article></article><article class="legalArticle" data-lovdata-URL="SF/forskrift/2020-09-15-1794/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Rangering av søkere til mastergradsprogram</span></h2><article class="legalP" id="paragraf-15-ledd-1">Kvalifiserte søkere rangeres etter et vektet karaktergjennomsnitt. Dersom søkeren har flere rangeringsgrunnlag, skal poengberegningen som gir høyest rangering benyttes.</article></article><article class="legalArticle" data-lovdata-URL="SF/forskrift/2020-09-15-1794/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Beregning av karaktergjennomsnitt for å få opptak til mastergradsprogram</span></h2><article class="numberedLegalP" data-numerator="1" id="paragraf-16-nummer-1">(1) Karakterene i alle emnene som utgjør opptaksgrunnlaget, skal benyttes som grunnlag for beregning av vektet karaktergjennomsnitt.</article><article class="numberedLegalP" data-numerator="2" id="paragraf-16-nummer-2">(2) Dersom søkerens opptaksgrunnlag har en karakterskala som ikke er identisk med UiTs, må søknaden rangeres etter en skjønnsmessig vurdering.</article><article class="numberedLegalP" data-numerator="3" id="paragraf-16-nummer-3">(3) Ved karakterlikhet skal det underrepresenterte kjønn blant søkerne til studieprogrammet prioriteres. I øvrige tilfeller av karakterlikhet skal søkerne rangeres ved loddtrekning.</article><article class="numberedLegalP" data-numerator="4" id="paragraf-16-nummer-4">(4) For beregning av karaktergjennomsnitt skal avrunding skje til én desimal.</article></article><article class="legalArticle" data-lovdata-URL="SF/forskrift/2020-09-15-1794/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Opptak til enkeltemner</span></h2><article class="numberedLegalP" data-numerator="1" id="paragraf-17-nummer-1">(1) For opptak, beregning og rangering til enkeltemner gjelder de generelle krav for opptak til det studieprogrammet emnet tilhører. For emner som ikke tilhører et program kan det fastsettes opptakskrav i emnebeskrivelsen.</article><article class="numberedLegalP" data-numerator="2" id="paragraf-17-nummer-2">(2) Universitetet kan fastsette i emnebeskrivelsen eller i studieplanen at emnet ikke kan tas som enkeltemne.</article></article><article class="legalArticle" data-lovdata-URL="SF/forskrift/2020-09-15-1794/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Opptak til etter- og videreutdanningsemner</span></h2><article class="numberedLegalP" data-numerator="1" id="paragraf-18-nummer-1">(1) For opptak, beregning og rangering til etter- og videreutdanning gjelder de generelle krav for opptak til det studieprogrammet emnet tilhører.</article><article class="numberedLegalP" data-numerator="2" id="paragraf-18-nummer-2">(2) For emner som ikke tilhører et studieprogram kan det fastsettes opptakskrav i emnebeskrivelsen. For eksempel kan det stilles krav om relevant yrkespraksis eller relevant høgre utdanning.</article></article><article class="legalArticle" data-lovdata-URL="SF/forskrift/2020-09-15-1794/§19" data-name="§19" id="paragraf-19"><h2 class="legalArticleHeader"><span class="legalArticleValue">§ 19</span>. <span class="legalArticleTitle">Rangering av søkere til etter- og videreutdanningsemner</span></h2><article class="legalP" id="paragraf-19-ledd-1">Kvalifiserte søkere til etter- og videreutdanningsemner rangeres etter loddtrekning dersom ikke annet er vedtatt. Dette gjelder ikke studieplasser som er avsatt til oppdragsgivere.</article></article><article class="legalArticle" data-lovdata-URL="SF/forskrift/2020-09-15-1794/§20" data-name="§20" id="paragraf-20"><h2 class="legalArticleHeader"><span class="legalArticleValue">§ 20</span>. <span class="legalArticleTitle">Opptak til forkurs for ingeniør- og sivilingeniørutdanning</span></h2><article class="numberedLegalP" data-numerator="1" id="paragraf-20-nummer-1">(1) For å få opptak til forkurs for ingeniør- og sivilingeniørutdanning må søkeren enten ha<ol class="defaultList" type="a"><li data-name="a." value="1"><article class="listArticle" id="paragraf-20-nummer-1-punkt-1"><article class="legalP" id="paragraf-20-nummer-1-punkt-1-ledd-1">Avlagt og bestått godkjent fag- eller svenneprøve, eller</article></article></li><li data-name="b." value="2"><article class="listArticle" id="paragraf-20-nummer-1-punkt-2"><article class="legalP" id="paragraf-20-nummer-1-punkt-2-ledd-1">Bestått Vg1 og Vg2 yrkesfag i norsk/nordisk videregående skole, eller</article></article></li><li data-name="c." value="3"><article class="listArticle" id="paragraf-20-nummer-1-punkt-3"><article class="legalP" id="paragraf-20-nummer-1-punkt-3-ledd-1">Realkompetanse. For å få godkjent realkompetanse til fullt forkurs må søkeren oppfylle følgende vilkår: <ul class="defaultList"><li data-name="-" value="0"><article class="listArticle" id="paragraf-20-nummer-1-punkt-3-ledd-1-punkt-1"><article class="legalP" id="paragraf-20-nummer-1-punkt-3-ledd-1-punkt-1-ledd-1">Søkere må fylle 18 år eller mer det året de søker om opptak.</article></article></li><li data-name="-" value="0"><article class="listArticle" id="paragraf-20-nummer-1-punkt-3-ledd-1-punkt-2"><article class="legalP" id="paragraf-20-nummer-1-punkt-3-ledd-1-punkt-2-ledd-1">Søkere må dokumentere minst 5 års fulltids arbeidspraksis og/eller utdanning på nivå over grunnskole.</article></article></li></ul></article><article class="legalP" id="paragraf-20-nummer-1-punkt-3-ledd-2">Søkere fra land utenfor Norden må i tillegg normalt dokumentere kunnskaper i norsk og engelsk tilsvarende kravene for generell studiekompetanse, jf. nasjonal <a href="forskrift/2017-01-06-13/§2-2">forskrift om opptak til høgare utdanning § 2-2</a>, eller</article></article></li><li data-name="d." value="4"><article class="listArticle" id="paragraf-20-nummer-1-punkt-4"><article class="legalP" id="paragraf-20-nummer-1-punkt-4-ledd-1">Generell studiekompetanse.</article></article></li></ol></article><article class="changesToParent">Endret ved forskrift <a href="forskrift/2022-01-20-116">20 jan 2022 nr. 116</a>.</article></article><article class="legalArticle" data-lovdata-URL="SF/forskrift/2020-09-15-1794/§21" data-name="§21" id="paragraf-21"><h2 class="legalArticleHeader"><span class="legalArticleValue">§ 21</span>. <span class="legalArticleTitle">Rangering av søkere til forkurs for ingeniør- og sivilingeniørutdanning</span></h2><article class="numberedLegalP" data-numerator="1" id="paragraf-21-nummer-1">(1) Søkere som er kvalifisert til opptak til forkurs for ingeniør- og sivilingeniørutdanning etter <a href="forskrift/2020-09-15-1794/§20">§ 20</a> bokstav a er likestilt uansett hvordan det er oppnådd og lengden på opplæringen i skolen.</article><article class="numberedLegalP" data-numerator="2" id="paragraf-21-nummer-2">(2) Søkere som er kvalifisert til opptak til forkurs for ingeniør- og sivilingeniørutdanning etter <a href="forskrift/2020-09-15-1794/§20">§ 20</a> bokstav b, rangeres etter oppnådde karakterpoeng. Karakterpoeng består av gjennomsnittet av karakterene i fag på høyeste nivå, multiplisert med 10. Søkere som har utdanning der karakterskalaen ikke er identisk med norsk videregående skole, rangeres ved en skjønnsmessig vurdering.</article><article class="numberedLegalP" data-numerator="3" id="paragraf-21-nummer-3">(3) Søkere som er kvalifisert til opptak til forkurs for ingeniør- og sivilingeniørutdanning etter <a href="forskrift/2020-09-15-1794/§20">§ 20</a> bokstav c, rangeres etter skjønnsmessig, individuell vurdering.</article><article class="numberedLegalP" data-numerator="4" id="paragraf-21-nummer-4">(4) Søkere som er kvalifisert til opptak til forkurs for ingeniør- og sivilingeniørutdanning etter <a href="forskrift/2020-09-15-1794/§20">§ 20</a> bokstav d, rangeres etter oppnådde karakterpoeng. Søkere som har utdanning der karakterskalaen ikke er identisk med norsk videregående skole, rangeres ved en skjønnsmessig vurdering.</article><article class="changesToParent">Endret ved forskrift <a href="forskrift/2022-01-20-116">20 jan 2022 nr. 116</a>.</article></article><article class="legalArticle" data-lovdata-URL="SF/forskrift/2020-09-15-1794/§22" data-name="§22" id="paragraf-22"><h2 class="legalArticleHeader"><span class="legalArticleValue">§ 22</span>. <span class="legalArticleTitle">Opptak til realfagskurs</span></h2><article class="legalP" id="paragraf-22-ledd-1">For å få opptak til realfagskurs må søkeren ha generell studiekompetanse.</article><article class="changesToParent">Tilføyd ved forskrift <a href="forskrift/2025-02-11-220">11 feb 2025 nr. 220</a>.</article></article><article class="legalArticle" data-lovdata-URL="SF/forskrift/2020-09-15-1794/§23" data-name="§23" id="paragraf-23"><h2 class="legalArticleHeader"><span class="legalArticleValue">§ 23</span>. <span class="legalArticleTitle">Rangering av søkere til realfagskurs</span></h2><article class="legalP" id="paragraf-23-ledd-1">Kvalifiserte søkere til realfagskurs rangeres etter oppnådde karakterpoeng. Søkere som har utdanning der karakterskalaen ikke er identisk med norsk videregående skole, rangeres ved en skjønnsmessig vurdering.</article><article class="changesToParent">Tilføyd ved forskrift <a href="forskrift/2025-02-11-220">11 feb 2025 nr. 220</a>.</article></article><article class="legalArticle" data-lovdata-URL="SF/forskrift/2020-09-15-1794/§24" data-name="§24" id="paragraf-24"><h2 class="legalArticleHeader"><span class="legalArticleValue">§ 24</span>. <span class="legalArticleTitle">Opptak til Y-vei</span></h2><article class="legalP" id="paragraf-24-ledd-1">For å få opptak til studieprogrammer innen ingeniørfag via Y-veiordningen må søkeren ha<ol class="defaultList" type="a"><li data-name="a." value="1"><article class="listArticle" id="paragraf-24-ledd-1-punkt-1"><article class="legalP" id="paragraf-24-ledd-1-punkt-1-ledd-1">fagbrev innenfor et relevant fagområde og</article></article></li><li data-name="b." value="2"><article class="listArticle" id="paragraf-24-ledd-1-punkt-2"><article class="legalP" id="paragraf-24-ledd-1-punkt-2-ledd-1">12 måneder med relevant praksis eller læretid i bedrift.</article></article></li></ol></article><article class="changesToParent">Endret ved forskrifter <a href="forskrift/2020-12-16-3323">16 des 2020 nr. 3323</a>, <a href="forskrift/2020-12-10-2942">10 des 2020 nr. 2942</a> (i kraft 1 jan 2021), <a href="forskrift/2025-02-11-220">11 feb 2025 nr. 220</a> (tidligere § 22).</article></article><article class="legalArticle" data-lovdata-URL="SF/forskrift/2020-09-15-1794/§25" data-name="§25" id="paragraf-25"><h2 class="legalArticleHeader"><span class="legalArticleValue">§ 25</span>. <span class="legalArticleTitle">Rangering av søkere til ingeniørstudier via Y-veiordningen</span></h2><article class="legalP" id="paragraf-25-ledd-1">Kvalifiserte søkere til ingeniørstudier via Y-veiordningen rangeres først etter karakterpoeng fra Vg1 og Vg2. Videre gis det følgende tilleggspoeng:<ol class="defaultList" type="a"><li data-name="a." value="1"><article class="listArticle" id="paragraf-25-ledd-1-punkt-1"><article class="legalP" id="paragraf-25-ledd-1-punkt-1-ledd-1">3 tilleggspoeng for «bestått meget godt» på fag- eller svenneprøve.</article></article></li><li data-name="b." value="2"><article class="listArticle" id="paragraf-25-ledd-1-punkt-2"><article class="legalP" id="paragraf-25-ledd-1-punkt-2-ledd-1">2 tilleggspoeng for kvinnelige søkere.</article></article></li></ol></article><article class="changesToParent">Endret ved forskrift <a href="forskrift/2025-02-11-220">11 feb 2025 nr. 220</a> (tidligere § 23).</article></article><article class="legalArticle" data-lovdata-URL="SF/forskrift/2020-09-15-1794/§26" data-name="§26" id="paragraf-26"><h2 class="legalArticleHeader"><span class="legalArticleValue">§ 26</span>. <span class="legalArticleTitle">Opptak på visse vilkår til Y-vei</span></h2><article class="numberedLegalP" data-numerator="1" id="paragraf-26-nummer-1">(1) Det kan gis opptak på visse vilkår til åpne ingeniørstudier via Y-veiordningen til søkere som<ol class="defaultList" type="a"><li data-name="a." value="1"><article class="listArticle" id="paragraf-26-nummer-1-punkt-1"><article class="legalP" id="paragraf-26-nummer-1-punkt-1-ledd-1">venter på vitnemål/utskrift/bekreftelse på bestått fag-/svenneprøve,</article></article></li><li data-name="b." value="2"><article class="listArticle" id="paragraf-26-nummer-1-punkt-2"><article class="legalP" id="paragraf-26-nummer-1-punkt-2-ledd-1">ikke får avlagt fag-/svenneprøve før etter fristen for ettersending eller</article></article></li><li data-name="c." value="3"><article class="listArticle" id="paragraf-26-nummer-1-punkt-3"><article class="legalP" id="paragraf-26-nummer-1-punkt-3-ledd-1">ennå ikke har fullført lærlingetiden til tross for avlagt fag-/svenneprøve.</article></article></li></ol></article><article class="numberedLegalP" data-numerator="2" id="paragraf-26-nummer-2">(2) Opptak på visse vilkår forutsetter at søkeren kan dokumentere ovenstående forhold i form av<ol class="defaultList" type="a"><li data-name="a." value="1"><article class="listArticle" id="paragraf-26-nummer-2-punkt-1"><article class="legalP" id="paragraf-26-nummer-2-punkt-1-ledd-1">bekreftelse på bestått fagprøve,</article></article></li><li data-name="b." value="2"><article class="listArticle" id="paragraf-26-nummer-2-punkt-2"><article class="legalP" id="paragraf-26-nummer-2-punkt-2-ledd-1">bekreftelse på oppmelding til fagprøven med angitt dato fra opplæringskontor eller</article></article></li><li data-name="c." value="3"><article class="listArticle" id="paragraf-26-nummer-2-punkt-3"><article class="legalP" id="paragraf-26-nummer-2-punkt-3-ledd-1">lærlingekontrakt som viser lærlinge-perioden.</article></article></li></ol></article><article class="numberedLegalP" data-numerator="3" id="paragraf-26-nummer-3">(3) Studenter som har fått opptak på visse vilkår og som ikke oppfyller betingelsene for opptak innen fastsatt frist, mister studieretten.</article><article class="changesToParent">Endret ved forskrift <a href="forskrift/2025-02-11-220">11 feb 2025 nr. 220</a> (tidligere § 24).</article></article><article class="legalArticle" data-lovdata-URL="SF/forskrift/2020-09-15-1794/§27" data-name="§27" id="paragraf-27"><h2 class="legalArticleHeader"><span class="legalArticleValue">§ 27</span>. <span class="legalArticleTitle">Opptak til årsstudiet Norwegian Language and Society for Foreign Students</span></h2><article class="legalP" id="paragraf-27-ledd-1">For å få opptak til årsstudiet «Norwegian Language and Society for Foreign students» må søkeren ikke oppfylle kravet til norskkunnskaper i generell studiekompetanse, så fremt de er kvalifisert til studiegradsprogrammer til ingeniørfag.</article><article class="changesToParent">Endret ved forskrift <a href="forskrift/2025-02-11-220">11 feb 2025 nr. 220</a> (tidligere § 25).</article></article><article class="legalArticle" data-lovdata-URL="SF/forskrift/2020-09-15-1794/§28" data-name="§28" id="paragraf-28"><h2 class="legalArticleHeader"><span class="legalArticleValue">§ 28</span>. <span class="legalArticleTitle">Opptak til samiske, finske eller kvenske nybegynneremner etter forskrift om opptak til høgre utdanning § 3-5</span></h2><article class="legalP" id="paragraf-28-ledd-1">Reglene om unntak fra kravet om generell studiekompetanse for å få opptak til samiske, finske eller kvenske nybegynneremner etter forskrift om opptak til høgre utdanning § 3-5 gjelder tilsvarende.</article><article class="changesToParent">Endret ved forskrift <a href="forskrift/2025-02-11-220">11 feb 2025 nr. 220</a> (tidligere § 26).</article></article><article class="legalArticle" data-lovdata-URL="SF/forskrift/2020-09-15-1794/§29" data-name="§29" id="paragraf-29"><h2 class="legalArticleHeader"><span class="legalArticleValue">§ 29</span>. <span class="legalArticleTitle">Opptak til praktisk-pedagogisk utdanning etter forskrift om rammeplan for PPU § 6</span></h2><article class="numberedLegalP" data-numerator="1" id="paragraf-29-nummer-1">(1) Reglene om opptak til praktisk-pedagogisk utdanning etter forskrift om rammeplan for PPU § 6 gjelder så langt det passer.</article><article class="numberedLegalP" data-numerator="2" id="paragraf-29-nummer-2">(2) For å få opptak til praktisk-pedagogisk utdanning ved UiT må søkeren ha minst 60 studiepoeng i en av de fagdidaktiske studieretningene som tilbys av UiT.</article><article class="changesToParent">Endret ved forskrift <a href="forskrift/2025-02-11-220">11 feb 2025 nr. 220</a> (tidligere § 27).</article></article><article class="legalArticle" data-lovdata-URL="SF/forskrift/2020-09-15-1794/§30" data-name="§30" id="paragraf-30"><h2 class="legalArticleHeader"><span class="legalArticleValue">§ 30</span>. <span class="legalArticleTitle">Rangering av søkere til praktisk-pedagogisk utdanning etter forskrift om rammeplan for PPU § 6</span></h2><article class="numberedLegalP" data-numerator="1" id="paragraf-30-nummer-1">(1) Søkerne som er kvalifisert til praktisk-pedagogisk utdanning etter <a href="forskrift/2015-12-21-1771/§6">forskrift om rammeplan for PPU § 6</a> rangeres etter følgende kriterier i prioritert rekkefølge:<ol class="defaultList" type="a"><li data-name="a." value="1"><article class="listArticle" id="paragraf-30-nummer-1-punkt-1"><article class="legalP" id="paragraf-30-nummer-1-punkt-1-ledd-1">Søkere med dokumentert tilsetting på vilkår i henhold til bestemmelser om dette i <a href="lov/2023-06-09-30/§17-3">opplæringsloven § 17-3</a>.</article></article></li><li data-name="b." value="2"><article class="listArticle" id="paragraf-30-nummer-1-punkt-2"><article class="legalP" id="paragraf-30-nummer-1-punkt-2-ledd-1">Søkere med dokumentasjon på tilsettingsforhold i undervisningsstilling i skolen innenfor de tre siste årene. Søkerne rangeres etter antall måneder relevant undervisningspraksis etter endt fagutdanning.</article></article></li><li data-name="c." value="3"><article class="listArticle" id="paragraf-30-nummer-1-punkt-3"><article class="legalP" id="paragraf-30-nummer-1-punkt-3-ledd-1">Etter hvor mange undervisningsfag søkeren har.</article></article></li><li data-name="d." value="4"><article class="listArticle" id="paragraf-30-nummer-1-punkt-4"><article class="legalP" id="paragraf-30-nummer-1-punkt-4-ledd-1">Etter hvor mange måneder søkeren har med fagpraksis etter endt fagutdanning.</article></article></li></ol></article><article class="numberedLegalP" data-numerator="2" id="paragraf-30-nummer-2">(2) Kvalifiserte søkere til praktisk-pedagogisk utdanning etter forskrift om rammeplan for PPU om bachelorgrad i utøvende eller skapende kunstfag, rangeres ved loddtrekning.</article><article class="changesToParent">Endret ved forskrift <a href="forskrift/2025-02-11-220">11 feb 2025 nr. 220</a> (tidligere § 28).</article></article><article class="legalArticle" data-lovdata-URL="SF/forskrift/2020-09-15-1794/§31" data-name="§31" id="paragraf-31"><h2 class="legalArticleHeader"><span class="legalArticleValue">§ 31</span>. <span class="legalArticleTitle">Opptak til praktisk-pedagogisk utdanning etter forskrift om rammeplan for PPU for yrkesfag § 5</span></h2><article class="legalP" id="paragraf-31-ledd-1">Reglene om opptak til praktisk-pedagogisk utdanning etter forskrift om rammeplan for PPU for yrkesfag § 5 gjelder tilsvarende.</article><article class="changesToParent">Endret ved forskrift <a href="forskrift/2025-02-11-220">11 feb 2025 nr. 220</a> (tidligere § 29).</article></article><article class="legalArticle" data-lovdata-URL="SF/forskrift/2020-09-15-1794/§32" data-name="§32" id="paragraf-32"><h2 class="legalArticleHeader"><span class="legalArticleValue">§ 32</span>. <span class="legalArticleTitle">Rangering av søkere til praktisk-pedagogisk utdanning etter forskrift om rammeplan for PPU for yrkesfag § 5</span></h2><article class="legalP" id="paragraf-32-ledd-1">Kvalifiserte søkere til praktisk-pedagogisk utdanning etter forskrift om rammeplan for PPU for yrkesfag § 5 rangeres etter følgende kriterier i prioritert rekkefølge:<ol class="defaultList" type="a"><li data-name="a." value="1"><article class="listArticle" id="paragraf-32-ledd-1-punkt-1"><article class="legalP" id="paragraf-32-ledd-1-punkt-1-ledd-1">Søkere med dokumentert tilsetting på vilkår i henhold til bestemmelser om dette i <a href="lov/1998-07-17-61/§10-6a">opplæringsloven § 10-6a</a>.</article></article></li><li data-name="b." value="2"><article class="listArticle" id="paragraf-32-ledd-1-punkt-2"><article class="legalP" id="paragraf-32-ledd-1-punkt-2-ledd-1">Søkere med dokumentasjon på tilsettingsforhold i undervisningsstilling i skolen innenfor de tre siste årene. Søkerne rangeres etter antall måneder relevant undervisningspraksis etter endt fagutdanning.</article></article></li><li data-name="c." value="3"><article class="listArticle" id="paragraf-32-ledd-1-punkt-3"><article class="legalP" id="paragraf-32-ledd-1-punkt-3-ledd-1">Øvrige kvalifiserte søkere rangeres ved loddtrekning.</article></article></li></ol></article><article class="changesToParent">Endret ved forskrift <a href="forskrift/2025-02-11-220">11 feb 2025 nr. 220</a> (tidligere § 30).</article></article><article class="legalArticle" data-lovdata-URL="SF/forskrift/2020-09-15-1794/§33" data-name="§33" id="paragraf-33"><h2 class="legalArticleHeader"><span class="legalArticleValue">§ 33</span>. <span class="legalArticleTitle">Ikraftsetting</span></h2><article class="numberedLegalP" data-numerator="1" id="paragraf-33-nummer-1">(1) Forskriften trer i kraft fra 1. januar 2021.</article><article class="numberedLegalP" data-numerator="2" id="paragraf-33-nummer-2">(2) Fra den tid forskriften trer i kraft, oppheves <a href="forskrift/2008-12-12-1569">forskrift 12. desember 2008 nr. 1569</a> om opptak til studier ved Universitetet i Tromsø – Norges arktiske universitet.</article><article class="changesToParent">Endret ved forskrift <a href="forskrift/2025-02-11-220">11 feb 2025 nr. 220</a> (tidligere § 31).</article></article></main></body></html>