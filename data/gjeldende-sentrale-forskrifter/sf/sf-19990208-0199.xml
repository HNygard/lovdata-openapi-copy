<!DOCTYPE html><html lang="no"><head><title>Forskrift om tilskudd til informasjonsvirksomhet i politiske partier.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-1999-02-08-199</dd><dt class="dokid">DokumentID</dt><dd class="dokid">SF/forskrift/1999-02-08-199</dd><dt class="ministry">Departement</dt><dd class="ministry"><ul><li>Kultur- og likestillingsdepartementet</li></ul></dd><dt class="subunit">Etat</dt><dd class="subunit"><ul><li>Medieavd.</li></ul></dd><dt class="publishedIn">Publisert i</dt><dd class="publishedIn">I 1999 524</dd><dt class="dateInForce">I kraft fra</dt><dd class="dateInForce">1999-02-08</dd><dt class="lastChangeInForce">Ikrafttredelse av siste endring</dt><dd class="lastChangeInForce">2005-01-18</dd><dt class="lastChangedBy">Sist endret ved</dt><dd class="lastChangedBy"><a href="forskrift/2005-01-18-31">forskrift/2005-01-18-31</a></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1814-05-17/§75">lov/1814-05-17/§75</a></li><li><a href="null">null</a></li></ul></dd><dt class="titleShort">Korttittel</dt><dd class="titleShort">Forskrift om tilskudd til partiinformasjon</dd><dt class="title">Tittel</dt><dd class="title">Forskrift om tilskudd til informasjonsvirksomhet i politiske partier.</dd><dt class="miscInformation">Annet om dokumentet</dt><dd class="miscInformation">Fastsatt av Kulturdepartementet, nå Kultur- og kirkedepartementet, 8. februar 1999 med hjemmel i Stortingets årlige budsjettvedtak, jf. Grunnloven § 75 bokstav d. Endret <a href="forskrift/2002-03-25-376">25 mars 2002 nr. 376</a>, <a href="forskrift/2005-01-18-31">18 jan 2005 nr. 31</a>.</dd><dt class="refid">RefID</dt><dd class="refid">forskrift/1999-02-08-199</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om tilskudd til informasjonsvirksomhet i politiske partier.</a><ul class="tocSubUl"><li><a href="#kapittel-1" data-child-interval="§§ 1-1 – 1-3">Kap. 1. Generelt</a><ul class="tocSubUl"><li><a href="#kapittel-1-paragraf-1">§ 1-1. Virkeområde</a></li><li><a href="#kapittel-1-paragraf-2">§ 1-2. Formål</a></li><li><a href="#kapittel-1-paragraf-3">§ 1-3. Budsjett</a></li></ul></li><li><a href="#kapittel-2" data-child-interval="§§ 2-1 – 2-3">Kap. 2. Tilskudd til informasjonsvirksomhet</a><ul class="tocSubUl"><li><a href="#kapittel-2-paragraf-1">§ 2-1. Vilkår</a></li><li><a href="#kapittel-2-paragraf-2">§ 2-2. Tilskuddsberegning</a></li><li><a href="#kapittel-2-paragraf-3">§ 2-3. Overgangsordning</a></li></ul></li><li><a href="#kapittel-3" data-child-interval="§§ 3-1 – 3-3">Kap. 3. Tilskudd til distribusjon av politiske partiers publikasjoner</a><ul class="tocSubUl"><li><a href="#kapittel-3-paragraf-1">§ 3-1. Vilkår</a></li><li><a href="#kapittel-3-paragraf-2">§ 3-2. Tilskuddsberegning</a></li><li><a href="#kapittel-3-paragraf-3">§ 3-3. Overgangsordning</a></li></ul></li><li><a href="#kapittel-4" data-child-interval="§§ 4-1 – 4-6">Kap. 4. Søknadsbehandling og kontroll</a><ul class="tocSubUl"><li><a href="#kapittel-4-paragraf-1">§ 4-1. Søknad, dokumentasjon</a></li><li><a href="#kapittel-4-paragraf-2">§ 4-2. Forvaltning og klage</a></li><li><a href="#kapittel-4-paragraf-3">§ 4-3. Utbetaling av tilskudd</a></li><li><a href="#kapittel-4-paragraf-4">§ 4-4. Oppfølging, kontroll</a></li><li><a href="#kapittel-4-paragraf-5">§ 4-5. Nærmere bestemmelser</a></li><li><a href="#kapittel-4-paragraf-6">§ 4-6. Ikrafttreden</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/1999-02-08-199" id="dokument"><h1>Forskrift om tilskudd til informasjonsvirksomhet i politiske partier.</h1><section class="section" data-name="kap1" id="kapittel-1" data-lovdata-URL="SF/forskrift/1999-02-08-199/KAPITTEL_1"><h2>Kap. 1. Generelt</h2><article class="legalArticle" data-lovdata-URL="SF/forskrift/1999-02-08-199/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-1-ledd-1">Denne forskriften gjelder fordeling av tilskudd over Kultur- og kirkedepartementets budsjett Kap 335, Post 76 «Tilskudd til ymse publikasjoner» til informasjonsvirksomhet i politiske partier representert på Stortinget og til distribusjon av publikasjoner tilknyttet disse partiene.</article><article class="changesToParent">Endret ved <a href="forskrift/2002-03-25-376">forskrift 25 mars 2002 nr. 376</a> (med virkning fra 1 jan 2002).</article></article><article class="legalArticle" data-lovdata-URL="SF/forskrift/1999-02-08-199/§1-2" data-name="§1-2" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">Formål</span></h3><article class="legalP" id="kapittel-1-paragraf-2-ledd-1">Støtteordningen skal bidra til politisk meningsbryting og debatt i samfunnet.</article></article><article class="legalArticle" data-lovdata-URL="SF/forskrift/1999-02-08-199/§1-3" data-name="§1-3" id="kapittel-1-paragraf-3"><h3 class="legalArticleHeader"><span class="legalArticleValue">§ 1-3</span>. <span class="legalArticleTitle">Budsjett</span></h3><article class="legalP" id="kapittel-1-paragraf-3-ledd-1">For hvert tilskuddsår legger Kultur- og kirkedepartementet i St.prp.nr.1 fram forslag til prosentvis fordeling av bevilgningen på henholdsvis tilskudd til informasjonsvirksomhet og distribusjonstilskudd til politiske partiers publikasjoner.</article><article class="changesToParent">Endret ved <a href="forskrift/2002-03-25-376">forskrift 25 mars 2002 nr. 376</a> (med virkning fra 1 jan 2002).</article></article></section><section class="section" data-name="kap2" id="kapittel-2" data-lovdata-URL="SF/forskrift/1999-02-08-199/KAPITTEL_2"><h2>Kap. 2. Tilskudd til informasjonsvirksomhet</h2><article class="legalArticle" data-lovdata-URL="SF/forskrift/1999-02-08-199/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Vilkår</span></h3><article class="legalP" id="kapittel-2-paragraf-1-ledd-1">Politiske partier ytes et årlig tilskudd til informasjonsvirksomhet.</article><article class="legalP" id="kapittel-2-paragraf-1-ledd-2">Partiet må være representert på Stortinget. Partiet må dessuten ha stilt lister i minst halvparten av valgdistriktene og fått minst 2,5% av stemmene ved siste stortingsvalg.</article></article><article class="legalArticle" data-lovdata-URL="SF/forskrift/1999-02-08-199/§2-2" data-name="§2-2" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Tilskuddsberegning</span></h3><article class="legalP" id="kapittel-2-paragraf-2-ledd-1">Tilskuddet ytes i form av:<ol class="defaultList" type="1"><li data-name="1." value="1"><article class="listArticle" id="kapittel-2-paragraf-2-ledd-1-punkt-1"><article class="legalP" id="kapittel-2-paragraf-2-ledd-1-punkt-1-ledd-1">et grunntilskudd, som skal være like stort for alle partiene i støtteordningen. Størrelsen på grunntilskuddet fastsettes av Kultur- og kirkedepartementet for hvert enkelt tilskuddsår.</article></article></li><li data-name="2." value="2"><article class="listArticle" id="kapittel-2-paragraf-2-ledd-1-punkt-2"><article class="legalP" id="kapittel-2-paragraf-2-ledd-1-punkt-2-ledd-1">et variabelt tilskudd, som fordeles forholdsvis etter antall stemmer ved siste stortingsvalg.</article></article></li></ol></article><article class="changesToParent">Endret ved <a href="forskrift/2002-03-25-376">forskrift 25 mars 2002 nr. 376</a> (med virkning fra 1 jan 2002).</article></article><article class="legalArticle" data-lovdata-URL="SF/forskrift/1999-02-08-199/§2-3" data-name="§2-3" id="kapittel-2-paragraf-3"><h3 class="legalArticleHeader"><span class="legalArticleValue">§ 2-3</span>. <span class="legalArticleTitle">Overgangsordning</span></h3><article class="legalP" id="kapittel-2-paragraf-3-ledd-1">Parti som har mottatt tilskudd til informasjonsvirksomhet og som mister retten til dette, skal i en overgangsperiode ytes tilskudd etter følgende retningslinjer:<ol class="defaultList" type="a"><li data-name="a." value="1"><article class="listArticle" id="kapittel-2-paragraf-3-ledd-1-punkt-1"><article class="legalP" id="kapittel-2-paragraf-3-ledd-1-punkt-1-ledd-1">Det første året i overgangsordning får partiet et tilskudd som tilsvarer 2/3 av tilskuddet det mottok siste år det var tilskuddsberettiget.</article></article></li><li data-name="b." value="2"><article class="listArticle" id="kapittel-2-paragraf-3-ledd-1-punkt-2"><article class="legalP" id="kapittel-2-paragraf-3-ledd-1-punkt-2-ledd-1">Det andre året i overgangsordning får partiet et tilskudd som tilsvarer 1/2 av tilskuddet det mottok siste år det var tilskuddsberettiget.</article></article></li><li data-name="c." value="3"><article class="listArticle" id="kapittel-2-paragraf-3-ledd-1-punkt-3"><article class="legalP" id="kapittel-2-paragraf-3-ledd-1-punkt-3-ledd-1">Det tredje året i overgangsordning får partiet et tilskudd som tilsvarer 1/3 av tilskuddet det mottok siste år det var tilskuddsberettiget.</article></article></li></ol></article></article></section><section class="section" data-name="kap3" id="kapittel-3" data-lovdata-URL="SF/forskrift/1999-02-08-199/KAPITTEL_3"><h2>Kap. 3. Tilskudd til distribusjon av politiske partiers publikasjoner</h2><article class="legalArticle" data-lovdata-URL="SF/forskrift/1999-02-08-199/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Vilkår</span></h3><article class="legalP" id="kapittel-3-paragraf-1-ledd-1">Publikasjoner tilknyttet politiske partier representert på Stortinget ytes et årlig distribusjonstilskudd.</article><article class="legalP" id="kapittel-3-paragraf-1-ledd-2">Landsstyret eller tilsvarende organ i et politisk parti som oppfyller vilkårene i <a href="forskrift/1999-02-08-199/§2-1">§ 2-1</a> i denne forskriften må bekrefte at publikasjonen er tilknyttet partiet. Det gis bare tilskudd til én tilknyttet publikasjon pr. politisk parti.</article><article class="legalP" id="kapittel-3-paragraf-1-ledd-3">Publikasjonen må i gjennomsnitt ha hatt en størrelse på 12 sider i A4-format i året før tilskuddsåret.</article><article class="legalP" id="kapittel-3-paragraf-1-ledd-4">Publikasjonen kan ikke motta tilskudd fra andre pressestøtteordninger på Kultur- og kirkedepartementets budsjett.</article><article class="changesToParent">Endret ved <a href="forskrift/2002-03-25-376">forskrift 25 mars 2002 nr. 376</a> (med virkning fra 1 jan 2002).</article></article><article class="legalArticle" data-lovdata-URL="SF/forskrift/1999-02-08-199/§3-2" data-name="§3-2" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">Tilskuddsberegning</span></h3><article class="legalP" id="kapittel-3-paragraf-2-ledd-1">Tilskuddet fordeles på publikasjonene i ordningen i henhold til antall eksemplarer distribuert via Posten eller annet uavhengig distribusjonsselskap i året før tilskuddsåret.</article></article><article class="legalArticle" data-lovdata-URL="SF/forskrift/1999-02-08-199/§3-3" data-name="§3-3" id="kapittel-3-paragraf-3"><h3 class="legalArticleHeader"><span class="legalArticleValue">§ 3-3</span>. <span class="legalArticleTitle">Overgangsordning</span></h3><article class="legalP" id="kapittel-3-paragraf-3-ledd-1">Publikasjon som har mottatt distribusjonstilskudd og som mister retten til dette, skal i en overgangsperiode ytes tilskudd etter følgende retningslinjer:<ol class="defaultList" type="a"><li data-name="a." value="1"><article class="listArticle" id="kapittel-3-paragraf-3-ledd-1-punkt-1"><article class="legalP" id="kapittel-3-paragraf-3-ledd-1-punkt-1-ledd-1">Det første året i overgangsordning får publikasjonen et tilskudd som tilsvarer 2/3 av tilskuddet den mottok siste år den var tilskuddsberettiget.</article></article></li><li data-name="b." value="2"><article class="listArticle" id="kapittel-3-paragraf-3-ledd-1-punkt-2"><article class="legalP" id="kapittel-3-paragraf-3-ledd-1-punkt-2-ledd-1">Det andre året i overgangsordning får publikasjonen et tilskudd som tilsvarer 1/2 av tilskuddet den mottok siste år den var tilskuddsberettiget.</article></article></li><li data-name="c." value="3"><article class="listArticle" id="kapittel-3-paragraf-3-ledd-1-punkt-3"><article class="legalP" id="kapittel-3-paragraf-3-ledd-1-punkt-3-ledd-1">Det tredje året i overgangsordning får publikasjonen et tilskudd som tilsvarer 1/3 av tilskuddet den mottok siste år den var tilskuddsberettiget.</article></article></li></ol></article></article></section><section class="section" data-name="kap4" id="kapittel-4" data-lovdata-URL="SF/forskrift/1999-02-08-199/KAPITTEL_4"><h2>Kap. 4. Søknadsbehandling og kontroll</h2><article class="legalArticle" data-lovdata-URL="SF/forskrift/1999-02-08-199/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Søknad, dokumentasjon</span></h3><article class="legalP" id="kapittel-4-paragraf-1-ledd-1">Tilskudd til distribusjon av politiske partiers publikasjoner tildeles etter søknad på eget søknadsskjema. Tilskudd til informasjonsvirksomhet i de politiske partiene tildeles uten særskilt søknad.</article><article class="legalP" id="kapittel-4-paragraf-1-ledd-2">En publikasjon som søker om tilskudd etter forskriftens <a href="forskrift/1999-02-08-199/kap3">kapittel 3</a>, må i søknaden framlegge en oppgave bekreftet av Posten eller av annet uavhengig distribusjonsselskap over antall distribuerte eksemplarer i året før tilskuddsåret. Publikasjonen må også bekrefte at den i året før tilskuddsåret i gjennomsnitt hadde en størrelse på minst 12 sider i A4-format. Søknaden skal undertegnes av publikasjonens redaktør og revisor.</article><article class="legalP" id="kapittel-4-paragraf-1-ledd-3">Ved første gangs søknad, eller etter anmodning fra Medietilsynet, må publikasjonen framlegge bekreftelse fra landsstyret eller tilsvarende organ i et politisk parti som oppfyller vilkårene i <a href="forskrift/1999-02-08-199/§2-1">§ 2-1</a> i denne forskriften, om at publikasjonen er tilknyttet partiet.</article><article class="changesToParent">Endret ved <a href="forskrift/2005-01-18-31">forskrift 18 jan 2005 nr. 31</a>.</article></article><article class="legalArticle" data-lovdata-URL="SF/forskrift/1999-02-08-199/§4-2" data-name="§4-2" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">Forvaltning og klage</span></h3><article class="legalP" id="kapittel-4-paragraf-2-ledd-1">Støtteordningen forvaltes av Medietilsynet.</article><article class="legalP" id="kapittel-4-paragraf-2-ledd-2">Enkeltvedtak fattet av Medietilsynet i henhold til denne forskriften kan påklages til Kultur- og kirkedepartementet.</article><article class="changesToParent">Endret ved <a href="forskrift/2002-03-25-376">forskrifter 25 mars 2002 nr. 376</a> (med virkning fra 1 jan 2002), <a href="forskrift/2005-01-18-31">18 jan 2005 nr. 31</a>.</article></article><article class="legalArticle" data-lovdata-URL="SF/forskrift/1999-02-08-199/§4-3" data-name="§4-3" id="kapittel-4-paragraf-3"><h3 class="legalArticleHeader"><span class="legalArticleValue">§ 4-3</span>. <span class="legalArticleTitle">Utbetaling av tilskudd</span></h3><article class="legalP" id="kapittel-4-paragraf-3-ledd-1">Tilskudd etter denne forskriften skal normalt utbetales kvartalsvis.</article><article class="legalP" id="kapittel-4-paragraf-3-ledd-2">Tilskuddet gjelder for ett kalenderår (tilskuddsåret) og opphører fra det tidspunkt vilkårene for tilskudd ikke lenger er til stede, jf. dog <a href="forskrift/1999-02-08-199/§3-3">§ 3-3</a>.</article></article><article class="legalArticle" data-lovdata-URL="SF/forskrift/1999-02-08-199/§4-4" data-name="§4-4" id="kapittel-4-paragraf-4"><h3 class="legalArticleHeader"><span class="legalArticleValue">§ 4-4</span>. <span class="legalArticleTitle">Oppfølging, kontroll</span></h3><article class="legalP" id="kapittel-4-paragraf-4-ledd-1">Medietilsynet, Kultur- og kirkedepartementet og Riksrevisjonen kan iverksette kontroll med at en publikasjon som mottar tilskudd etter denne forskriften har oppgitt korrekt grunnlag for beregning av tilskudd og med at vilkårene for tilskudd for øvrig er oppfylt.</article><article class="legalP" id="kapittel-4-paragraf-4-ledd-2">Unnlatelse av å meddele opplysninger nevnt i <a href="forskrift/1999-02-08-199/§4-1">§ 4-1</a> eller meddelelse av uriktige opplysninger, kan medføre at publikasjonen fratas retten til tilskudd for bestemte tidsrom.</article><article class="changesToParent">Endret ved <a href="forskrift/2002-03-25-376">forskrifter 25 mars 2002 nr. 376</a> (med virkning fra 1 jan 2002), <a href="forskrift/2005-01-18-31">18 jan 2005 nr. 31</a>.</article></article><article class="legalArticle" data-lovdata-URL="SF/forskrift/1999-02-08-199/§4-5" data-name="§4-5" id="kapittel-4-paragraf-5"><h3 class="legalArticleHeader"><span class="legalArticleValue">§ 4-5</span>. <span class="legalArticleTitle">Nærmere bestemmelser</span></h3><article class="legalP" id="kapittel-4-paragraf-5-ledd-1">Medietilsynet fastsetter retningslinjer om opplagsfastsettelse, utbetaling av tilskudd og hvilke oppgaver publikasjonene skal sende inn, om attestasjon og kontroll av skjemaer og om regnskapsføring.</article><article class="changesToParent">Endret ved <a href="forskrift/2005-01-18-31">forskrift 18 jan 2005 nr. 31</a>.</article></article><article class="legalArticle" data-lovdata-URL="SF/forskrift/1999-02-08-199/§4-6" data-name="§4-6" id="kapittel-4-paragraf-6"><h3 class="legalArticleHeader"><span class="legalArticleValue">§ 4-6</span>. <span class="legalArticleTitle">Ikrafttreden</span></h3><article class="legalP" id="kapittel-4-paragraf-6-ledd-1">Denne forskrift trer i kraft straks og gjelder for behandling av søknader om tilskudd til informasjonsvirksomhet i de politiske partiene representert på Stortinget fra og med 1999.</article><article class="legalP" id="kapittel-4-paragraf-6-ledd-2">Fra samme tid oppheves Retningslinjer for tilskudd til visse publikasjoner fastsatt av Kulturdepartementet 15. august 1995.</article></article></section></main></body></html>