<!DOCTYPE html><html lang="no"><head><title>Forskrift om sikkerhet ved lekeplassutstyr</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-1996-07-19-703</dd><dt class="dokid">DokumentID</dt><dd class="dokid">SF/forskrift/1996-07-19-703</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="subunit">Etat</dt><dd class="subunit"><ul><li>DSB (Direktoratet for samfunnssikkerhet og beredskap)</li></ul></dd><dt class="publishedIn">Publisert i</dt><dd class="publishedIn">Avd I 1996 Nr. 13</dd><dt class="dateInForce">I kraft fra</dt><dd class="dateInForce">1996-07-19, 1999-07-19</dd><dt class="lastChangeInForce">Ikrafttredelse av siste endring</dt><dd class="lastChangeInForce">2014-09-15</dd><dt class="lastChangedBy">Sist endret ved</dt><dd class="lastChangedBy"><a href="forskrift/2014-09-12-1171">forskrift/2014-09-12-1171</a> fra 2014-09-15</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1976-06-11-79/§4">lov/1976-06-11-79/§4</a></li><li><a href="forskrift/1990-09-07-730">forskrift/1990-09-07-730</a></li><li><a href="forskrift/2003-09-01-1161">forskrift/2003-09-01-1161</a></li></ul></dd><dt class="titleShort">Korttittel</dt><dd class="titleShort">Forskrift om sikkerhet ved lekeplassutstyr</dd><dt class="title">Tittel</dt><dd class="title">Forskrift om sikkerhet ved lekeplassutstyr</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 19. juli 1996 med hjemmel i <a href="lov/1976-06-11-79">lov av 11. juni 1976 nr. 79</a> om kontroll med produkter og forbrukertjenester (produktkontrolloven) <a href="lov/1976-06-11-79/§4">§ 4</a>, jf. Kronprinsreg.res. av 7. september 1990 nr. 730. Fremmet av Barne- og familiedepartementet (nå Barne-, likestillings- og inkluderingsdepartementet). <br /><strong>Tilføyd hjemmel:</strong> <a href="forskrift/2003-09-01-1161">Delegeringsvedtak 1. september 2003 nr. 1161</a>. <br /><strong>Endret</strong> ved <a href="forskrift/2004-02-20-583">forskrifter 20 feb 2004 nr. 583</a>, <a href="forskrift/2013-03-15-284">15 mars 2013 nr. 284</a>, <a href="forskrift/2014-09-12-1171">12 sep 2014 nr. 1171</a>.</dd><dt class="refid">RefID</dt><dd class="refid">forskrift/1996-07-19-703</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om sikkerhet ved lekeplassutstyr</a><ul class="tocSubUl"><li><a href="#kapittel-1" data-child-interval="§§ 1 – 4">Kapittel 1. Virkeområde og definisjoner</a><ul class="tocSubUl"><li><a href="#kapittel-1-paragraf-1">§ 1. Formål</a></li><li><a href="#kapittel-1-paragraf-2">§ 2. Virkeområde</a></li><li><a href="#kapittel-1-paragraf-3">§ 3. Hvem som er ansvarlig</a></li><li><a href="#kapittel-1-paragraf-4">§ 4. Definisjoner</a></li></ul></li><li><a href="#kapittel-2" data-child-interval="§ 5">Kapittel 2. Generelle krav</a><ul class="tocSubUl"><li><a href="#kapittel-2-paragraf-1">§ 5. Anerkjente normer</a></li></ul></li><li><a href="#kapittel-3" data-child-interval="§ 6">Kapittel 3. Fysiske og mekaniske egenskaper</a><ul class="tocSubUl"><li><a href="#kapittel-3-paragraf-1">§ 6. Fysiske og mekaniske egenskaper</a></li></ul></li><li><a href="#kapittel-4" data-child-interval="§ 7">Kapittel 4. Brann- og eksplosjonsegenskaper</a><ul class="tocSubUl"><li><a href="#kapittel-4-paragraf-1">§ 7. Brann- og eksplosjonsegenskaper</a></li></ul></li><li><a href="#kapittel-5" data-child-interval="§ 8">Kapittel 5. Kjemiske egenskaper</a><ul class="tocSubUl"><li><a href="#kapittel-5-paragraf-1">§ 8. Kjemiske egenskaper</a></li></ul></li><li><a href="#kapittel-6" data-child-interval="§ 9">Kapittel 6. Elektriske egenskaper</a><ul class="tocSubUl"><li><a href="#kapittel-6-paragraf-1">§ 9. Elektriske egenskaper</a></li></ul></li><li><a href="#kapittel-7" data-child-interval="§§ 10 – 13">Kapittel 7. Andre egenskaper ved lekeplassutstyr</a><ul class="tocSubUl"><li><a href="#kapittel-7-paragraf-1">§ 10. Sikkerhetssoner</a></li><li><a href="#kapittel-7-paragraf-2">§ 11. Fallunderlag</a></li><li><a href="#kapittel-7-paragraf-3">§ 12. Radioaktivitet og annen stråling</a></li><li><a href="#kapittel-7-paragraf-4">§ 13. Hygiene</a></li></ul></li><li><a href="#kapittel-8" data-child-interval="§§ 14 – 15">Kapittel 8. Merking, produktinformasjon og emballering</a><ul class="tocSubUl"><li><a href="#kapittel-8-paragraf-1">§ 14. Merking</a></li><li><a href="#kapittel-8-paragraf-2">§ 15. Produktinformasjon</a></li></ul></li><li><a href="#kapittel-9" data-child-interval="§ 16">Kapittel 9. Vedlikehold</a><ul class="tocSubUl"><li><a href="#kapittel-9-paragraf-1">§ 16. Ettersyn og vedlikehold</a></li></ul></li><li><a href="#kapittel-10" data-child-interval="§§ 17 – 22">Kapittel 10. Unntak, tilsyn, tvangsmulkt, klage, straff</a><ul class="tocSubUl"><li><a href="#kapittel-10-paragraf-1">§ 17. Unntak</a></li><li><a href="#kapittel-10-paragraf-2">§ 18. Tilsyn</a></li><li><a href="#kapittel-10-paragraf-3">§ 19. Tvangsmulkt</a></li><li><a href="#kapittel-10-paragraf-4">§ 20. Klage</a></li><li><a href="#kapittel-10-paragraf-5">§ 21. Straff</a></li><li><a href="#kapittel-10-paragraf-6">§ 22. Ikrafttredelse</a></li></ul></li><li><a href="#kapittel-11">Vedlegg 1. Følgende produkter er unntatt fra forskriften, forutsatt at de ikke markedsføres som lekeplassutstyr</a></li><li><a href="#kapittel-12">Vedlegg 2. (Opphevet)</a></li><li><a href="#kapittel-13">Vedlegg 3. (Opphevet)</a></li></ul></li></ul></dd></dl></header><main class="documentBody" data-lovdata-URL="SF/forskrift/1996-07-19-703" id="dokument"><h1>Forskrift om sikkerhet ved lekeplassutstyr</h1><section class="section" data-name="kap1" id="kapittel-1" data-lovdata-URL="SF/forskrift/1996-07-19-703/KAPITTEL_1"><h2>Kapittel 1. Virkeområde og definisjoner</h2><article class="legalArticle" data-lovdata-URL="SF/forskrift/1996-07-19-703/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Denne forskrift har til formål å forebygge at lekeplassutstyr medfører helseskade for brukere eller tredjepart når utstyret brukes til de formål det er beregnet for eller slik det kan forventes at barn bruker det.</article></article><article class="legalArticle" data-lovdata-URL="SF/forskrift/1996-07-19-703/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Forskriften omfatter produksjon, leieproduksjon, ervervsimport, omsetning og formidling av lekeplassutstyr eller deler av utstyr. Forskriften omfatter også annen behandling av lekeplassutstyr. Forskriften stiller generelle og spesielle krav til lekeplassutstyret.</article><article class="legalP" id="kapittel-1-paragraf-2-ledd-2">Forskriften omfatter både nytt utstyr og utstyr som eksisterer ved fastsetting av forskriften.</article><article class="legalP" id="kapittel-1-paragraf-2-ledd-3">Forskriften omfatter dessuten merking, produktinformasjon, og vedlikehold av lekeplassutstyr.</article><article class="legalP" id="kapittel-1-paragraf-2-ledd-4">Forskriften gjelder både for ferdig montert lekeplassutstyr, for utstyr som leveres i deler og for byggesett. Forskriften gjelder gjennom lekeplassutstyrets forventede levetid.</article><article class="legalP" id="kapittel-1-paragraf-2-ledd-5">Forskriften omfatter lekeplassutstyr til kollektiv/felles bruk, uavhengig av hvor det er plassert.</article><article class="legalP" id="kapittel-1-paragraf-2-ledd-6">Forskriften gjelder så langt sikkerheten ved utstyret ikke er strengere regulert i annen forskrift.</article><article class="legalP" id="kapittel-1-paragraf-2-ledd-7">Forskriften gjelder ikke de produkter som står oppført i vedlegg 1.</article></article><article class="legalArticle" data-lovdata-URL="SF/forskrift/1996-07-19-703/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Hvem som er ansvarlig</span></h3><article class="legalP" id="kapittel-1-paragraf-3-ledd-1">Produsenter, leieprodusenter, ervervsimportører, distributører, detaljister og andre som omsetter, formidler eller på annen måte behandler lekeplassutstyr er ansvarlige for at kravene i forskriften er oppfylt.</article></article><article class="legalArticle" data-lovdata-URL="SF/forskrift/1996-07-19-703/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Definisjoner</span></h3><article class="defaultP">Med <i>lekeplass</i> menes ethvert areal, opparbeidet eller naturlig, som er tilgjengelig og som er tilrettelagt for barns lek.</article><article class="defaultP">Med <i>lekeplassutstyr</i> forstås alle installasjoner og/eller delkomponenter med tilhørende underlag, som er konstruert, produsert eller markedsført med den hensikt å bli installert på lekeplasser, med sikte på individuell eller kollektiv lek.</article><article class="defaultP">Med <i>nytt lekeplassutstyr</i> menes lekeplassutstyr som installeres etter at denne forskriften er fastsatt.</article><article class="defaultP">Med <i>eksisterende lekeplassutstyr</i> menes lekeplassutstyr som er blitt installert før denne forskriften ble fastsatt.</article><article class="defaultP">Med <i>sikkerhetssone</i> menes utstyrets lekeområde; et avgrenset, fritt område som er nødvendig for å oppnå tilstrekkelig sikkerhet ved bruk av utstyret, som gir fri passasje og som har et støtdempende underlag.</article><article class="defaultP">Med <i>støtdempende underlag</i> menes underlag som kan deformeres og på den måten oppta energi.</article><article class="defaultP">Med <i>fri fallhøyde</i> menes den maksimale, vertikale avstand mellom det sted på lekeapparatet hvor barnets vekt er plassert og underlaget.</article><article class="defaultP">Med <i>produsent</i> menes den som fysisk fremstiller lekeplassutstyr.</article><article class="defaultP">Med <i>leieprodusent</i> menes en som produserer på oppdrag fra andre.</article><article class="defaultP">Med <i>importør</i> menes den som overfor tollvesenet er legitimert til å råde over lekeplassutstyret.</article><article class="defaultP">Med <i>distributør</i> menes den som sørger for fordeling mellom produsent, importør og detaljist.</article><article class="defaultP">Med <i>detaljist</i> menes den som selger eller formidler lekeplassutstyr til forbruker.</article><article class="defaultP">Med <i>bruker</i> menes den som benytter seg av lekeplassutstyret.</article><article class="defaultP">Med <i>annen behandling</i> forstås montering, vedlikehold og jevnlig ettersyn med lekeplassutstyr.</article><article class="defaultP">Med <i>anerkjent norm</i> menes veiledning, standard m.v. som innen et fagområde er internasjonalt og/eller nasjonalt anerkjent, og lov eller forskrift som ikke får direkte anvendelse, men som regulerer tilsvarende eller tilgrensende områder.</article><article class="defaultP">Med <i>tredjepart</i> menes de som assisterer eller hjelper barna med å bruke lekeplassutstyr, herunder også andre barn.</article></article></section><section class="section" data-name="kap2" id="kapittel-2" data-lovdata-URL="SF/forskrift/1996-07-19-703/KAPITTEL_2"><h2>Kapittel 2. Generelle krav</h2><article class="legalArticle" data-lovdata-URL="SF/forskrift/1996-07-19-703/§5" data-name="§5" id="kapittel-2-paragraf-1"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Anerkjente normer</span></h3><article class="legalP" id="kapittel-2-paragraf-1-ledd-1">Utstyr som er i samsvar med anerkjente normer vil oppfylle kravene i forskriften, med mindre forskriften inneholder strengere bestemmelser. For risikoaspekter som ikke er inkludert i anerkjente normer, gjelder <a href="lov/1976-06-11-79/§3b">produktkontrolloven § 3b</a>.</article><article class="changesToParent">Endret ved <a href="forskrift/2014-09-12-1171">forskrift 12 sep 2014 nr. 1171</a> (i kraft 15 sep 2014).</article></article></section><section class="section" data-name="kap3" id="kapittel-3" data-lovdata-URL="SF/forskrift/1996-07-19-703/KAPITTEL_3"><h2>Kapittel 3. Fysiske og mekaniske egenskaper</h2><article class="legalArticle" data-lovdata-URL="SF/forskrift/1996-07-19-703/§6" data-name="§6" id="kapittel-3-paragraf-1"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Fysiske og mekaniske egenskaper</span></h3><article class="legalP" id="kapittel-3-paragraf-1-ledd-1">Utstyr skal være konstruert og bygget slik at det er mulig for brukeren(e) å snu eller forlate utstyret uten å måtte utsette seg for en enda større utfordring med tilhørende risiko for helseskade.</article><article class="legalP" id="kapittel-3-paragraf-1-ledd-2">Voksne skal ha tilgang til alle nødvendige steder med henblikk på å nå eller hjelpe barn som kan være i vanskeligheter.</article><article class="legalP" id="kapittel-3-paragraf-1-ledd-3">Det enkelte utstyrs styrke og stabilitet skal være i samsvar med den bruk det er beregnet på eller som det kan forventes brukt på. De krefter som kan oppstå ved ujevn eller varierende belastning må tas med i beregningen av utstyrets styrke og stabilitet.</article><article class="legalP" id="kapittel-3-paragraf-1-ledd-4">Underlag og/eller flater som er til å gå på eller som skal bære vekten av personer, må være konstruert slik at sikkerheten er ivaretatt.</article><article class="legalP" id="kapittel-3-paragraf-1-ledd-5">Utstyr eller deler av metall som kan utgjøre en risiko for frostskader, skal være behandlet eller dekket av materiale som isolerer mot kulde, slik at frostskader unngås.</article><article class="legalP" id="kapittel-3-paragraf-1-ledd-6">Alle deler, tilgjengelige for bruker eller tredjepart, skal ha tilstrekkelige avrundete kanter og hjørner for å hindre skade.</article><article class="legalP" id="kapittel-3-paragraf-1-ledd-7">Lekeplassutstyr som en kan forvente at vil bli brukt av barn under 3 år, skal være fri for løse smådeler.</article><article class="legalP" id="kapittel-3-paragraf-1-ledd-8">Åpninger og avstander, som barn har tilgang til, skal ha en slik utforming at de ikke utgjør fare for fastklemming.</article><article class="legalP" id="kapittel-3-paragraf-1-ledd-9">Åpninger med dimensjoner som varierer når bevegelse oppstår, skal ha tilstrekkelig størrelse eller mellomrom for å unngå risiko for skader ved klemming, knusing eller press.</article><article class="legalP" id="kapittel-3-paragraf-1-ledd-10">Trapper, ramper o.l. som gir adkomst til flater og nivåer i en viss høyde over bakkenivå, skal ha håndlist, rekkverk eller tilsvarende. Flatene og nivåene skal ha tilpasset avskjerming eller rekkverk.</article><article class="changesToParent">Endret ved <a href="forskrift/2014-09-12-1171">forskrift 12 sep 2014 nr. 1171</a> (i kraft 15 sep 2014).</article></article></section><section class="section" data-name="kap4" id="kapittel-4" data-lovdata-URL="SF/forskrift/1996-07-19-703/KAPITTEL_4"><h2>Kapittel 4. Brann- og eksplosjonsegenskaper</h2><article class="legalArticle" data-lovdata-URL="SF/forskrift/1996-07-19-703/§7" data-name="§7" id="kapittel-4-paragraf-1"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Brann- og eksplosjonsegenskaper</span></h3><article class="legalP" id="kapittel-4-paragraf-1-ledd-1">Lekeplassutstyr skal være utformet og konstruert slik at risikoen for at brukere eller tredjepart skades på grunn av utstyrets brann- eller eksplosjonsegenskaper, er redusert til et minimum.</article></article></section><section class="section" data-name="kap5" id="kapittel-5" data-lovdata-URL="SF/forskrift/1996-07-19-703/KAPITTEL_5"><h2>Kapittel 5. Kjemiske egenskaper</h2><article class="legalArticle" data-lovdata-URL="SF/forskrift/1996-07-19-703/§8" data-name="§8" id="kapittel-5-paragraf-1"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Kjemiske egenskaper</span></h3><article class="legalP" id="kapittel-5-paragraf-1-ledd-1">Lekeplassutstyr skal ikke inneholde, avgi eller danne stoffer og produkter som er klassifisert som helsefarlige i en slik konsentrasjon eller form at de kan medføre helsefare for barn eller tredjepart. Klassifiseringen er basert på den til enhver tid gjeldende forskrift om merking, omsetning m.v. av kjemiske stoffer og produkter som kan medføre helsefare, samt forskrift om stoffliste, risiko- og sikkerhetsbestemmelser m.v.</article></article></section><section class="section" data-name="kap6" id="kapittel-6" data-lovdata-URL="SF/forskrift/1996-07-19-703/KAPITTEL_6"><h2>Kapittel 6. Elektriske egenskaper</h2><article class="legalArticle" data-lovdata-URL="SF/forskrift/1996-07-19-703/§9" data-name="§9" id="kapittel-6-paragraf-1"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Elektriske egenskaper</span></h3><article class="legalP" id="kapittel-6-paragraf-1-ledd-1">Lekeplassutstyr med elektriske egenskaper skal være utformet og konstruert slik at risikoen for at brukere eller tredjepart skades, er redusert til et minimum.</article></article></section><section class="section" data-name="kap7" id="kapittel-7" data-lovdata-URL="SF/forskrift/1996-07-19-703/KAPITTEL_7"><h2>Kapittel 7. Andre egenskaper ved lekeplassutstyr</h2><article class="legalArticle" data-lovdata-URL="SF/forskrift/1996-07-19-703/§10" data-name="§10" id="kapittel-7-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Sikkerhetssoner</span></h3><article class="legalP" id="kapittel-7-paragraf-1-ledd-1">Det skal være en sikkerhetssone rundt hvert lekeplassutstyr. Størrelsen på sikkerhetssonen vil avhenge av fallhøyden og må sees i sammenheng med det areal aktiviteten dekker. Sikkerhetssonen fastsettes særskilt for det enkelte utstyr.</article></article><article class="legalArticle" data-lovdata-URL="SF/forskrift/1996-07-19-703/§11" data-name="§11" id="kapittel-7-paragraf-2"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Fallunderlag</span></h3><article class="legalP" id="kapittel-7-paragraf-2-ledd-1">Lekeplassutstyr skal være utformet, konstruert og plassert slik at risikoen for at brukere eller tredjepart skades på grunn av fall fra utstyret, er redusert til et minimum.</article><article class="legalP" id="kapittel-7-paragraf-2-ledd-2">For at lekeplassutstyret skal kunne tas i bruk, må utstyrets fallunderlag være støtdempende. Dette gjelder ved fallhøyder på over 60 cm. Kravet til fallunderlagets støtdempende evne vil avhenge av fallhøyden for det enkelte utstyr.</article><article class="legalP" id="kapittel-7-paragraf-2-ledd-3">Hvis syntetiske matter eller gummiheller brukes som fallunderlag ved fallhøyde over 60 cm, skal den støtdempende evnen kunne dokumenteres.</article><article class="legalP" id="kapittel-7-paragraf-2-ledd-4">Fjell, betong og asfalt skal ikke brukes som fallunderlag.</article></article><article class="legalArticle" data-lovdata-URL="SF/forskrift/1996-07-19-703/§12" data-name="§12" id="kapittel-7-paragraf-3"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Radioaktivitet og annen stråling</span></h3><article class="legalP" id="kapittel-7-paragraf-3-ledd-1">Lekeplassutstyr skal ikke inneholde radioaktive stoffer eller andre komponenter som avgir stråling i en slik form eller mengde at det kan være helseskadelig for brukere eller tredjepart.</article></article><article class="legalArticle" data-lovdata-URL="SF/forskrift/1996-07-19-703/§13" data-name="§13" id="kapittel-7-paragraf-4"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Hygiene</span></h3><article class="legalP" id="kapittel-7-paragraf-4-ledd-1">Lekeplassutstyr skal være utformet og konstruert på en slik måte at det ved bruk ikke fører til infeksjon, sykdom og smitte.</article></article></section><section class="section" data-name="kap8" id="kapittel-8" data-lovdata-URL="SF/forskrift/1996-07-19-703/KAPITTEL_8"><h2>Kapittel 8. Merking, produktinformasjon og emballering</h2><article class="legalArticle" data-lovdata-URL="SF/forskrift/1996-07-19-703/§14" data-name="§14" id="kapittel-8-paragraf-1"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Merking</span></h3><article class="legalP" id="kapittel-8-paragraf-1-ledd-1">Lekeplassutstyr skal ved markedsføring og salg være merket med navn og adresse til norsk produsent eller importør, eller med handelsmerke som lett identifiserer produsent eller importør.</article></article><article class="legalArticle" data-lovdata-URL="SF/forskrift/1996-07-19-703/§15" data-name="§15" id="kapittel-8-paragraf-2"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Produktinformasjon</span></h3><article class="legalP" id="kapittel-8-paragraf-2-ledd-1">En produktveiledning skal følge med utstyret ved markedsføring og salg. Den skal inneholde opplysninger om plassering og evt. fundamentering av utstyret, om sikkerhetssoner, om fallunderlag, om vedlikehold m.v.</article><article class="legalP" id="kapittel-8-paragraf-2-ledd-2">Monteringsanvisningen skal være utfyllende og inneholde en deloversikt. Det ferdige produkt skal skisseres. Opplysninger om nødvendig verktøy eller hjelpemidler skal oppgis.</article><article class="legalP" id="kapittel-8-paragraf-2-ledd-3">Det skal gis opplysninger om anbefalt bruksområde og hvilken aldersgruppe utstyret er beregnet for. Om utstyret kun er beregnet på innendørs bruk, skal dette oppgis.</article><article class="legalP" id="kapittel-8-paragraf-2-ledd-4">All informasjon skal være på norsk eller annet nordisk språk som ikke kan misforstås.</article></article></section><section class="section" data-name="kap9" id="kapittel-9" data-lovdata-URL="SF/forskrift/1996-07-19-703/KAPITTEL_9"><h2>Kapittel 9. Vedlikehold</h2><article class="legalArticle" data-lovdata-URL="SF/forskrift/1996-07-19-703/§16" data-name="§16" id="kapittel-9-paragraf-1"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Ettersyn og vedlikehold</span></h3><article class="legalP" id="kapittel-9-paragraf-1-ledd-1">Den som anskaffer eller eier lekeplassutstyr er ansvarlig for jevnlig ettersyn og nødvendig vedlikehold, slik at utstyrets sikkerhetsegenskaper opprettholdes.</article></article></section><section class="section" data-name="kap10" id="kapittel-10" data-lovdata-URL="SF/forskrift/1996-07-19-703/KAPITTEL_10"><h2>Kapittel 10. Unntak, tilsyn, tvangsmulkt, klage, straff</h2><article class="legalArticle" data-lovdata-URL="SF/forskrift/1996-07-19-703/§17" data-name="§17" id="kapittel-10-paragraf-1"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Unntak</span></h3><article class="legalP" id="kapittel-10-paragraf-1-ledd-1">I særskilte tilfeller og etter nærmere vurdering kan Miljødirektoratet og Direktoratet for samfunnssikkerhet og beredskap gjøre unntak fra denne forskrift.</article><article class="changesToParent">Endret ved <a href="forskrift/2004-02-20-583">forskrifter 20 feb 2004 nr. 583</a>, <a href="forskrift/2013-03-15-284">15 mars 2013 nr. 284</a> (i kraft 1 juli 2013).</article></article><article class="legalArticle" data-lovdata-URL="SF/forskrift/1996-07-19-703/§18" data-name="§18" id="kapittel-10-paragraf-2"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Tilsyn</span></h3><article class="legalP" id="kapittel-10-paragraf-2-ledd-1">Miljødirektoratet eller den Miljødirektoratet bemyndiger fører tilsyn med at den del av forskriften som omhandler hygieniske og kjemiske egenskaper og kjemisk merking, følges.</article><article class="legalP" id="kapittel-10-paragraf-2-ledd-2">Direktoratet for samfunnssikkerhet og beredskap eller den Direktoratet for samfunnssikkerhet og beredskap bemyndiger fører tilsyn med at den del av forskriften som omhandler fysiske og mekaniske egenskaper, brann- og eksplosjonsegenskaper og elektriske og radioaktive egenskaper, følges. Det samme gjelder for merking og informasjon.</article><article class="changesToParent">Endret ved <a href="forskrift/2004-02-20-583">forskrifter 20 feb 2004 nr. 583</a>, <a href="forskrift/2013-03-15-284">15 mars 2013 nr. 284</a> (i kraft 1 juli 2013).</article></article><article class="legalArticle" data-lovdata-URL="SF/forskrift/1996-07-19-703/§19" data-name="§19" id="kapittel-10-paragraf-3"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Tvangsmulkt</span></h3><article class="legalP" id="kapittel-10-paragraf-3-ledd-1">For å sikre at bestemmelser i denne forskrift eller vedtak truffet i medhold av forskriften blir gjennomført, kan det fastsettes tvangsmulkt etter reglene i lov om produktkontroll <a href="forskrift/1996-07-19-703/§13">§ 13</a>.</article></article><article class="legalArticle" data-lovdata-URL="SF/forskrift/1996-07-19-703/§20" data-name="§20" id="kapittel-10-paragraf-4"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Klage</span></h3><article class="legalP" id="kapittel-10-paragraf-4-ledd-1">Vedtak truffet av Miljødirektoratet eller den Miljødirektoratet bemyndiger, kan påklages til Miljøverndepartementet.</article><article class="legalP" id="kapittel-10-paragraf-4-ledd-2">Vedtak truffet av Direktoratet for samfunnssikkerhet og beredskap eller den Direktoratet for samfunnssikkerhet og beredskap bemyndiger, kan påklages til Justis- og politidepartementet.</article><article class="changesToParent">Endret ved <a href="forskrift/2004-02-20-583">forskrifter 20 feb 2004 nr. 583</a>, <a href="forskrift/2013-03-15-284">15 mars 2013 nr. 284</a> (i kraft 1 juli 2013).</article></article><article class="legalArticle" data-lovdata-URL="SF/forskrift/1996-07-19-703/§21" data-name="§21" id="kapittel-10-paragraf-5"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Straff</span></h3><article class="legalP" id="kapittel-10-paragraf-5-ledd-1">Overtredelse av denne forskrift eller vedtak truffet i medhold av forskriften straffes etter lov om kontroll med produkter og forbrukertjenester <a href="forskrift/1996-07-19-703/§12">§ 12</a>, hvis ikke strengere straffebestemmelser kommer til anvendelse.</article></article><article class="legalArticle" data-lovdata-URL="SF/forskrift/1996-07-19-703/§22" data-name="§22" id="kapittel-10-paragraf-6"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Ikrafttredelse</span></h3><article class="legalP" id="kapittel-10-paragraf-6-ledd-1">For nytt lekeplassutstyr trer forskriften i kraft straks. For eksisterende lekeplassutstyr trer forskriften i kraft 3 år etter datoen for fastsetting.</article></article></section><section class="section" data-name="vedlegg1" id="kapittel-11" data-lovdata-URL="SF/forskrift/1996-07-19-703/KAPITTEL_11"><h2>Vedlegg 1. Følgende produkter er unntatt fra forskriften, forutsatt at de ikke markedsføres som lekeplassutstyr</h2><ul class="defaultList"><li data-li-identifier="-" data-name="-"><article class="listArticle" id="kapittel-11-punkt-1"><article class="legalP" id="kapittel-11-punkt-1-ledd-1">Produkter som omfattes av forskrift om sikkerheten ved leketøy.</article></article></li><li data-li-identifier="-" data-name="-"><article class="listArticle" id="kapittel-11-punkt-2"><article class="legalP" id="kapittel-11-punkt-2-ledd-1">Sportsutstyr.</article></article></li><li data-li-identifier="-" data-name="-"><article class="listArticle" id="kapittel-11-punkt-3"><article class="legalP" id="kapittel-11-punkt-3-ledd-1">Mål (fotballmål, håndballmål, osv)</article></article></li><li data-li-identifier="-" data-name="-"><article class="listArticle" id="kapittel-11-punkt-4"><article class="legalP" id="kapittel-11-punkt-4-ledd-1">Utstyr som omfattes av forskrifter til lov om godkjenning og drift av innretninger til bruk i tivoli og fornøyelsesparker.</article></article></li><li data-li-identifier="-" data-name="-"><article class="listArticle" id="kapittel-11-punkt-5"><article class="legalP" id="kapittel-11-punkt-5-ledd-1">Faste installasjoner/bygningsdeler som omfattes av Plan- og bygningsloven.</article></article></li></ul></section><section class="section" data-name="vedlegg2" id="kapittel-12" data-lovdata-URL="SF/forskrift/1996-07-19-703/KAPITTEL_12"><h2>Vedlegg 2. (Opphevet)</h2><article class="changesToParent">Vedlegg 2 opphevet 15 sep 2014 ved <a href="forskrift/2014-09-12-1171">forskrift 12 sep 2014 nr. 1171</a>.</article></section><section class="section" data-name="vedlegg3" id="kapittel-13" data-lovdata-URL="SF/forskrift/1996-07-19-703/KAPITTEL_13"><h2>Vedlegg 3. (Opphevet)</h2><article class="changesToParent">Vedlegg 3 opphevet 15 sep 2014 ved <a href="forskrift/2014-09-12-1171">forskrift 12 sep 2014 nr. 1171</a>.</article></section></main></body></html>