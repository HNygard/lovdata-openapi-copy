<!DOCTYPE html><html lang="no"><head><title>Forskrift om innovasjons- og utviklingstilskudd til nyhets- og aktualitetsmedier</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2018-06-26-1033</dd><dt class="dokid">DokumentID</dt><dd class="dokid">SF/forskrift/2018-06-26-1033</dd><dt class="ministry">Departement</dt><dd class="ministry"><ul><li>Kultur- og likestillingsdepartementet</li></ul></dd><dt class="subunit">Etat</dt><dd class="subunit"><ul><li>Avdeling for medier og kunst</li></ul></dd><dt class="dateInForce">I kraft fra</dt><dd class="dateInForce">2018-07-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2025-08-11</dd><dt class="lastChangedBy">Sist endret ved</dt><dd class="lastChangedBy"><a href="forskrift/2025-08-11-1617">forskrift/2025-08-11-1617</a></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/2020-12-18-153/§4">lov/2020-12-18-153/§4</a></li><li><a href="null">null</a></li></ul></dd><dt class="dateOfPublication">Kunngjort</dt><dd class="dateOfPublication">2018-06-27 14:40</dd><dt class="title">Tittel</dt><dd class="title">Forskrift om innovasjons- og utviklingstilskudd til nyhets- og aktualitetsmedier</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kulturdepartementet 26. juni 2018 med hjemmel i Stortingets årlige budsjettvedtak. <br /> <strong>Tilføyd hjemmel:</strong> <a href="lov/2020-12-18-153/§4">Lov 18. desember 2020 nr. 153 om økonomisk støtte til mediene (mediestøtteloven) § 4</a>. <br /> <strong>Endret</strong> ved forskrifter <a href="forskrift/2022-12-08-2118">8 des 2022 nr. 2118</a>, <a href="forskrift/2025-08-11-1617">11 aug 2025 nr. 1617</a>.</dd><dt class="refid">RefID</dt><dd class="refid">forskrift/2018-06-26-1033</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om innovasjons- og utviklingstilskudd til nyhets- og aktualitetsmedier</a><ul class="tocSubUl"><li><a href="#paragraf-1">§ 1. Formål</a></li><li><a href="#paragraf-2">§ 2. Generelle vilkår</a></li><li><a href="#paragraf-3">§ 3. Vilkår knyttet til prosjekter</a></li><li><a href="#paragraf-4">§ 4. Krav til søknad</a></li><li><a href="#paragraf-5">§ 5. Saksbehandling</a></li><li><a href="#paragraf-6">§ 6. Tilskuddets størrelse</a></li><li><a href="#paragraf-7">§ 7. Fagutvalg</a></li><li><a href="#paragraf-8">§ 8. Kunngjøring</a></li><li><a href="#paragraf-9">§ 9. Rapportering og kontroll</a></li><li><a href="#paragraf-10">§ 10. Tilbakebetaling</a></li><li><a href="#paragraf-11">§ 11. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2018-06-26-1033" id="dokument"><h1>Forskrift om innovasjons- og utviklingstilskudd til nyhets- og aktualitetsmedier</h1><article class="legalArticle" data-lovdata-URL="SF/forskrift/2018-06-26-1033/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Tilskuddsordningen skal fremme mediemangfold og en opplyst offentlig samtale gjennom å stimulere til redaksjonell, innholdsrettet innovasjon og utvikling hos nyhets- og aktualitetsmedier.</article><article class="legalP" id="paragraf-1-ledd-2">Ordningen skal særlig fremme redaksjonell, innholdsrettet innovasjon og utvikling i små, lokale nyhets- og aktualitetsmedier.</article></article><article class="legalArticle" data-lovdata-URL="SF/forskrift/2018-06-26-1033/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Generelle vilkår</span></h2><article class="legalP" id="paragraf-2-ledd-1">Det kan gis tilskudd etter denne forskriften til medier som omfattes av virkeområdet til <a href="lov/2020-05-29-59">medieansvarsloven</a>, jf. <a href="lov/2020-05-29-59/§2">medieansvarsloven § 2</a>. Mediet må ha en ansvarlig redaktør som har sluttet seg til allment aksepterte presseetiske standarder.</article><article class="legalP" id="paragraf-2-ledd-2">Det gis ikke tilskudd til medier som inneholder en overvekt av underholdnings-, livsstils- eller forbrukerstoff som er rettet mot publikum som privatpersoner.</article><article class="legalP" id="paragraf-2-ledd-3">Flere medier kan søke sammen om tilskudd til fellesprosjekter.</article><article class="legalP" id="paragraf-2-ledd-4">Søker kan samarbeide med aktører utenfor bransjen for å realisere prosjektet.</article><article class="legalP" id="paragraf-2-ledd-5">Tilskudd etter denne forskriften kan ikke tildeles eller utbetales til et foretak som er gjenstand for et tilbakeføringskrav, når kravet er fremsatt på grunnlag av et vedtak fra EFTAs overvåkningsorgan.</article><article class="changesToParent">Endret ved forskrifter <a href="forskrift/2022-12-08-2118">8 des 2022 nr. 2118</a>, <a href="forskrift/2025-08-11-1617">11 aug 2025 nr. 1617</a>.</article></article><article class="legalArticle" data-lovdata-URL="SF/forskrift/2018-06-26-1033/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Vilkår knyttet til prosjekter</span></h2><article class="legalP" id="paragraf-3-ledd-1">Tilskudd etter denne forskriften kan gis til innovasjons- og utviklingsprosjekter som:<ol class="defaultList" type="a"><li data-name="a." value="1"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">utvikler redaksjonelt innhold, eller</article></article></li><li data-name="b." value="2"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">utvikler eller implementerer nye løsninger for produksjon, publisering, spredning eller konsum av redaksjonelt innhold.</article></article></li></ol></article><article class="legalP" id="paragraf-3-ledd-2">Det kan også gis tilskudd til forprosjekter for utvikling av slike innovasjons- og utviklingsprosjekter.</article></article><article class="legalArticle" data-lovdata-URL="SF/forskrift/2018-06-26-1033/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Krav til søknad</span></h2><article class="legalP" id="paragraf-4-ledd-1">Tilskudd tildeles etter søknad på eget søknadsskjema.</article><article class="legalP" id="paragraf-4-ledd-2">Søknad må leveres til Medietilsynet før oppstart av de aktivitetene det søkes støtte til.</article><article class="legalP" id="paragraf-4-ledd-3">Det kan bare sendes én søknad per prosjekt.</article></article><article class="legalArticle" data-lovdata-URL="SF/forskrift/2018-06-26-1033/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Saksbehandling</span></h2><article class="legalP" id="paragraf-5-ledd-1">Medietilsynet forvalter tilskuddsordningen.</article><article class="legalP" id="paragraf-5-ledd-2">Vedtak om tilskudd treffes av Medietilsynet etter innstilling fra Fagutvalget for innovasjons- og utviklingstilskudd til nyhets- og aktualitetsmedier, jf. <a href="forskrift/2018-06-26-1033/§7">§ 7</a>.</article><article class="legalP" id="paragraf-5-ledd-3">Vedtak om tilskudd skal treffes etter en samlet vurdering av mottatte søknader som oppfyller vilkårene i <a href="forskrift/2018-06-26-1033/§2">§ 2</a> – § 4. I vurderingen skal det særlig legges vekt på formålet med tilskuddsordningen og prioriterte satsingsområder eller hensyn fastsatt i henhold til <a href="forskrift/2018-06-26-1033/§8">§ 8</a>.</article><article class="legalP" id="paragraf-5-ledd-4">Forvaltningsloven kommer til anvendelse på Medietilsynets saksbehandling etter denne forskriften. Enkeltvedtak truffet av Medietilsynet i henhold til denne forskriften kan påklages til Klagenemnda for mediesaker.</article><article class="legalP" id="paragraf-5-ledd-5">Departementet kan ikke instruere Medietilsynet eller Medieklagenemnda i enkeltsaker eller omgjøre tilsynets eller klagenemndas vedtak etter denne forskriften. Medietilsynet kan gi forskrift om vurdering av og prioritering mellom søknader.</article></article><article class="legalArticle" data-lovdata-URL="SF/forskrift/2018-06-26-1033/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Tilskuddets størrelse</span></h2><article class="legalP" id="paragraf-6-ledd-1">Tilskudd fastsettes etter en skjønnsmessig vurdering av hva som er rimelig bidrag fra statens side.</article><article class="legalP" id="paragraf-6-ledd-2">Offentlig støtte kan ikke overstige 40 prosent av prosjektkostnader. For prosjekter der søker faller inn under kategorien små, lokale nyhets- og aktualitetsmedier, eller for fellesprosjekter der majoriteten av søkerne er slike medier, kan offentlig støtte utgjøre inntil 75 prosent av prosjektkostnader.</article><article class="legalP" id="paragraf-6-ledd-3">Medietilsynet kan gi forskrift om hvilke kostnader som kan regnes som prosjektkostnader.</article><article class="changesToParent">Endret ved forskrifter <a href="forskrift/2022-12-08-2118">8 des 2022 nr. 2118</a>, <a href="forskrift/2025-08-11-1617">11 aug 2025 nr. 1617</a>.</article></article><article class="legalArticle" data-lovdata-URL="SF/forskrift/2018-06-26-1033/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Fagutvalg</span></h2><article class="legalP" id="paragraf-7-ledd-1">Fagutvalget for innovasjons- og utviklingstilskudd til nyhets- og aktualitetsmedier oppnevnes av Medietilsynet.</article><article class="legalP" id="paragraf-7-ledd-2">Fagutvalget består av én leder, fire medlemmer og tre varamedlemmer som utnevnes for inntil tre år. Fagutvalgets medlemmer skal samlet ha bred og ulik kompetanse, inkludert medie- og medieøkonomisk kompetanse, kompetanse om innovasjon, teknisk og digital kompetanse og kompetanse om lokale medier. Ved stemmelikhet har leder dobbelt stemme.</article><article class="changesToParent">Endret ved forskrift <a href="forskrift/2025-08-11-1617">11 aug 2025 nr. 1617</a>.</article></article><article class="legalArticle" data-lovdata-URL="SF/forskrift/2018-06-26-1033/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Kunngjøring</span></h2><article class="legalP" id="paragraf-8-ledd-1">Søknadsfrister kunngjøres i relevante medier. Medietilsynet avgjør om kunngjøring og tildeling av tilskuddsmidler skal skje én eller flere ganger i året.</article><article class="legalP" id="paragraf-8-ledd-2">Medietilsynet kan velge å fastsette prioriterte satsingsområder eller hensyn i forbindelse med kunngjøring av tilskudd.</article><article class="changesToParent">Endret ved forskrift <a href="forskrift/2025-08-11-1617">11 aug 2025 nr. 1617</a>.</article></article><article class="legalArticle" data-lovdata-URL="SF/forskrift/2018-06-26-1033/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Rapportering og kontroll</span></h2><article class="legalP" id="paragraf-9-ledd-1">Tilskuddsmottaker plikter straks å melde fra til Medietilsynet dersom forutsetningene for tildelingen endres.</article><article class="legalP" id="paragraf-9-ledd-2">Tilskuddsmottaker skal så snart som mulig, og senest innen rapporteringsfrist fastsatt i tilskuddsbrevet, oversende Medietilsynet rapport om gjennomføringen av prosjektet. Rapporten skal gjøre rede for om tiltaket er gjennomført i tråd med forutsetningene for tilskuddet.</article><article class="legalP" id="paragraf-9-ledd-3">I rapporten skal tilskuddsmottaker legge ved et prosjektregnskap. For tilskudd over 400&#xa0;000 kroner skal regnskapet i tillegg være revidert av statsautorisert eller registrert revisor.</article><article class="legalP" id="paragraf-9-ledd-4">Medietilsynet har ansvar for kontroll med tilskuddsmottakers rapportering.</article><article class="changesToParent">Endret ved forskrift <a href="forskrift/2025-08-11-1617">11 aug 2025 nr. 1617</a>.</article></article><article class="legalArticle" data-lovdata-URL="SF/forskrift/2018-06-26-1033/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Tilbakebetaling</span></h2><article class="legalP" id="paragraf-10-ledd-1">Medietilsynet kan kreve hele eller deler av et tilskudd tilbakebetalt dersom tilskuddsmottakeren gir uriktige opplysninger, ikke oppfyller rapporterings- og fremleggelsesplikten etter forskriften her, ikke overholder de fastsatte betingelsene for å motta tilskuddet eller tilskuddet strider mot vilkår som følger av EFTAs overvåkningsorgans (ESA) vedtak nr. <a href="eu/e2018c0061">061/18/COL</a>.</article><article class="legalP" id="paragraf-10-ledd-2">Ved krav om tilbakebetaling kan det fastsettes rente etter forsinkelsesrenteloven. Det skal svares renter dersom tilskuddet kreves tilbake på grunn av brudd på ESAs vedtak nr. <a href="eu/e2018c0061">061/18/COL</a>. Renten beregnes i slike tilfeller som anvist i artikkel 9 i ESAs vedtak nr. <a href="eu/e2004c0195">195/04/COL</a>.</article></article><article class="legalArticle" data-lovdata-URL="SF/forskrift/2018-06-26-1033/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse</span></h2><article class="legalP" id="paragraf-11-ledd-1">Forskriften trer i kraft 1. juli 2018.</article></article></main></body></html>