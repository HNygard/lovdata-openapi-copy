<!DOCTYPE html><html lang="no"><head><title>Forskrift om industrivern</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2011-12-20-1434</dd><dt class="dokid">DokumentID</dt><dd class="dokid">SF/forskrift/2011-12-20-1434</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="subunit">Etat</dt><dd class="subunit"><ul><li>Direktoratet for samfunnssikkerhet og beredskap (DSB)</li></ul></dd><dt class="publishedIn">Publisert i</dt><dd class="publishedIn">I 2011 hefte 15</dd><dt class="dateInForce">I kraft fra</dt><dd class="dateInForce">2012-01-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2020-01-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2019-05-22-672">forskrift/2019-05-22-672</a> fra 2020-01-01</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/1996-11-29-1092">forskrift/1996-11-29-1092</a></li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/2010-06-25-45/§23">lov/2010-06-25-45/§23</a></li><li><a href="lov/2010-06-25-45/§30">lov/2010-06-25-45/§30</a></li><li><a href="forskrift/2003-09-01-1161">forskrift/2003-09-01-1161</a></li></ul></dd><dt class="dateOfPublication">Kunngjort</dt><dd class="dateOfPublication">2012-01-03 15:00</dd><dt class="lastupdated">Rettet</dt><dd class="lastupdated">2012-01-09 (§ 11, § 14, § 17)</dd><dt class="titleShort">Korttittel</dt><dd class="titleShort">Forskrift om industrivern</dd><dt class="title">Tittel</dt><dd class="title">Forskrift om industrivern</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Direktoratet for samfunnssikkerhet og beredskap 20. desember 2011 med hjemmel i <a href="lov/2010-06-25-45">lov 25. juni 2010 nr. 45</a> om kommunal beredskapsplikt, sivile beskyttelsestiltak og Sivilforsvaret (sivilbeskyttelsesloven) <a href="lov/2010-06-25-45/§23">§ 23</a> femte ledd og <a href="lov/2010-06-25-45/§30">§ 30</a> jf. <a href="forskrift/2003-09-01-1161">delegeringsvedtak 1. september 2003 nr. 1161</a>. <br /><strong>Endret</strong> ved <a href="forskrift/2015-02-18-135">forskrifter 18 feb 2015 nr. 135</a>, <a href="forskrift/2019-05-22-672">22 mai 2019 nr. 672</a> som endret ved <a href="forskrift/2019-12-06-1657">forskrift 6 des 2019 nr. 1657</a> (i kraft 1 jan 2020).</dd><dt class="refid">RefID</dt><dd class="refid">forskrift/2011-12-20-1434</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om industrivern</a><ul class="tocSubUl"><li><a href="#kapittel-1" data-child-interval="§§ 1 – 4">Kapittel 1. Innledende bestemmelser</a><ul class="tocSubUl"><li><a href="#kapittel-1-paragraf-1">§ 1. Formål</a></li><li><a href="#kapittel-1-paragraf-2">§ 2. Virkeområde</a></li><li><a href="#kapittel-1-paragraf-3">§ 3. Definisjoner</a></li><li><a href="#kapittel-1-paragraf-4">§ 4. Meldeplikt</a></li></ul></li><li><a href="#kapittel-2" data-child-interval="§§ 5 – 13">Kapittel 2. Industrivern – grunnleggende krav</a><ul class="tocSubUl"><li><a href="#kapittel-2-paragraf-1">§ 5. Tilpasning og dimensjonering av industrivernet</a></li><li><a href="#kapittel-2-paragraf-2">§ 6. Organisering</a></li><li><a href="#kapittel-2-paragraf-3">§ 7. Beredskapsplan</a></li><li><a href="#kapittel-2-paragraf-4">§ 8. Personlig verneutstyr</a></li><li><a href="#kapittel-2-paragraf-5">§ 9. Utstyr</a></li><li><a href="#kapittel-2-paragraf-6">§ 10. Kvalifikasjoner</a></li><li><a href="#kapittel-2-paragraf-7">§ 11. Samordning av industrivern</a></li><li><a href="#kapittel-2-paragraf-8">§ 12. Øvelser</a></li><li><a href="#kapittel-2-paragraf-9">§ 13. Bistandsplikt</a></li></ul></li><li><a href="#kapittel-3" data-child-interval="§§ 14 – 18">Kapittel 3. Forsterket industrivern</a><ul class="tocSubUl"><li><a href="#kapittel-3-paragraf-1">§ 14. Virksomheter med potensial for hendelser med alvorlige konsekvenser</a></li><li><a href="#kapittel-3-paragraf-2">§ 15. Forsterkninger</a></li><li><a href="#kapittel-3-paragraf-3">§ 16. Utstyr</a></li><li><a href="#kapittel-3-paragraf-4">§ 17. Kvalifikasjoner</a></li><li><a href="#kapittel-3-paragraf-5">§ 18. Øvelser</a></li></ul></li><li><a href="#kapittel-4" data-child-interval="§§ 19 – 25">Kapittel 4. Avsluttende bestemmelser</a><ul class="tocSubUl"><li><a href="#kapittel-4-paragraf-1">§ 19. Avgift</a></li><li><a href="#kapittel-4-paragraf-2">§ 20. Rapportering</a></li><li><a href="#kapittel-4-paragraf-3">§ 21. Tilsyn</a></li><li><a href="#kapittel-4-paragraf-4">§ 22. Dispensasjon</a></li><li><a href="#kapittel-4-paragraf-5">§ 23. Klage</a></li><li><a href="#kapittel-4-paragraf-6">§ 24. Reaksjonsmidler</a></li><li><a href="#kapittel-4-paragraf-7">§ 25. Ikrafttredelse</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/2011-12-20-1434" id="dokument"><h1>Forskrift om industrivern</h1><section class="section" data-name="kap1" id="kapittel-1" data-lovdata-URL="SF/forskrift/2011-12-20-1434/KAPITTEL_1"><h2>Kapittel 1. Innledende bestemmelser</h2><article class="legalArticle" data-lovdata-URL="SF/forskrift/2011-12-20-1434/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Forskriften skal sikre at virksomheter har et robust industrivern som forsvarlig og effektivt er i stand til å begrense de konsekvenser uønskede hendelser kan få for liv, helse, miljø og materielle verdier og å bidra til rask normalisering.</article></article><article class="legalArticle" data-lovdata-URL="SF/forskrift/2011-12-20-1434/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Forskriften gjelder planlegging, organisering, dimensjonering, vedlikehold og samarbeid om industrivern i virksomheter som er registrert i næringskoder angitt i tabellen og som gjennomsnittlig i året sysselsetter minimum det antall personer som følger av tabellen: <table><thead><tr><th colspan="2" data-text-align="left" data-vertical-align="top"><i>Næringskode</i></th><th data-text-align="left" data-vertical-align="top"><i>Antall sysselsatte</i></th></tr></thead><tbody><tr><td data-text-align="left" data-vertical-align="top">06</td><td data-text-align="left" data-vertical-align="top">Utvinning av råolje og naturgass</td><td data-text-align="left" data-vertical-align="top">40</td></tr><tr><td data-text-align="left" data-vertical-align="top">07</td><td data-text-align="left" data-vertical-align="top">Bryting av metallholdig malm</td><td data-text-align="left" data-vertical-align="top">40</td></tr><tr><td data-text-align="left" data-vertical-align="top">08</td><td data-text-align="left" data-vertical-align="top">Bryting og bergverksdrift ellers</td><td data-text-align="left" data-vertical-align="top">40</td></tr><tr><td data-text-align="left" data-vertical-align="top">09</td><td data-text-align="left" data-vertical-align="top">Tjenester tilknyttet bergverksdrift og utvinning</td><td data-text-align="left" data-vertical-align="top">40</td></tr><tr><td data-text-align="left" data-vertical-align="top">10</td><td data-text-align="left" data-vertical-align="top">Produksjon av nærings- og nytelsesmidler</td><td data-text-align="left" data-vertical-align="top">40</td></tr><tr><td data-text-align="left" data-vertical-align="top">11</td><td data-text-align="left" data-vertical-align="top">Produksjon av drikkevarer</td><td data-text-align="left" data-vertical-align="top">40</td></tr><tr><td data-text-align="left" data-vertical-align="top">13</td><td data-text-align="left" data-vertical-align="top">Produksjon av tekstiler</td><td data-text-align="left" data-vertical-align="top">40</td></tr><tr><td data-text-align="left" data-vertical-align="top">14</td><td data-text-align="left" data-vertical-align="top">Produksjon av klær</td><td data-text-align="left" data-vertical-align="top">40</td></tr><tr><td data-text-align="left" data-vertical-align="top">15</td><td data-text-align="left" data-vertical-align="top">Produksjon av lær og lærvarer</td><td data-text-align="left" data-vertical-align="top">40</td></tr><tr><td data-text-align="left" data-vertical-align="top">16</td><td data-text-align="left" data-vertical-align="top">Produksjon av trelast og varer av tre, kork, strå og flettematerialer, unntatt møbler</td><td data-text-align="left" data-vertical-align="top">40</td></tr><tr><td data-text-align="left" data-vertical-align="top">17</td><td data-text-align="left" data-vertical-align="top">Produksjon av papir og papirvarer</td><td data-text-align="left" data-vertical-align="top">40</td></tr><tr><td data-text-align="left" data-vertical-align="top">18.11</td><td data-text-align="left" data-vertical-align="top">Trykking av aviser</td><td data-text-align="left" data-vertical-align="top">40</td></tr><tr><td data-text-align="left" data-vertical-align="top">18.12</td><td data-text-align="left" data-vertical-align="top">Trykking ellers</td><td data-text-align="left" data-vertical-align="top">40</td></tr><tr><td data-text-align="left" data-vertical-align="top">18.14</td><td data-text-align="left" data-vertical-align="top">Bokbinding og tilknyttede tjenester</td><td data-text-align="left" data-vertical-align="top">40</td></tr><tr><td data-text-align="left" data-vertical-align="top">19</td><td data-text-align="left" data-vertical-align="top">Produksjon av kull- og raffinerte petroleumsprodukter</td><td data-text-align="left" data-vertical-align="top">40</td></tr><tr><td data-text-align="left" data-vertical-align="top">20</td><td data-text-align="left" data-vertical-align="top">Produksjon av kjemikalier og kjemiske produkter</td><td data-text-align="left" data-vertical-align="top">40</td></tr><tr><td data-text-align="left" data-vertical-align="top">21</td><td data-text-align="left" data-vertical-align="top">Produksjon av farmasøytiske råvarer og preparater</td><td data-text-align="left" data-vertical-align="top">40</td></tr><tr><td data-text-align="left" data-vertical-align="top">22</td><td data-text-align="left" data-vertical-align="top">Produksjon av gummi- og plastprodukter</td><td data-text-align="left" data-vertical-align="top">40</td></tr><tr><td data-text-align="left" data-vertical-align="top">23</td><td data-text-align="left" data-vertical-align="top">Produksjon av andre ikke-metallholdige mineralprodukter</td><td data-text-align="left" data-vertical-align="top">40</td></tr><tr><td data-text-align="left" data-vertical-align="top">24</td><td data-text-align="left" data-vertical-align="top">Produksjon av metaller</td><td data-text-align="left" data-vertical-align="top">40</td></tr><tr><td data-text-align="left" data-vertical-align="top">25</td><td data-text-align="left" data-vertical-align="top">Produksjon av metallvarer, unntatt maskiner og utstyr</td><td data-text-align="left" data-vertical-align="top">40</td></tr><tr><td data-text-align="left" data-vertical-align="top">26</td><td data-text-align="left" data-vertical-align="top">Produksjon av datamaskiner og elektroniske og optiske produkter</td><td data-text-align="left" data-vertical-align="top">40</td></tr><tr><td data-text-align="left" data-vertical-align="top">27</td><td data-text-align="left" data-vertical-align="top">Produksjon av elektrisk utstyr</td><td data-text-align="left" data-vertical-align="top">40</td></tr><tr><td data-text-align="left" data-vertical-align="top">28</td><td data-text-align="left" data-vertical-align="top">Produksjon av maskiner og utstyr til generell bruk, ikke nevnt annet sted</td><td data-text-align="left" data-vertical-align="top">40</td></tr><tr><td data-text-align="left" data-vertical-align="top">29</td><td data-text-align="left" data-vertical-align="top">Produksjon av motorvogner og tilhengere</td><td data-text-align="left" data-vertical-align="top">40</td></tr><tr><td data-text-align="left" data-vertical-align="top">30</td><td data-text-align="left" data-vertical-align="top">Produksjon av andre transportmidler</td><td data-text-align="left" data-vertical-align="top">40</td></tr><tr><td data-text-align="left" data-vertical-align="top">31</td><td data-text-align="left" data-vertical-align="top">Produksjon av møbler</td><td data-text-align="left" data-vertical-align="top">40</td></tr><tr><td data-text-align="left" data-vertical-align="top">32</td><td data-text-align="left" data-vertical-align="top">Annen industriproduksjon</td><td data-text-align="left" data-vertical-align="top">50</td></tr><tr><td data-text-align="left" data-vertical-align="top">33</td><td data-text-align="left" data-vertical-align="top">Reparasjon og installasjon av maskiner og utstyr</td><td data-text-align="left" data-vertical-align="top">40</td></tr><tr><td data-text-align="left" data-vertical-align="top">37</td><td data-text-align="left" data-vertical-align="top">Oppsamling og behandling av avløpsvann</td><td data-text-align="left" data-vertical-align="top">40</td></tr><tr><td data-text-align="left" data-vertical-align="top">38</td><td data-text-align="left" data-vertical-align="top">Innsamling, behandling, disponering og gjenvinning av avfall, dersom det foregår sortering eller bearbeiding av avfallet</td><td data-text-align="left" data-vertical-align="top">20</td></tr><tr><td data-text-align="left" data-vertical-align="top">45.2</td><td data-text-align="left" data-vertical-align="top">Vedlikehold og reparasjon av motorvogner</td><td data-text-align="left" data-vertical-align="top">40</td></tr><tr><td data-text-align="left" data-vertical-align="top">45.310</td><td data-text-align="left" data-vertical-align="top">Agentur- og engroshandel med deler og utstyr til motorvogner, unntatt motorsykler, forutsatt at virksomheten håndterer godset</td><td data-text-align="left" data-vertical-align="top">40</td></tr><tr><td data-text-align="left" data-vertical-align="top">46</td><td data-text-align="left" data-vertical-align="top">Agentur- og engroshandel, unntatt med motorvogner, forutsatt at virksomheten håndterer godset</td><td data-text-align="left" data-vertical-align="top">40</td></tr><tr><td data-text-align="left" data-vertical-align="top">52.10</td><td data-text-align="left" data-vertical-align="top">Lagring</td><td data-text-align="left" data-vertical-align="top">40</td></tr><tr><td data-text-align="left" data-vertical-align="top">52.211</td><td data-text-align="left" data-vertical-align="top">Drift av gods- og transportsentraler, forutsatt at virksomheten håndterer godset</td><td data-text-align="left" data-vertical-align="top">40</td></tr><tr><td data-text-align="left" data-vertical-align="top">52.223</td><td data-text-align="left" data-vertical-align="top">Forsyningsbaser</td><td data-text-align="left" data-vertical-align="top">40</td></tr><tr><td data-text-align="left" data-vertical-align="top">52.291</td><td data-text-align="left" data-vertical-align="top">Spedisjon, forutsatt at virksomheten håndterer godset</td><td data-text-align="left" data-vertical-align="top">40</td></tr><tr><td data-text-align="left" data-vertical-align="top">77.1</td><td data-text-align="left" data-vertical-align="top">Utleie og leasing av motorvogner, forutsatt at virksomheten har eget verksted</td><td data-text-align="left" data-vertical-align="top">40</td></tr><tr><td data-text-align="left" data-vertical-align="top">77.31</td><td data-text-align="left" data-vertical-align="top">Utleie og leasing av landbruksmaskiner og -utstyr, forutsatt at virksomheten har eget verksted</td><td data-text-align="left" data-vertical-align="top">40</td></tr><tr><td data-text-align="left" data-vertical-align="top">77.32</td><td data-text-align="left" data-vertical-align="top">Utleie og leasing av bygge- og anleggsmaskiner og -utstyr, forutsatt at virksomheten har eget verksted</td><td data-text-align="left" data-vertical-align="top">40</td></tr><tr><td data-text-align="left" data-vertical-align="top">77.39</td><td data-text-align="left" data-vertical-align="top">Utleie og leasing av andre maskiner og annet utstyr og materiell ikke nevnt annet sted, forutsatt at virksomheten har eget verksted</td><td data-text-align="left" data-vertical-align="top">40</td></tr><tr><td data-text-align="left" data-vertical-align="top">88.993</td><td data-text-align="left" data-vertical-align="top">Arbeidstrening for ordinært arbeidsmarked, forutsatt at arbeidstreningen foregår i virksomheten</td><td data-text-align="left" data-vertical-align="top">50</td></tr><tr><td data-text-align="left" data-vertical-align="top">88.994</td><td data-text-align="left" data-vertical-align="top">Varig tilrettelagt arbeid</td><td data-text-align="left" data-vertical-align="top">50</td></tr><tr><td data-text-align="left" data-vertical-align="top">96.01</td><td data-text-align="left" data-vertical-align="top">Vaskeri- og renserivirksomhet</td><td data-text-align="left" data-vertical-align="top">40</td></tr></tbody></table></article><article class="legalP" id="kapittel-1-paragraf-2-ledd-2">Næringslivets sikkerhetsorganisasjon kan pålegge en virksomhet å etablere industrivern dersom virksomheten etter sin registrerte hovedaktivitet faller utenfor første ledd, men likevel driver aktivitet som nevnt der.</article><article class="legalP" id="kapittel-1-paragraf-2-ledd-3">Dersom en virksomhet har flere produksjonssteder, og avstanden mellom produksjonsstedene tilsier at det er uhensiktsmessig med et operativt samarbeid om industrivern, regnes hvert produksjonssted som egen virksomhet.</article><article class="legalP" id="kapittel-1-paragraf-2-ledd-4">Næringslivets sikkerhetsorganisasjon kan pålegge også andre virksomheter enn dem som omfattes av første ledd å etablere industrivern når dette anses nødvendig ut i fra virksomhetens risiko eller beliggenhet.</article><article class="changesToParent">Endret ved <a href="forskrift/2015-02-18-135">forskrifter 18 feb 2015 nr. 135</a> (i kraft 1 mars 2015), <a href="forskrift/2019-05-22-672">22 mai 2019 nr. 672</a> (i kraft 1 jan 2020).</article></article><article class="legalArticle" data-lovdata-URL="SF/forskrift/2011-12-20-1434/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-3-ledd-1">I forskriften menes med<ol class="defaultList" type="a"><li data-name="a." value="1"><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1"><i>industrivern:</i> ordning som sikrer at kvalifisert personell i en virksomhet er tilgjengelig for innsats på kort varsel</article></article></li><li data-name="b." value="2"><article class="listArticle" id="kapittel-1-paragraf-3-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1"><i>fagleder industrivern:</i> den som på virksomhetens vegne har ansvaret for å iverksette forsvarlige og effektive tiltak umiddelbart etter at en hendelse inntreffer</article></article></li><li data-name="c." value="3"><article class="listArticle" id="kapittel-1-paragraf-3-ledd-1-punkt-3"><article class="legalP" id="kapittel-1-paragraf-3-ledd-1-punkt-3-ledd-1"><i>håndtering:</i> enhver omgang med godset slik som oppbevaring, behandling, lasting og lossing</article></article></li><li data-name="d." value="4"><article class="listArticle" id="kapittel-1-paragraf-3-ledd-1-punkt-4"><article class="legalP" id="kapittel-1-paragraf-3-ledd-1-punkt-4-ledd-1"><i>innsatsperson:</i> person i industrivernet som skal være i operativ innsats på skadested</article></article></li><li data-name="e." value="5"><article class="listArticle" id="kapittel-1-paragraf-3-ledd-1-punkt-5"><article class="legalP" id="kapittel-1-paragraf-3-ledd-1-punkt-5-ledd-1"><i>innsatspersonell:</i> fellesbetegnelse på fagleder industrivern og innsatspersoner</article></article></li><li data-name="f." value="6"><article class="listArticle" id="kapittel-1-paragraf-3-ledd-1-punkt-6"><article class="legalP" id="kapittel-1-paragraf-3-ledd-1-punkt-6-ledd-1"><i>sysselsatte:</i> fast eller midlertidig ansatte og innleide og eventuelt andre som har et avtaleforhold med virksomheten som innebærer tilstedeværelse</article></article></li><li data-name="g." value="7"><article class="listArticle" id="kapittel-1-paragraf-3-ledd-1-punkt-7"><article class="legalP" id="kapittel-1-paragraf-3-ledd-1-punkt-7-ledd-1"><i>uønsket hendelse:</i> hendelse som avviker fra det normale, og som har medført eller kan medføre tap av liv eller skade på helse, miljø, materielle verdier og kritisk infrastruktur</article></article></li><li data-name="h." value="8"><article class="listArticle" id="kapittel-1-paragraf-3-ledd-1-punkt-8"><article class="legalP" id="kapittel-1-paragraf-3-ledd-1-punkt-8-ledd-1"><i>øvelse:</i> alle aktiviteter som vedlikeholder eller øker ferdighetene i å kunne håndtere virksomhetens uønskede hendelser.</article></article></li></ol></article><article class="changesToParent">Endret ved <a href="forskrift/2015-02-18-135">forskrifter 18 feb 2015 nr. 135</a> (i kraft 1 mars 2015), <a href="forskrift/2019-05-22-672">22 mai 2019 nr. 672</a> (i kraft 1 jan 2020).</article></article><article class="legalArticle" data-lovdata-URL="SF/forskrift/2011-12-20-1434/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Meldeplikt</span></h3><article class="legalP" id="kapittel-1-paragraf-4-ledd-1">Virksomhet som faller inn under forskriften skal sende melding til Næringslivets sikkerhetsorganisasjon. Meldingen skal inneholde virksomhetens navn og adresse, organisasjonsnummer, næringskode, antall sysselsatte og om virksomheten skal ha forsterket industrivern, og hvilke forsterkninger, i henhold til <a href="forskrift/2011-12-20-1434/kap3">kapittel 3</a>.</article></article></section><section class="section" data-name="kap2" id="kapittel-2" data-lovdata-URL="SF/forskrift/2011-12-20-1434/KAPITTEL_2"><h2>Kapittel 2. Industrivern – grunnleggende krav</h2><article class="legalArticle" data-lovdata-URL="SF/forskrift/2011-12-20-1434/§5" data-name="§5" id="kapittel-2-paragraf-1"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Tilpasning og dimensjonering av industrivernet</span></h3><article class="legalP" id="kapittel-2-paragraf-1-ledd-1">Med bakgrunn i risikovurderinger skal virksomheten utarbeide oversikt over uønskede hendelser med konsekvenser som gjør det nødvendig for industrivernet å iverksette tiltak. Oversikten skal være grunnlag for organisering, bemanning og utrustning av virksomhetens industrivern.</article><article class="legalP" id="kapittel-2-paragraf-1-ledd-2">Oversikten over uønskede hendelser skal gjennomgås minimum én gang i året og oppdateres ved endringer som har betydning for organisering og dimensjonering av industrivernet.</article><article class="changesToParent">Endret ved <a href="forskrift/2015-02-18-135">forskrifter 18 feb 2015 nr. 135</a> (i kraft 1 mars 2015), <a href="forskrift/2019-05-22-672">22 mai 2019 nr. 672</a> (i kraft 1 jan 2020).</article></article><article class="legalArticle" data-lovdata-URL="SF/forskrift/2011-12-20-1434/§6" data-name="§6" id="kapittel-2-paragraf-2"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Organisering</span></h3><article class="legalP" id="kapittel-2-paragraf-2-ledd-1">Virksomheten skal oppnevne industrivernleder som skal ivareta de administrative oppgavene med industrivernet. I de tilfeller der virksomheten har flere produksjonssteder, jf. <a href="forskrift/2011-12-20-1434/§2">§ 2</a> andre ledd, kan disse ha felles industrivernleder.</article><article class="legalP" id="kapittel-2-paragraf-2-ledd-2">Virksomheten plikter å gi industrivernleder myndighet og ressurser til å utføre sine oppgaver på en forsvarlig måte.</article><article class="legalP" id="kapittel-2-paragraf-2-ledd-3">Industrivernet skal organiseres med fagleder industrivern og tilstrekkelig antall innsatspersoner for å kunne iverksette forsvarlige og effektive tiltak ved uønskede hendelser.</article><article class="changesToParent">Endret ved <a href="forskrift/2015-02-18-135">forskrifter 18 feb 2015 nr. 135</a> (i kraft 1 mars 2015), <a href="forskrift/2019-05-22-672">22 mai 2019 nr. 672</a> (i kraft 1 jan 2020).</article></article><article class="legalArticle" data-lovdata-URL="SF/forskrift/2011-12-20-1434/§7" data-name="§7" id="kapittel-2-paragraf-3"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Beredskapsplan</span></h3><article class="legalP" id="kapittel-2-paragraf-3-ledd-1">Virksomheten skal utarbeide en skriftlig beredskapsplan. Beredskapsplanen skal inneholde opplysninger om hvordan industrivernet er organisert, og beskrive:<ol class="defaultList" type="a"><li data-name="a." value="1"><article class="listArticle" id="kapittel-2-paragraf-3-ledd-1-punkt-1"><article class="legalP" id="kapittel-2-paragraf-3-ledd-1-punkt-1-ledd-1">plan for varsling</article></article></li><li data-name="b." value="2"><article class="listArticle" id="kapittel-2-paragraf-3-ledd-1-punkt-2"><article class="legalP" id="kapittel-2-paragraf-3-ledd-1-punkt-2-ledd-1">handling som umiddelbart skal utføres ved alarm</article></article></li><li data-name="c." value="3"><article class="listArticle" id="kapittel-2-paragraf-3-ledd-1-punkt-3"><article class="legalP" id="kapittel-2-paragraf-3-ledd-1-punkt-3-ledd-1">tilgjengelige interne og eksterne ressurser.</article></article></li></ol></article><article class="legalP" id="kapittel-2-paragraf-3-ledd-2">Beredskapsplanen skal gjennomgås minimum én gang i året. Ved endringer som påvirker virksomhetens risiko eller beredskapsbehov skal beredskapsplanen oppdateres.</article><article class="legalP" id="kapittel-2-paragraf-3-ledd-3">Nødvendige opplysninger i beredskapsplanen skal formidles til kommunen og nød- og beredskapsetatene.</article><article class="changesToParent">Endret ved <a href="forskrift/2019-05-22-672">forskrift 22 mai 2019 nr. 672</a> (i kraft 1 jan 2020).</article></article><article class="legalArticle" data-lovdata-URL="SF/forskrift/2011-12-20-1434/§8" data-name="§8" id="kapittel-2-paragraf-4"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Personlig verneutstyr</span></h3><article class="legalP" id="kapittel-2-paragraf-4-ledd-1">Innsatspersonell skal ha personlig verneutstyr som gir tilstrekkelig vern under øvelser og innsats.</article><article class="legalP" id="kapittel-2-paragraf-4-ledd-2">Oversikt over personlig verneutstyr skal dokumenteres skriftlig.</article><article class="changesToParent">Endret ved <a href="forskrift/2015-02-18-135">forskrift 18 feb 2015 nr. 135</a> (i kraft 1 mars 2015).</article></article><article class="legalArticle" data-lovdata-URL="SF/forskrift/2011-12-20-1434/§9" data-name="§9" id="kapittel-2-paragraf-5"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Utstyr</span></h3><article class="legalP" id="kapittel-2-paragraf-5-ledd-1">Virksomheten skal ha førstehjelps-, brannvern- og annet beredskapsutstyr for å kunne håndtere uønskede hendelser som fremkommer etter risikovurdering i henhold til <a href="forskrift/2011-12-20-1434/§5">§ 5</a>. Utstyret skal være lett tilgjengelig for innsatspersonellet. Utstyret skal jevnlig kontrolleres og vedlikeholdes.</article><article class="legalP" id="kapittel-2-paragraf-5-ledd-2">Oversikt over tilgjengelig utstyr skal dokumenteres skriftlig.</article><article class="changesToParent">Endret ved <a href="forskrift/2015-02-18-135">forskrift 18 feb 2015 nr. 135</a> (i kraft 1 mars 2015).</article></article><article class="legalArticle" data-lovdata-URL="SF/forskrift/2011-12-20-1434/§10" data-name="§10" id="kapittel-2-paragraf-6"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Kvalifikasjoner</span></h3><article class="legalP" id="kapittel-2-paragraf-6-ledd-1">Industrivernleder skal ha kvalifikasjoner for å kunne organisere, dimensjonere og drifte industrivernet i virksomheten.</article><article class="legalP" id="kapittel-2-paragraf-6-ledd-2">Fagleder industrivern skal ha god kunnskap om virksomheten og beredskapsplanen og ha kvalifikasjoner for å kunne lede egne innsatspersoner og samarbeide med nødetatene.</article><article class="legalP" id="kapittel-2-paragraf-6-ledd-3">Innsatspersonene skal ha nødvendig kunnskap om virksomheten og beredskapsplanen og ha kvalifikasjoner for å håndtere virksomhetens uønskede hendelser.</article><article class="legalP" id="kapittel-2-paragraf-6-ledd-4">Den enkeltes kvalifikasjoner skal dokumenteres skriftlig.</article><article class="changesToParent">Endret ved <a href="forskrift/2015-02-18-135">forskrifter 18 feb 2015 nr. 135</a> (i kraft 1 mars 2015), <a href="forskrift/2019-05-22-672">22 mai 2019 nr. 672</a> (i kraft 1 jan 2020).</article></article><article class="legalArticle" data-lovdata-URL="SF/forskrift/2011-12-20-1434/§11" data-name="§11" id="kapittel-2-paragraf-7"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Samordning av industrivern</span></h3><article class="legalP" id="kapittel-2-paragraf-7-ledd-1">Dersom konsekvensene av en uønsket hendelse kan påvirke annen virksomhet som er pliktig til å etablere industrivern etter denne forskriften, skal virksomhetenes industrivern samordnes. Samordningen skal avtales skriftlig og beskrives i virksomhetens beredskapsplan.</article><article class="changesToParent">Endret ved <a href="forskrift/2015-02-18-135">forskrift 18 feb 2015 nr. 135</a> (i kraft 1 mars 2015).</article></article><article class="legalArticle" data-lovdata-URL="SF/forskrift/2011-12-20-1434/§12" data-name="§12" id="kapittel-2-paragraf-8"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Øvelser</span></h3><article class="legalP" id="kapittel-2-paragraf-8-ledd-1">Innsatspersonellet skal øves minst hver sjette måned i å håndtere uønskede hendelser, jf. <a href="forskrift/2011-12-20-1434/§5">§ 5</a>.</article><article class="legalP" id="kapittel-2-paragraf-8-ledd-2">Det skal utarbeides skriftlig øvelsesplan. Den enkelte øvelse skal planlegges med tema og mål og evalueres. Evalueringen skal dokumenteres skriftlig og skal minst inneholde opplysninger om hvem som deltok og eventuelle forbedringstiltak.</article><article class="changesToParent">Endret ved <a href="forskrift/2015-02-18-135">forskrift 18 feb 2015 nr. 135</a> (i kraft 1 mars 2015).</article></article><article class="legalArticle" data-lovdata-URL="SF/forskrift/2011-12-20-1434/§13" data-name="§13" id="kapittel-2-paragraf-9"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Bistandsplikt</span></h3><article class="legalP" id="kapittel-2-paragraf-9-ledd-1">Industrivernpliktige virksomheter plikter etter anmodning å yte bistand til annen virksomhet og nød- og beredskapsetatene, så langt dette er mulig under hensyn til egen beredskap. Virksomhet som yter bistand kan kreve refusjon av påførte utgifter fra den som mottar bistand.</article></article></section><section class="section" data-name="kap3" id="kapittel-3" data-lovdata-URL="SF/forskrift/2011-12-20-1434/KAPITTEL_3"><h2>Kapittel 3. Forsterket industrivern</h2><article class="legalArticle" data-lovdata-URL="SF/forskrift/2011-12-20-1434/§14" data-name="§14" id="kapittel-3-paragraf-1"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Virksomheter med potensial for hendelser med alvorlige konsekvenser</span></h3><article class="legalP" id="kapittel-3-paragraf-1-ledd-1">Industrivernet skal forsterkes dersom uønskede hendelser, i forbindelse med aktiviteten i virksomheten, kan medføre én eller flere av følgende konsekvenser:<ol class="defaultList" type="a"><li data-name="a." value="1"><article class="listArticle" id="kapittel-3-paragraf-1-ledd-1-punkt-1"><article class="legalP" id="kapittel-3-paragraf-1-ledd-1-punkt-1-ledd-1">to eller flere alvorlig skadde personer i samme hendelse</article></article></li><li data-name="b." value="2"><article class="listArticle" id="kapittel-3-paragraf-1-ledd-1-punkt-2"><article class="legalP" id="kapittel-3-paragraf-1-ledd-1-punkt-2-ledd-1">eksponering av personer utenfor virksomheten</article></article></li><li data-name="c." value="3"><article class="listArticle" id="kapittel-3-paragraf-1-ledd-1-punkt-3"><article class="legalP" id="kapittel-3-paragraf-1-ledd-1-punkt-3-ledd-1">betydelige og langvarige miljøskader</article></article></li><li data-name="d." value="4"><article class="listArticle" id="kapittel-3-paragraf-1-ledd-1-punkt-4"><article class="legalP" id="kapittel-3-paragraf-1-ledd-1-punkt-4-ledd-1">betydelige materielle skader.</article></article></li></ol><p class="leddfortsettelse">Slike virksomheter skal i tillegg til kravene i <a href="forskrift/2011-12-20-1434/kap2">kapittel 2</a>, også etterleve kravene i <a href="forskrift/2011-12-20-1434/kap3">kapittel 3</a>.</p></article><article class="legalP" id="kapittel-3-paragraf-1-ledd-2">Næringslivets sikkerhetsorganisasjon kan pålegge virksomhet å etablere industrivern i henhold til <a href="forskrift/2011-12-20-1434/kap3">kapittel 3</a>.</article><article class="changesToParent">Endret ved <a href="forskrift/2015-02-18-135">forskrifter 18 feb 2015 nr. 135</a> (i kraft 1 mars 2015), <a href="forskrift/2019-05-22-672">22 mai 2019 nr. 672</a> som endret ved <a href="forskrift/2019-12-06-1657">forskrift 6 des 2019 nr. 1657</a> (i kraft 1 jan 2020).</article></article><article class="legalArticle" data-lovdata-URL="SF/forskrift/2011-12-20-1434/§15" data-name="§15" id="kapittel-3-paragraf-2"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Forsterkninger</span></h3><article class="legalP" id="kapittel-3-paragraf-2-ledd-1">Virksomhet med potensial for hendelser med alvorlige konsekvenser, jf. <a href="forskrift/2011-12-20-1434/§14">§ 14</a>, skal organisere industrivernet med redningsstab. Redningsstaben skal ha myndighet til å ta avgjørelser på strategisk nivå og evne til å vurdere hendelsens utvikling og de fremtidige behov i samarbeid med ledelsen på skadestedet.</article><article class="legalP" id="kapittel-3-paragraf-2-ledd-2">Virksomheten skal med bakgrunn i oversikten etter <a href="forskrift/2011-12-20-1434/§5">§ 5</a> forsterke industrivernet innenfor ett eller flere av følgende fagområder:<ol class="defaultList" type="a"><li data-name="a." value="1"><article class="listArticle" id="kapittel-3-paragraf-2-ledd-2-punkt-1"><article class="legalP" id="kapittel-3-paragraf-2-ledd-2-punkt-1-ledd-1">førstehjelp</article></article></li><li data-name="b." value="2"><article class="listArticle" id="kapittel-3-paragraf-2-ledd-2-punkt-2"><article class="legalP" id="kapittel-3-paragraf-2-ledd-2-punkt-2-ledd-1">brannvern</article></article></li><li data-name="c." value="3"><article class="listArticle" id="kapittel-3-paragraf-2-ledd-2-punkt-3"><article class="legalP" id="kapittel-3-paragraf-2-ledd-2-punkt-3-ledd-1">miljø- og kjemikalievern</article></article></li><li data-name="d." value="4"><article class="listArticle" id="kapittel-3-paragraf-2-ledd-2-punkt-4"><article class="legalP" id="kapittel-3-paragraf-2-ledd-2-punkt-4-ledd-1">kjemikaliedykking</article></article></li><li data-name="e." value="5"><article class="listArticle" id="kapittel-3-paragraf-2-ledd-2-punkt-5"><article class="legalP" id="kapittel-3-paragraf-2-ledd-2-punkt-5-ledd-1">røykdykking.</article></article></li></ol></article><article class="legalP" id="kapittel-3-paragraf-2-ledd-3">Virksomheten skal vurdere behovet for ytterligere forsterkning av industrivernet og gjennomføre nødvendige tiltak.</article><article class="legalP" id="kapittel-3-paragraf-2-ledd-4">Når det er behov for bistand til avsperring, sikring av skadested og mottak av nødetatene, skal virksomheten organisere industrivernet med orden og sikring.</article><article class="changesToParent">Endret ved <a href="forskrift/2015-02-18-135">forskrift 18 feb 2015 nr. 135</a> (i kraft 1 mars 2015).</article></article><article class="legalArticle" data-lovdata-URL="SF/forskrift/2011-12-20-1434/§16" data-name="§16" id="kapittel-3-paragraf-3"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Utstyr</span></h3><article class="legalP" id="kapittel-3-paragraf-3-ledd-1">Redningsstaben skal disponere tilstrekkelig og tilfredsstillende utstyr og ha tilgang til egnede lokaler.</article><article class="legalP" id="kapittel-3-paragraf-3-ledd-2">Orden og sikring skal disponere tilstrekkelig og tilfredsstillende utstyr.</article><article class="legalP" id="kapittel-3-paragraf-3-ledd-3">Oversikt over tilgjengelig utstyr skal dokumenteres skriftlig.</article><article class="changesToParent">Endret ved <a href="forskrift/2015-02-18-135">forskrift 18 feb 2015 nr. 135</a> (i kraft 1 mars 2015).</article></article><article class="legalArticle" data-lovdata-URL="SF/forskrift/2011-12-20-1434/§17" data-name="§17" id="kapittel-3-paragraf-4"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Kvalifikasjoner</span></h3><article class="legalP" id="kapittel-3-paragraf-4-ledd-1">Personer i redningsstab skal ha nødvendig kunnskap om virksomheten og beredskapsplanen.</article><article class="legalP" id="kapittel-3-paragraf-4-ledd-2">Personer i orden og sikring skal ha kvalifikasjoner for å kunne avsperre og bidra til sikring av skadested.</article><article class="legalP" id="kapittel-3-paragraf-4-ledd-3">Ved forsterket industrivern etter <a href="forskrift/2011-12-20-1434/§15">§ 15</a> stilles følgende krav:<ol class="defaultList" type="a"><li data-name="a." value="1"><article class="listArticle" id="kapittel-3-paragraf-4-ledd-3-punkt-1"><article class="legalP" id="kapittel-3-paragraf-4-ledd-3-punkt-1-ledd-1">Innsatspersoner ved forsterket førstehjelp skal ha kvalifikasjoner for å håndtere to eller flere skadde personer i samme hendelse.</article></article></li><li data-name="b." value="2"><article class="listArticle" id="kapittel-3-paragraf-4-ledd-3-punkt-2"><article class="legalP" id="kapittel-3-paragraf-4-ledd-3-punkt-2-ledd-1">Innsatspersoner ved forsterket brannvern skal ha kvalifikasjoner for å håndtere brann.</article></article></li><li data-name="c." value="3"><article class="listArticle" id="kapittel-3-paragraf-4-ledd-3-punkt-3"><article class="legalP" id="kapittel-3-paragraf-4-ledd-3-punkt-3-ledd-1">Innsatspersoner i miljø- og kjemikalievern skal ha kvalifikasjoner for å håndtere hendelser med kjemikalier som ikke innebærer behov for kjemikalieverndrakt og pusteluft.</article></article></li><li data-name="d." value="4"><article class="listArticle" id="kapittel-3-paragraf-4-ledd-3-punkt-4"><article class="legalP" id="kapittel-3-paragraf-4-ledd-3-punkt-4-ledd-1">Kjemikaliedykkere skal tilfredsstille gjeldende helsekrav og ha tilfredsstillende kvalifikasjoner for å håndtere uønskede hendelser med kjemikalier.</article></article></li><li data-name="e." value="5"><article class="listArticle" id="kapittel-3-paragraf-4-ledd-3-punkt-5"><article class="legalP" id="kapittel-3-paragraf-4-ledd-3-punkt-5-ledd-1">Røykdykkere skal tilfredsstille gjeldende helsekrav og ha tilfredsstillende kvalifikasjoner for å håndtere uønskede hendelser med brann.</article></article></li></ol></article><article class="legalP" id="kapittel-3-paragraf-4-ledd-4">Den enkeltes kvalifikasjoner skal dokumenteres skriftlig.</article><article class="changesToParent">Endret ved <a href="forskrift/2015-02-18-135">forskrifter 18 feb 2015 nr. 135</a> (i kraft 1 mars 2015), <a href="forskrift/2019-05-22-672">22 mai 2019 nr. 672</a> (i kraft 1 jan 2020).</article></article><article class="legalArticle" data-lovdata-URL="SF/forskrift/2011-12-20-1434/§18" data-name="§18" id="kapittel-3-paragraf-5"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Øvelser</span></h3><article class="legalP" id="kapittel-3-paragraf-5-ledd-1">Innsatspersonellet skal øves regelmessig og minimum fire ganger i året. Øvelsene skal planlegges og gjennomføres slik at de dekker variasjoner i tema, årstider, værforhold, tider på døgnet, ulike driftssituasjoner og andre forhold av betydning for håndteringen av uønskede hendelser.</article><article class="legalP" id="kapittel-3-paragraf-5-ledd-2">Personer i redningsstab samt orden og sikring skal minimum én gang i året øves i de oppgavene de kan bli stilt overfor.</article><article class="changesToParent">Endret ved <a href="forskrift/2015-02-18-135">forskrift 18 feb 2015 nr. 135</a> (i kraft 1 mars 2015).</article></article></section><section class="section" data-name="kap4" id="kapittel-4" data-lovdata-URL="SF/forskrift/2011-12-20-1434/KAPITTEL_4"><h2>Kapittel 4. Avsluttende bestemmelser</h2><article class="legalArticle" data-lovdata-URL="SF/forskrift/2011-12-20-1434/§19" data-name="§19" id="kapittel-4-paragraf-1"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Avgift</span></h3><article class="legalP" id="kapittel-4-paragraf-1-ledd-1">Industrivernpliktig virksomhet skal betale en årlig avgift til dekning av utgifter som Næringslivets sikkerhetsorganisasjon har med å organisere og føre tilsyn med industrivernet. Avgiften kan differensieres etter virksomhetenes risiko.</article></article><article class="legalArticle" data-lovdata-URL="SF/forskrift/2011-12-20-1434/§20" data-name="§20" id="kapittel-4-paragraf-2"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Rapportering</span></h3><article class="legalP" id="kapittel-4-paragraf-2-ledd-1">Virksomheten plikter å rapportere om industriverntiltak når Næringslivets sikkerhetsorganisasjon krever det.</article></article><article class="legalArticle" data-lovdata-URL="SF/forskrift/2011-12-20-1434/§21" data-name="§21" id="kapittel-4-paragraf-3"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Tilsyn</span></h3><article class="legalP" id="kapittel-4-paragraf-3-ledd-1">Næringslivets sikkerhetsorganisasjon fører tilsyn med at kravene i forskriften blir oppfylt.</article></article><article class="legalArticle" data-lovdata-URL="SF/forskrift/2011-12-20-1434/§22" data-name="§22" id="kapittel-4-paragraf-4"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Dispensasjon</span></h3><article class="legalP" id="kapittel-4-paragraf-4-ledd-1">Næringslivets sikkerhetsorganisasjon kan dispensere fra bestemmelsene i forskriften når det foreligger særlige grunner og forutsatt at det ikke strider mot internasjonale avtaler som Norge har inngått.</article></article><article class="legalArticle" data-lovdata-URL="SF/forskrift/2011-12-20-1434/§23" data-name="§23" id="kapittel-4-paragraf-5"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Klage</span></h3><article class="legalP" id="kapittel-4-paragraf-5-ledd-1">Direktoratet for samfunnssikkerhet og beredskap er klageinstans for vedtak fattet av Næringslivets sikkerhetsorganisasjon.</article></article><article class="legalArticle" data-lovdata-URL="SF/forskrift/2011-12-20-1434/§24" data-name="§24" id="kapittel-4-paragraf-6"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Reaksjonsmidler</span></h3><article class="legalP" id="kapittel-4-paragraf-6-ledd-1">Ved overtredelse av forskriften eller vedtak truffet i medhold av forskriften gjelder bestemmelsene i <a href="lov/2010-06-25-45/§34">sivilbeskyttelsesloven § 34</a> – <a href="lov/2010-06-25-45/§35">§ 35</a>.</article></article><article class="legalArticle" data-lovdata-URL="SF/forskrift/2011-12-20-1434/§25" data-name="§25" id="kapittel-4-paragraf-7"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Ikrafttredelse</span></h3><article class="legalP" id="kapittel-4-paragraf-7-ledd-1">Forskriften trer i kraft 1. januar 2012.</article><article class="legalP" id="kapittel-4-paragraf-7-ledd-2">Fra samme tid oppheves <a href="forskrift/1996-11-29-1092">forskrift 29. november 1996 nr. 1092</a> om egenbeskyttelsestiltak ved industrielle bedrifter m.v. og tilhørende retningslinjer.</article><article class="legalP" id="kapittel-4-paragraf-7-ledd-3">Ved ikrafttredelse bortfaller vedtak gitt med hjemmel i <a href="forskrift/1996-11-29-1092">forskrift 29. november 1996 nr. 1092</a> om egenbeskyttelsestiltak ved industrielle bedrifter m.v. og tilhørende retningslinjer.</article></article></section></main></body></html>