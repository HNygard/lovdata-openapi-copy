<!DOCTYPE html><html lang="no"><head><title>Forskrift om tilskudd til minoritetsspråklige publikasjoner</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-10-22-1256</dd><dt class="dokid">DokumentID</dt><dd class="dokid">SF/forskrift/2003-10-22-1256</dd><dt class="ministry">Departement</dt><dd class="ministry"><ul><li>Kultur- og likestillingsdepartementet</li></ul></dd><dt class="subunit">Etat</dt><dd class="subunit"><ul><li>Medieavd.</li></ul></dd><dt class="publishedIn">Publisert i</dt><dd class="publishedIn">I 2003 hefte 14</dd><dt class="dateInForce">I kraft fra</dt><dd class="dateInForce">2004-01-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2013-06-19</dd><dt class="lastChangedBy">Sist endret ved</dt><dd class="lastChangedBy"><a href="forskrift/2013-06-19-677">forskrift/2013-06-19-677</a></dd><dt class="changesToDocuments">Endrer</dt><dd class="changesToDocuments"><ul><li><a href="forskrift/1996-11-07-1017">forskrift/1996-11-07-1017</a></li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2003-10-24</dd><dt class="titleShort">Korttittel</dt><dd class="titleShort">Forskr om tilskudd til minoritetsspråklige publ.</dd><dt class="title">Tittel</dt><dd class="title">Forskrift om tilskudd til minoritetsspråklige publikasjoner</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kultur- og kirkedepartementet (nå Kulturdepartementet) 22. oktober 2003 med hjemmel i Stortingets årlige budsjettvedtak. <br /><strong>Endret</strong> ved <a href="forskrift/2005-01-18-31">forskrifter 18 jan 2005 nr. 31</a>, <a href="forskrift/2008-01-10-27">10 jan 2008 nr. 27</a>, <a href="forskrift/2013-06-19-677">19 juni 2013 nr. 677</a>.</dd><dt class="refid">RefID</dt><dd class="refid">forskrift/2003-10-22-1256</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om tilskudd til minoritetsspråklige publikasjoner</a><ul class="tocSubUl"><li><a href="#paragraf-1">§ 1. Formål og virkeområde</a></li><li><a href="#paragraf-2">§ 2. Vilkår for tilskudd</a></li><li><a href="#paragraf-3">§ 3. Tilskuddsberegning</a></li><li><a href="#paragraf-4">§ 4. Overgangsordning</a></li><li><a href="#paragraf-5">§ 5. Søknad og dokumentasjon</a></li><li><a href="#paragraf-6">§ 6. Forvaltning og klage</a></li><li><a href="#paragraf-7">§ 7. Utbetaling av tilskudd</a></li><li><a href="#paragraf-8">§ 8. Bruk av tilskudd</a></li><li><a href="#paragraf-9">§ 9. Kontroll og sanksjoner</a></li><li><a href="#paragraf-10">§ 10. Tilskudd til utdanning</a></li><li><a href="#paragraf-11">§ 11. Nærmere bestemmelser</a></li><li><a href="#paragraf-12">§ 12. Ikrafttredelse og overgangsbestemmelser</a></li></ul></li></ul></dd></dl></header><main class="documentBody" data-lovdata-URL="SF/forskrift/2003-10-22-1256" id="dokument"><h1>Forskrift om tilskudd til minoritetsspråklige publikasjoner</h1><article class="legalArticle" data-lovdata-URL="SF/forskrift/2003-10-22-1256/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål og virkeområde</span></h2><article class="legalP" id="paragraf-1-ledd-1">Denne forskriften gir regler for fordeling av tilskudd til publikasjoner utgitt av og for språklige minoriteter over Kultur- og kirkedepartementets budsjett Kap. 335, Post 76 «Tilskudd til ymse publikasjoner».</article><article class="legalP" id="paragraf-1-ledd-2">Formålet med tilskuddsordningen er å bidra til fremvekst av publikasjoner for språklige minoriteter og til utvikling av redaksjonell kvalitet i disse publikasjonene. Gjennom informasjon om norske samfunnsforhold og opprinnelig hjemland på eget språk, skal publikasjonene fremme mulighetene for samfunnsdeltakelse og kulturell utfoldelse hos personer med minoritetsbakgrunn.</article></article><article class="legalArticle" data-lovdata-URL="SF/forskrift/2003-10-22-1256/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Vilkår for tilskudd</span></h2><article class="legalP" id="paragraf-2-ledd-1">Tilskudd etter denne forskriften ytes publikasjoner som:<ol class="defaultList" type="a"><li data-name="a." value="1"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">orienterer språklige minoriteter i Norge om nyheter og aktuelle spørsmål</article></article></li><li data-name="b." value="2"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">i hovedsak inneholder stoff på den aktuelle språklige minoritetsgruppens eget språk</article></article></li><li data-name="c." value="3"><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1">angir utgivelsesdato, publikasjonens navn og navnet på ansvarlig redaktør på et lett synlig sted i publikasjonen. Opplysningene må være skrevet i latinske bokstaver</article></article></li><li data-name="d." value="4"><article class="listArticle" id="paragraf-2-ledd-1-punkt-4"><article class="legalP" id="paragraf-2-ledd-1-punkt-4-ledd-1">kommer ut regelmessig og med minst 6 nummer per år</article></article></li><li data-name="e." value="5"><article class="listArticle" id="paragraf-2-ledd-1-punkt-5"><article class="legalP" id="paragraf-2-ledd-1-punkt-5-ledd-1">har et gjennomsnittlig netto opplag på minst 400 eksemplarer</article></article></li><li data-name="f." value="6"><article class="listArticle" id="paragraf-2-ledd-1-punkt-6"><article class="legalP" id="paragraf-2-ledd-1-punkt-6-ledd-1">selger minst halvparten av netto opplag som abonnement</article></article></li><li data-name="g." value="7"><article class="listArticle" id="paragraf-2-ledd-1-punkt-7"><article class="legalP" id="paragraf-2-ledd-1-punkt-7-ledd-1">tar reell betaling for abonnement, løssalg og annonser etter en offentlig tilgjengelig prisliste</article></article></li><li data-name="h." value="8"><article class="listArticle" id="paragraf-2-ledd-1-punkt-8"><article class="legalP" id="paragraf-2-ledd-1-punkt-8-ledd-1">har hovedredaksjon i Norge</article></article></li><li data-name="i." value="9"><article class="listArticle" id="paragraf-2-ledd-1-punkt-9"><article class="legalP" id="paragraf-2-ledd-1-punkt-9-ledd-1">har en ansvarlig redaktør med status som svarer til bestemmelsene i «Redaktørplakaten».</article></article></li></ol></article><article class="legalP" id="paragraf-2-ledd-2">Vilkårene ovenfor må ha vært oppfylt i minst ett kalenderår før tilskudd ytes.</article><article class="legalP" id="paragraf-2-ledd-3">Publikasjoner som representerer små språkgrupper og som ikke tilfredsstiller kravene til antall nummer og/eller gjennomsnittlig opplag, kan ytes et minstetilskudd.</article><article class="legalP" id="paragraf-2-ledd-4">Publikasjoner som mottar produksjonstilskudd til dagsaviser, tilskudd til samiske aviser eller andre former for driftstilskudd over Kultur- og kirkedepartementets budsjett, kan ikke motta tilskudd etter denne forskriften.</article></article><article class="legalArticle" data-lovdata-URL="SF/forskrift/2003-10-22-1256/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Tilskuddsberegning</span></h2><article class="legalP" id="paragraf-3-ledd-1">Tilskuddet gis i form av et grunntilskudd fastsatt etter antall utgivelser og et driftstilskudd fastsatt etter publikasjonens godkjente opplag. Medietilsynet fastsetter tilskuddssatser og minstetilskudd ut fra bevilgningene for det enkelte år.</article><article class="legalP" id="paragraf-3-ledd-2">Tilskudd opphører fra det tidspunkt publikasjonen slutter å komme ut.</article><article class="legalP" id="paragraf-3-ledd-3">En publikasjon kan ikke motta større tilskuddsbeløp enn publikasjonens samlede inntekter fra abonnement, løssalg og annonser i året før tilskuddsåret. Dette gjelder ikke for publikasjoner som mottar minstetilskudd etter <a href="forskrift/2003-10-22-1256/§2">§ 2</a> tredje ledd. Ingen publikasjon kan motta mer enn 30% av det totale tilskudd som skal fordeles.</article><article class="legalP" id="paragraf-3-ledd-4">Ved sammenslåing av publikasjoner innenfor samme språkgruppe, vil tilskuddet for den nye publikasjonen bli beregnet etter publikasjonenes samlede gjennomsnittlige opplag og utgivelseshyppighet i året før tilskuddsåret.</article><article class="changesToParent">Endret ved <a href="forskrift/2005-01-18-31">forskrift 18 jan 2005 nr. 31</a>.</article></article><article class="legalArticle" data-lovdata-URL="SF/forskrift/2003-10-22-1256/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Overgangsordning</span></h2><article class="legalP" id="paragraf-4-ledd-1">Publikasjoner som ikke lenger oppfyller vilkårene for tilskudd i <a href="forskrift/2003-10-22-1256/§2">§ 2</a> eller i nærmere regler gitt i medhold av <a href="forskrift/2003-10-22-1256/§11">§ 11</a>, får første år tilskudd etter halv sats. Neste år bortfaller tilskuddet helt.</article></article><article class="legalArticle" data-lovdata-URL="SF/forskrift/2003-10-22-1256/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Søknad og dokumentasjon</span></h2><article class="legalP" id="paragraf-5-ledd-1">Tilskudd til minoritetsspråklige publikasjoner tildeles etter søknad på eget søknadsskjema. Fullstendig søknad må være Medietilsynet i hende innen den fristen som fastsettes for det enkelte tilskuddsår.</article><article class="legalP" id="paragraf-5-ledd-2">Siste hele årgang, samt de utgavene av publikasjonen som allerede er utgitt i tilskuddsåret, skal vedlegges søknaden.</article><article class="changesToParent">Endret ved <a href="forskrift/2005-01-18-31">forskrift 18 jan 2005 nr. 31</a>.</article></article><article class="legalArticle" data-lovdata-URL="SF/forskrift/2003-10-22-1256/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Forvaltning og klage</span></h2><article class="legalP" id="paragraf-6-ledd-1">Tilskuddsordningen forvaltes av Medietilsynet. Før Medietilsynet treffer avgjørelse om tildeling av tilskudd til minoritetsspråklige publikasjoner, innhentes innstilling fra Støtteutvalget for minoritetsspråklige publikasjoner. I særlige tilfelle kan Medietilsynet gi dispensasjon fra bestemmelsene i denne forskriften.</article><article class="legalP" id="paragraf-6-ledd-2">Enkeltvedtak truffet av Medietilsynet i henhold til denne forskriften kan påklages til Klagenemnda for mediesaker (Medieklagenemnda).</article><article class="legalP" id="paragraf-6-ledd-3">Støtteutvalget for minoritetsspråklige publikasjoner oppnevnes av Kultur- og kirkedepartementet for fire år om gangen. Utvalget har fem medlemmer. Tre av medlemmene oppnevnes etter forslag fra Norsk Presseforbund, herunder to representanter for minoritetspressen. Ett medlem oppnevnes etter forslag fra Utlendingsdirektoratet og ett etter forslag fra Arbeids- og inkluderingsdepartementet. Medietilsynet er sekretariat for utvalget.</article><article class="changesToParent">Endret ved <a href="forskrift/2005-01-18-31">forskrifter 18 jan 2005 nr. 31</a>, <a href="forskrift/2008-01-10-27">10 jan 2008 nr. 27</a>, <a href="forskrift/2013-06-19-677">19 juni 2013 nr. 677</a>.</article></article><article class="legalArticle" data-lovdata-URL="SF/forskrift/2003-10-22-1256/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Utbetaling av tilskudd</span></h2><article class="legalP" id="paragraf-7-ledd-1">Utbetaling skjer for hvert kalenderår (tilskuddsåret) og er basert på oppgaver over antall utgivelser og gjennomsnittlig antall abonnenter i året før tilskuddsåret. Endelig utbetaling foretas i løpet av tilskuddsåret når alle søknader er behandlet.</article></article><article class="legalArticle" data-lovdata-URL="SF/forskrift/2003-10-22-1256/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Bruk av tilskudd</span></h2><article class="legalP" id="paragraf-8-ledd-1">Tilskuddet skal anvendes til utgivelse av den publikasjon det søkes tilskudd for.</article><article class="legalP" id="paragraf-8-ledd-2">Publikasjoner som har mottatt tilskudd skal legge fram regnskap for tilskuddet i samsvar med norsk lov og god regnskapsskikk, med de særregler som følger av gjeldende retningslinjer for økonomiforvaltning og kontroll for tilskuddsmottakere som får tildelt statstilskudd fra Kultur- og kirkedepartementet og nærmere retningslinjer fastsatt av Medietilsynet med hjemmel i <a href="forskrift/2003-10-22-1256/§11">§ 11</a>. Regnskapene, med bilag, skal være tilgjengelige i Norge.</article><article class="changesToParent">Endret ved <a href="forskrift/2005-01-18-31">forskrift 18 jan 2005 nr. 31</a>.</article></article><article class="legalArticle" data-lovdata-URL="SF/forskrift/2003-10-22-1256/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Kontroll og sanksjoner</span></h2><article class="legalP" id="paragraf-9-ledd-1">En publikasjon som søker tilskudd, plikter å gi tjenestemann i Medietilsynet eller opplagsrevisor oppnevnt av Medietilsynet, innsyn i alle forretningspapirer og ellers andre opplysninger som finnes nødvendig til gjennomføring av kontroll med tilskuddsordningen og til utarbeidelse av statistikk over den økonomiske utvikling i de minoritetsspråklige publikasjonene.</article><article class="legalP" id="paragraf-9-ledd-2">Riksrevisjonen har i samsvar med § 17 i Stortingets bevilgningsreglement adgang til å iverksette kontroll med at tilskuddsmidlene benyttes etter forutsetningene. Også Kultur- og kirkedepartementet har slik kontrolladgang.</article><article class="legalP" id="paragraf-9-ledd-3">Brudd på opplysningsplikten etter første eller andre ledd, eller meddelelse av uriktige opplysninger, kan medføre at avisen fratas retten til tilskudd for bestemte tidsrom. Hvis midlene ikke nyttes etter forutsetningene, vil det bli framsatt krav om tilbakebetaling av tilskuddet.</article><article class="changesToParent">Endret ved <a href="forskrift/2005-01-18-31">forskrift 18 jan 2005 nr. 31</a>.</article></article><article class="legalArticle" data-lovdata-URL="SF/forskrift/2003-10-22-1256/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Tilskudd til utdanning</span></h2><article class="legalP" id="paragraf-10-ledd-1">Hvert år avsetter Medietilsynet et øremerket tilskudd til utdanning av medarbeidere i de minoritetsspråklige publikasjonene. Medietilsynet tildeler tilskuddet etter forslag fra Støtteutvalget for minoritetsspråklige publikasjoner.</article><article class="changesToParent">Endret ved <a href="forskrift/2005-01-18-31">forskrift 18 jan 2005 nr. 31</a>.</article></article><article class="legalArticle" data-lovdata-URL="SF/forskrift/2003-10-22-1256/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Nærmere bestemmelser</span></h2><article class="legalP" id="paragraf-11-ledd-1">Medietilsynet fastsetter nærmere regler om tildeling av tilskudd til utdanning i henhold til <a href="forskrift/2003-10-22-1256/§10">§ 10</a> i denne forskriften.</article><article class="legalP" id="paragraf-11-ledd-2">Medietilsynet kan i tillegg fastsette retningslinjer om beregning og kontroll av opplag, utgivelseshyppighet og grense for norskandel i publikasjonene. Medietilsynet kan også gi nærmere regler om utbetaling av tilskudd og kontroll med tilskuddsmottakernes bruk av tilskuddet.</article><article class="changesToParent">Endret ved <a href="forskrift/2005-01-18-31">forskrift 18 jan 2005 nr. 31</a>.</article></article><article class="legalArticle" data-lovdata-URL="SF/forskrift/2003-10-22-1256/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttredelse og overgangsbestemmelser</span></h2><article class="legalP" id="paragraf-12-ledd-1">Denne forskrift trer i kraft 1. januar 2004 og gjelder for tildeling av tilskudd til minoritetsspråklige publikasjoner fra og med tilskuddsåret 2004.</article><article class="legalP" id="paragraf-12-ledd-2">Fra samme tid oppheves <a href="forskrift/1996-11-07-1017">forskrift av 7. november 1996 nr. 1017</a> om tilskudd til innvandrerpublikasjoner.</article><article class="legalP" id="paragraf-12-ledd-3">Ved overgang til nytt støttesystem fastsatt i denne forskriften gjelder en overgangsordning. Publikasjoner som får sitt tilskudd redusert med mer enn 50 prosent som følge av nytt støttesystem, vil det første året med nytt støttesystem få et ekstra tilskudd som tilsvarer halvparten av differansen mellom tilskuddet avisen ville fått med tidligere ordning og tilskuddet etter den nye ordningen.</article></article></main></body></html>