<!DOCTYPE html><html lang="no"><head><title>Forskrift om tilgang til boligannonsering på Internett</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2009-09-09-1169</dd><dt class="dokid">DokumentID</dt><dd class="dokid">SF/forskrift/2009-09-09-1169</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="subunit">Etat</dt><dd class="subunit"><ul><li>Konkurransepolitisk avd.</li></ul></dd><dt class="publishedIn">Publisert i</dt><dd class="publishedIn">I 2009 hefte 10 (Merknader)</dd><dt class="dateInForce">I kraft fra</dt><dd class="dateInForce">2010-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/2004-03-05-12/§14">lov/2004-03-05-12/§14</a></li><li><a href="forskrift/2004-04-16-631">forskrift/2004-04-16-631</a></li></ul></dd><dt class="dateOfPublication">Kunngjort</dt><dd class="dateOfPublication">2009-09-11 14:10</dd><dt class="titleShort">Korttittel</dt><dd class="titleShort">Forskrift om boligannonsering på Internett</dd><dt class="title">Tittel</dt><dd class="title">Forskrift om tilgang til boligannonsering på Internett</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Fornyings- og administrasjonsdepartementet 9. september 2009 med hjemmel i <a href="lov/2004-03-05-12">lov 5. mars 2004 nr. 12</a> om konkurranse mellom foretak og kontroll med foretakssammenslutninger (konkurranseloven) <a href="lov/2004-03-05-12/§14">§ 14</a>, jf. <a href="forskrift/2004-04-16-631">delegeringsvedtak 16. april 2004 nr. 631</a>.</dd><dt class="refid">RefID</dt><dd class="refid">forskrift/2009-09-09-1169</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om tilgang til boligannonsering på Internett</a><ul class="tocSubUl"><li><a href="#paragraf-1">§ 1. Tilgang til boligannonsering</a></li><li><a href="#paragraf-2">§ 2. Ikrafttredelse</a></li><li><a href="#kapittel-1">Merknader til bestemmelsene i forskriften</a><ul class="tocSubUl"><li><a href="#kapittel-1-kapittel-1">Til § 1 Tilgang til boligannonsering</a></li><li><a href="#kapittel-1-kapittel-2">Til § 2 Ikrafttredelse</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/2009-09-09-1169" id="dokument"><h1>Forskrift om tilgang til boligannonsering på Internett</h1><article class="legalArticle" data-lovdata-URL="SF/forskrift/2009-09-09-1169/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Tilgang til boligannonsering</span></h2><article class="legalP" id="paragraf-1-ledd-1">Foretak som tilbyr annonsering av salg av boligeiendom på Internett, plikter å gi enhver tilgang til annonseringstjenesten på ikke-diskriminerende vilkår.</article><article class="legalP" id="paragraf-1-ledd-2">Foretak etter første ledd kan ikke stille vilkår for tilgang til annonseringstjenesten som medfører at etterspørrerne av annonsering må bruke tjenester som bare kan leveres av foretak, advokat eller rettshjelper som har tillatelse til å drive eiendomsmegling etter <a href="lov/2007-06-29-73/§2-1">lov om eiendomsmegling § 2-1</a> med forskrifter.</article><article class="legalP" id="paragraf-1-ledd-3">Første og annet ledd gjelder ikke for foretak og advokater som yter eiendomsmeglingstjenester etter lov om eiendomsmegling, når de annonserer bare boligeiendommer de selv tilbyr for salg. Tilsvarende gjelder for rettshjelpere med tillatelse til å drive eiendomsmegling etter <a href="forskrift/2007-11-23-1318/§2-1">eiendomsmeglingsforskriften § 2-1</a>. Første og annet ledd gjelder heller ikke andre foretak som i det vesentlige tilbyr andre tjenester knyttet til omsetning av boliger enn boligannonsering, når de annonserer bare boligeiendommer knyttet til disse andre tjenestene foretaket selv tilbyr.</article></article><article class="legalArticle" data-lovdata-URL="SF/forskrift/2009-09-09-1169/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Ikrafttredelse</span></h2><article class="legalP" id="paragraf-2-ledd-1">Forskriften trer i kraft 1. januar 2010.</article></article><section class="section" id="kapittel-1" data-lovdata-URL="SF/forskrift/2009-09-09-1169/KAPITTEL_1"><h2>Merknader til bestemmelsene i forskriften</h2><section class="section" id="kapittel-1-kapittel-1" data-lovdata-URL="SF/forskrift/2009-09-09-1169/KAPITTEL_1-1"><h3>Til § 1 Tilgang til boligannonsering</h3><article class="legalP" id="kapittel-1-kapittel-1-ledd-1">Formålet med forskriften er å legge til rette for at boligselgere kan få tilgang til å annonsere boliger for salg på eiendomsportaler på Internett uten å måtte benytte tradisjonelle eiendomsformidlere med tillatelse til å yte eiendomsmeglingstjenester etter eiendomsmeglingsloven med forskrifter.</article><article class="legalP" id="kapittel-1-kapittel-1-ledd-2">Paragrafens første ledd pålegger alle foretak som tilbyr annonsering av boliger for salg på Internett å gi enhver tilgang til annonseringstjenesten på ikke-diskriminerende vilkår. Vilkåret om at tilgang skal gis på ikke-diskriminerende vilkår innebærer en begrensning i adgangen for tilbyderne av boligannonsering på Internett til å stille ulike vilkår overfor ulike kundegrupper, eksempelvis mellom de som har tillatelse til å drive eiendomsmegling og de som ikke har slik tillatelse. Forskriften er ikke til hinder for at tilbyderne av boligannonsering på Internett stiller nærmere vilkår for bruk av annonseringstjenesten, herunder krav til annonsens innhold og utforming, såfremt enhver som etterspør tjenesten har reell tilgang til den og vilkårene ikke virker diskriminerende. Forskriften er ikke til hinder for at det fremgår av annonsen om annonsøren er underlagt kravene i eiendomsmeglerloven og bransjenormen, såfremt kravet ikke virker diskriminerende. Forskjeller i teknisk brukervennlighet for annonser fra ulike aktører vil kunne være diskriminerende. Bestemmelsen gjelder bare for salg av boligeiendommer i Norge. Annonsering av boliger i utlandet, fritidseiendommer eller tomter er ikke omfattet av påbudet. Forskriften gjelder både norske og utenlandske nettportaler som tilbyr boliger for salg i Norge.</article><article class="legalP" id="kapittel-1-kapittel-1-ledd-3">Annet ledd setter forbud mot at det stilles vilkår for tilgang til annonseringstjenesten at etterspørrerne av annonseringstjenesten må bruke tjenester som bare kan leveres av foretak, advokat eller rettshjelper med tillatelse til å drive eiendomsmegling etter <a href="lov/2007-06-29-73/§2-1">lov om eiendomsmegling § 2-1</a> med forskrifter.</article><article class="legalP" id="kapittel-1-kapittel-1-ledd-4">Tredje ledd gir unntak fra første ledd og annet ledd for foretak som i det vesentlige yter andre tjenester knyttet til kjøp og salg av bolig enn boligannonsering, når de annonserer bare eiendommer de selv tilbyr slike andre tjenester i tilknytning til. Foretak som i det vesentlige tilbyr annonseringstjenester er underlagt hovedregelen i første ledd. Begrunnelsen for unntaket er at formålet med forskriften ikke gjør det nødvendig å pålegge også slike foretak å gi andre aktører tilgang til disse annonseringstjenestene. Første og annet punktum gir unntak for eiendomsmeglere, advokater og rettshjelpere med tillatelse til å drive eiendomsmegling etter eiendomsmeglingstjenesten med forskrifter, når de annonserer bare boliger de selv har for salg. Bestemmelsen er tatt inn for å klargjøre forholdet til konkurranseloven. Bestemmelsen har ikke betydning for anvendelsen av <a href="forskrift/2007-11-23-1318/§5-1">eiendomsmeglingsforskriften § 5-1</a>. Tredje punktum gir et tilsvarende unntak for foretak som leverer andre typer tjenester knyttet til omsetning av bolig enn eiendomsmegling. Eksempler på slike foretak er boligbyggelag og andre utbyggere som selv annonserer nye boliger for salg og foretak som sminker boliger for salg.</article><article class="legalP" id="kapittel-1-kapittel-1-ledd-5">Forskriften håndheves av Konkurransetilsynet, jf. <a href="lov/2004-03-05-12/§9">konkurranseloven § 9</a>.</article><article class="legalP" id="kapittel-1-kapittel-1-ledd-6">Foretak som overtrer forskriften, kan ilegges sanksjoner etter <a href="lov/2004-03-05-12/§29">konkurranseloven § 29</a> og <a href="lov/2004-03-05-12/§30">§ 30</a>.</article></section><section class="section" id="kapittel-1-kapittel-2" data-lovdata-URL="SF/forskrift/2009-09-09-1169/KAPITTEL_1-2"><h3>Til § 2 Ikrafttredelse</h3><article class="legalP" id="kapittel-1-kapittel-2-ledd-1">Forskriften trer i kraft 1. januar 2010.</article></section></section></main></body></html>