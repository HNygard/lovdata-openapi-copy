<!DOCTYPE html><html lang="nb"><head><title>Forskrift om opptak ved Universitetet i Sørøst-Norge</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2023-12-13-2111</dd><dt class="dokid">DokumentID</dt><dd class="dokid">SF/forskrift/2023-12-13-2111</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="subunit">Etat</dt><dd class="subunit"><ul><li>Universitetet i Sørøst-Norge</li></ul></dd><dt class="dateInForce">I kraft fra</dt><dd class="dateInForce">2024-01-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2025-01-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2024-12-13-3177">forskrift/2024-12-13-3177</a> fra 2025-01-01</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/2017-12-14-2225">forskrift/2017-12-14-2225</a></li></ul></dd><dt class="basedOn">Hjemmel</dt><dd class="basedOn"><ul><li><a href="lov/2005-04-01-15/§3-6">lov/2005-04-01-15/§3-6</a></li><li><a href="lov/2005-04-01-15/§3-7">lov/2005-04-01-15/§3-7</a></li><li><a href="forskrift/2005-12-01-1392">forskrift/2005-12-01-1392</a></li><li><a href="forskrift/2017-01-06-13">forskrift/2017-01-06-13</a></li><li><a href="lov/2024-03-08-9/§17-3">lov/2024-03-08-9/§17-3</a></li></ul></dd><dt class="dateOfPublication">Kunngjort</dt><dd class="dateOfPublication">2023-12-19 15:20</dd><dt class="title">Tittel</dt><dd class="title">Forskrift om opptak ved Universitetet i Sørøst-Norge</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av styret ved Universitetet i Sørøst-Norge 13. desember 2023 med hjemmel i <a href="lov/2005-04-01-15/§3-6">lov 1. april 2005 nr. 15 om universiteter og høyskoler (universitets- og høyskoleloven) § 3-6</a> og <a href="lov/2005-04-01-15/§3-7">§ 3-7</a>, <a href="forskrift/2005-12-01-1392">forskrift 1. desember 2005 nr. 1392 om krav til mastergrad</a> og <a href="forskrift/2017-01-06-13">forskrift 6. januar 2017 nr. 13 om opptak til høgare utdanning</a>. <br /><strong>Tilføyd hjemmel:</strong> <a href="lov/2024-03-08-9/§17-3">Lov 8. mars 2024 nr. 9 om universiteter og høyskoler (universitets- og høyskoleloven) § 17-3</a>. <br /> <strong>Endret</strong> ved forskrift <a href="forskrift/2024-12-13-3177">13 des 2024 nr. 3177</a> (i kraft 1 jan 2025).</dd><dt class="refid">RefID</dt><dd class="refid">forskrift/2023-12-13-2111</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om opptak ved Universitetet i Sørøst-Norge</a><ul class="tocSubUl"><li><a href="#paragraf-1">§ 1. Virkeområde</a></li><li><a href="#paragraf-2">§ 2. Språkkrav</a></li><li><a href="#paragraf-3">§ 3. Beregning av karaktergjennomsnitt</a></li><li><a href="#paragraf-4">§ 4. Rangering av søkere</a></li><li><a href="#paragraf-5">§ 5. Krav for opptak til masterprogram etter § 3 i forskrift om krav til mastergrad</a></li><li><a href="#paragraf-6">§ 6. Krav for opptak til erfaringsbaserte masterprogram etter § 5 i forskrift om krav til mastergrad</a></li><li><a href="#paragraf-7">§ 7. Rangering til industri- og næringsmaster</a></li><li><a href="#paragraf-8">§ 8. Rangering til eksternfinansiert utdanning</a></li><li><a href="#paragraf-9">§ 9. Krav til opptak og beregning av opptaksgrunnlag for praktisk-pedagogisk utdanning</a></li><li><a href="#paragraf-10">§ 10. Rangering av søkere til praktisk-pedagogisk utdanning</a></li><li><a href="#paragraf-11">§ 11. Opptak og rangering til forkurs for ingeniør- og sivilingeniørutdanning</a></li><li><a href="#paragraf-12">§ 12. Emner</a></li><li><a href="#paragraf-13">§ 13. Betinget tilbud</a></li><li><a href="#paragraf-14">§ 14. Betinget opptak</a></li><li><a href="#paragraf-15">§ 15. Søknadsfrister</a></li><li><a href="#paragraf-16">§ 16. Søknadsbehandling og dokumentasjon</a></li><li><a href="#paragraf-17">§ 17. Reservert studieplass</a></li><li><a href="#paragraf-18">§ 18. Kvoter</a></li><li><a href="#paragraf-19">§ 19. Overgang</a></li><li><a href="#paragraf-20">§ 20. Klage</a></li><li><a href="#paragraf-21">§ 21. Endring av opptakskrav</a></li><li><a href="#paragraf-22">§ 22. Opptaksramme</a></li><li><a href="#paragraf-23">§ 23. Unntaksbestemmelser</a></li><li><a href="#paragraf-24">§ 24. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2023-12-13-2111" id="dokument"><h1>Forskrift om opptak ved Universitetet i Sørøst-Norge</h1><article class="legalArticle" data-lovdata-URL="SF/forskrift/2023-12-13-2111/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="numberedLegalP" data-numerator="1" id="paragraf-1-nummer-1">(1) Forskriften gjelder for opptak til studiepoenggivende studier ved Universitetet i Sørøst-Norge. Forskriften gjelder også for opptak til kvalifiserende kurs som ikke er studiepoenggivende.</article><article class="numberedLegalP" data-numerator="2" id="paragraf-1-nummer-2">(2) For opptak til grunnutdanninger, gjelder <a href="forskrift/2017-01-06-13">forskrift om opptak til høgare utdanning</a>.</article><article class="numberedLegalP" data-numerator="3" id="paragraf-1-nummer-3">(3) Forskriften gjelder for klage til studier med opptaksprøver til utdanning etter både første og annet ledd.</article></article><article class="legalArticle" data-lovdata-URL="SF/forskrift/2023-12-13-2111/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Språkkrav</span></h2><article class="numberedLegalP" data-numerator="1" id="paragraf-2-nummer-1">(1) For søkere til norskspråklige studier må søkere med utdanning fra land utenfor Norden dokumentere at de oppfyller krav til norsk- og engelskkunnskaper som er angitt i <a href="forskrift/2017-01-06-13/§2-2">forskrift om opptak til høgare utdanning § 2-2</a>.</article><article class="numberedLegalP" data-numerator="2" id="paragraf-2-nummer-2">(2) For opptak til engelskspråklige studier må søkere med utdanning fra land utenfor Norden dokumentere at de har engelskkunnskaper på høyere nivå, tilsvarende engelsk på nivå med International English Language Test Service (IELTS) Academic, med minst 6,0 i samlet testscore. Tilsvarende tester og utdanning kan godkjennes.</article></article><article class="legalArticle" data-lovdata-URL="SF/forskrift/2023-12-13-2111/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Beregning av karaktergjennomsnitt</span></h2><article class="numberedLegalP" data-numerator="1" id="paragraf-3-nummer-1">(1) Kvalifiserende grunnlag for opptak skal ordinært benyttes som grunnlag for beregning av karaktergjennomsnitt.</article><article class="numberedLegalP" data-numerator="2" id="paragraf-3-nummer-2">(2) Dersom søkeren ikke har gradert karakterskala for alle emnene som inngår i opptaksgrunnlaget, men for emner som utgjør minst 2/3, skal emnene med gradert karakterskala benyttes som grunnlag for beregningen av karaktergjennomsnitt.</article><article class="numberedLegalP" data-numerator="3" id="paragraf-3-nummer-3">(3) Søkere med emner fra utenlandsk høyere utdanning eller søkere med norsk karakterskala med mindre enn 2/3 av opptaksgrunnlaget, vurderes individuelt.</article><article class="numberedLegalP" data-numerator="4" id="paragraf-3-nummer-4">(4) Dersom søkere fyller kravene på flere måter, skal alle grunnlagene beregnes.</article><article class="numberedLegalP" data-numerator="5" id="paragraf-3-nummer-5">(5) For emner med norske bokstavkarakterer skal følgende tallverdier benyttes: karakter A = 50, B = 40, C = 30, D = 20, E = 10. Resultatene vektes etter emnenes omfang i studiepoeng.</article><article class="numberedLegalP" data-numerator="6" id="paragraf-3-nummer-6">(6) For beregning av karaktergjennomsnitt skal avrunding skje til to desimaler etter ordinære avrundingsregler.</article></article><article class="legalArticle" data-lovdata-URL="SF/forskrift/2023-12-13-2111/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Rangering av søkere</span></h2><article class="numberedLegalP" data-numerator="1" id="paragraf-4-nummer-1">(1) Dersom det er flere kvalifiserte søkere enn antall plasser, skal søkerne rangeres etter høyest poengsum.</article><article class="numberedLegalP" data-numerator="2" id="paragraf-4-nummer-2">(2) Studier med opptaksprøver kan rangeres på en av følgende måter:<ol class="defaultList" type="a"><li data-name="a." value="1"><article class="listArticle" id="paragraf-4-nummer-2-punkt-1"><article class="legalP" id="paragraf-4-nummer-2-punkt-1-ledd-1">poengberegning etter § 3</article></article></li><li data-name="b." value="2"><article class="listArticle" id="paragraf-4-nummer-2-punkt-2"><article class="legalP" id="paragraf-4-nummer-2-punkt-2-ledd-1">opptaksprøve,</article></article></li><li data-name="c." value="3"><article class="listArticle" id="paragraf-4-nummer-2-punkt-3"><article class="legalP" id="paragraf-4-nummer-2-punkt-3-ledd-1">poengberegning etter § 3 og opptaksprøve.</article></article></li></ol></article><article class="numberedLegalP" data-numerator="3" id="paragraf-4-nummer-3">(3) Dersom en søker har flere rangeringsgrunnlag, skal poengberegningen som gir høyest rangering benyttes.</article><article class="numberedLegalP" data-numerator="4" id="paragraf-4-nummer-4">(4) Ved poenglikhet skal det først vurderes om det er mulig å ta opp alle med lik poengsum. Deretter rangeres søkerne etter loddtrekning.</article><article class="numberedLegalP" data-numerator="5" id="paragraf-4-nummer-5">(5) Kvalifiserte søkere som ikke kan poengberegnes, rangeres i forhold til poengberegnede søkere etter en individuell skjønnsmessig vurdering. For å få tilbud om opptak kreves det likeverdige ferdigheter og kunnskaper med søkere som får tilbud om opptak etter rangering på grunnlag av poengberegning.</article><article class="numberedLegalP" data-numerator="6" id="paragraf-4-nummer-6">(6) Når alle kvalifiserte søkere som har søkt innen ordinær frist har mottatt tilbud om studieplass, kan studiene legges ut på nytt med ledige studieplasser. Kvalifiserte søkere kan få tilbud om opptak uten hensyn til rangering.</article><article class="numberedLegalP" data-numerator="7" id="paragraf-4-nummer-7">(7) Det kan gis tilleggspoeng for annen høyere utdanning. Der det er krav om praksis kan det i tillegg gis tilleggspoeng for relevant yrkespraksis.</article></article><article class="legalArticle" data-lovdata-URL="SF/forskrift/2023-12-13-2111/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Krav for opptak til masterprogram etter § 3 i forskrift om krav til mastergrad</span></h2><article class="numberedLegalP" data-numerator="1" id="paragraf-5-nummer-1">(1) For opptak til masterprogram kreves det en fullført bachelorgrad eller tilsvarende utdanning. I tillegg kan det kreves et vektet karaktergjennomsnitt på C eller bedre for det enkelte studieprogram.</article><article class="numberedLegalP" data-numerator="2" id="paragraf-5-nummer-2">(2) Krav til en faglig fordypning og/eller andre spesielle opptakskrav fremgår av studieplanen.</article><article class="numberedLegalP" data-numerator="3" id="paragraf-5-nummer-3">(3) I spesielle tilfeller kan annen dokumentert kompetanse godkjennes som helt eller delvis likeverdig med kravene i første ledd, forutsatt at søkeren har de nødvendige faglige forutsetninger for å gjennomføre studiet.</article></article><article class="legalArticle" data-lovdata-URL="SF/forskrift/2023-12-13-2111/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Krav for opptak til erfaringsbaserte masterprogram etter § 5 i forskrift om krav til mastergrad</span></h2><article class="numberedLegalP" data-numerator="1" id="paragraf-6-nummer-1">(1) For opptak til erfaringsbaserte masterprogram kreves det en fullført bachelorgrad eller tilsvarende utdanning. I tillegg kreves det minst to års relevant yrkespraksis.</article><article class="numberedLegalP" data-numerator="2" id="paragraf-6-nummer-2">(2) Krav til en faglig fordypning og/eller andre spesielle opptakskrav fremgår av studieplanen.</article><article class="numberedLegalP" data-numerator="3" id="paragraf-6-nummer-3">(3) I spesielle tilfeller kan annen dokumentert kompetanse godkjennes som helt eller delvis likeverdig med kravene i første ledd, forutsatt at søkeren har de nødvendige faglige forutsetninger for å gjennomføre studiet.</article></article><article class="legalArticle" data-lovdata-URL="SF/forskrift/2023-12-13-2111/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Rangering til industri- og næringsmaster</span></h2><article class="legalP" id="paragraf-7-ledd-1">Faglig kvalifiserte søkere rangeres etter innstilling fra partnerbedrift.</article></article><article class="legalArticle" data-lovdata-URL="SF/forskrift/2023-12-13-2111/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Rangering til eksternfinansiert utdanning</span></h2><article class="numberedLegalP" data-numerator="1" id="paragraf-8-nummer-1">(1) Søkere rangeres etter en av følgende for studier som finansieres med egenbetaling:<ol class="defaultList" type="a"><li data-name="a." value="1"><article class="listArticle" id="paragraf-8-nummer-1-punkt-1"><article class="legalP" id="paragraf-8-nummer-1-punkt-1-ledd-1">søknadstidspunkt</article></article></li><li data-name="b." value="2"><article class="listArticle" id="paragraf-8-nummer-1-punkt-2"><article class="legalP" id="paragraf-8-nummer-1-punkt-2-ledd-1">i henhold til § 4.</article></article></li><li data-name="c." value="3"><article class="listArticle" id="paragraf-8-nummer-1-punkt-3"><article class="legalP" id="paragraf-8-nummer-1-punkt-3-ledd-1">i henhold til § 7.</article></article></li></ol></article><article class="numberedLegalP" data-numerator="2" id="paragraf-8-nummer-2">(2) Søkere til studier som finansieres av ekstern aktør på oppdrag, rangeres etter avtale med oppdragsgiver.</article></article><article class="legalArticle" data-lovdata-URL="SF/forskrift/2023-12-13-2111/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Krav til opptak og beregning av opptaksgrunnlag for praktisk-pedagogisk utdanning</span></h2><article class="numberedLegalP" data-numerator="1" id="paragraf-9-nummer-1">(1) Opptakskrav framgår av programplan eller <a href="forskrift/2015-12-21-1771">forskrift til rammeplan for praktisk-pedagogisk utdanning</a>, inkludert minst 60 studiepoeng relevant utdanning innenfor en av fagdidaktikkene Universitetet i Sørøst-Norge tilbyr.</article><article class="numberedLegalP" data-numerator="2" id="paragraf-9-nummer-2">(2) Karakterene i alle emnene som dekker det fagdidaktiske opptaksgrunnlaget på 60 studiepoeng og i tillegg de 120 beste studiepoeng, skal ordinært benyttes som grunnlag for beregning av karaktergjennomsnitt.</article></article><article class="legalArticle" data-lovdata-URL="SF/forskrift/2023-12-13-2111/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Rangering av søkere til praktisk-pedagogisk utdanning</span></h2><article class="legalP" id="paragraf-10-ledd-1">Ved opptak til praktisk-pedagogisk utdanning skal kvalifiserte søkere rangeres etter følgende kriterier<ol class="defaultList" type="a"><li data-name="a." value="1"><article class="listArticle" id="paragraf-10-ledd-1-punkt-1"><article class="legalP" id="paragraf-10-ledd-1-punkt-1-ledd-1">søkere med dokumentasjon på nåværende eller tidligere tilsettingsforhold i undervisningsstilling innenfor de tre siste årene i skolen på trinn 5–13 eller i voksenopplæringen. Dette punktet gjelder bare for deltidsstudiet</article></article></li><li data-name="b." value="2"><article class="listArticle" id="paragraf-10-ledd-1-punkt-2"><article class="legalP" id="paragraf-10-ledd-1-punkt-2-ledd-1">søkere med fullført mastergrad fra universitet eller høyskole</article></article></li><li data-name="c." value="3"><article class="listArticle" id="paragraf-10-ledd-1-punkt-3"><article class="legalP" id="paragraf-10-ledd-1-punkt-3-ledd-1">søkere med to undervisningsfag som Universitetet i Sørøst-Norge tilbyr fagdidaktikk i</article></article></li><li data-name="d." value="4"><article class="listArticle" id="paragraf-10-ledd-1-punkt-4"><article class="legalP" id="paragraf-10-ledd-1-punkt-4-ledd-1">ved poenglikhet rangeres søkerne etter et vektet karaktergjennomsnitt i den utdanningen som er grunnlag for opptak til de fagdidaktiske fagene.</article></article></li></ol></article></article><article class="legalArticle" data-lovdata-URL="SF/forskrift/2023-12-13-2111/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Opptak og rangering til forkurs for ingeniør- og sivilingeniørutdanning</span></h2><article class="numberedLegalP" data-numerator="1" id="paragraf-11-nummer-1">(1) For å være kvalifisert for forkurs må en av følgende krav være oppfylt:<ol class="defaultList" type="a"><li data-name="a." value="1"><article class="listArticle" id="paragraf-11-nummer-1-punkt-1"><article class="legalP" id="paragraf-11-nummer-1-punkt-1-ledd-1">Avlagt og bestått fag- eller svenneprøve</article></article></li><li data-name="b." value="2"><article class="listArticle" id="paragraf-11-nummer-1-punkt-2"><article class="legalP" id="paragraf-11-nummer-1-punkt-2-ledd-1">Bestått Vg1 og Vg2 fra yrkesfaglige studieretninger i norsk/nordisk videregående skole</article></article></li><li data-name="c." value="3"><article class="listArticle" id="paragraf-11-nummer-1-punkt-3"><article class="legalP" id="paragraf-11-nummer-1-punkt-3-ledd-1">fylt 18 år eller mer det året det søkes opptak til og kan dokumentere minst 5 års fulltid arbeidspraksis og/eller utdanning på nivå over grunnskole</article></article></li><li data-name="d." value="4"><article class="listArticle" id="paragraf-11-nummer-1-punkt-4"><article class="legalP" id="paragraf-11-nummer-1-punkt-4-ledd-1">generell studiekompetanse.</article></article></li></ol></article><article class="numberedLegalP" data-numerator="2" id="paragraf-11-nummer-2">(2) Søkere i gruppe a og b rangeres etter karakterpoeng fra Vg1 og Vg2. Kvalifiserte søkere som ikke kan poengberegnes rangeres etter en skjønnsmessig vurdering.</article><article class="numberedLegalP" data-numerator="3" id="paragraf-11-nummer-3">(3) Søkere i gruppe c rangeres etter en individuell vurdering.</article><article class="numberedLegalP" data-numerator="4" id="paragraf-11-nummer-4">(4) Søkere i gruppe d rangeres etter karakterpoengene som gir generell studiekompetanse.</article><article class="numberedLegalP" data-numerator="5" id="paragraf-11-nummer-5">(5) Det gis 3 tilleggspoeng til søkere som har fagbrev.</article></article><article class="legalArticle" data-lovdata-URL="SF/forskrift/2023-12-13-2111/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Emner</span></h2><article class="numberedLegalP" data-numerator="1" id="paragraf-12-nummer-1">(1) Opptakskrav til åpne emner følger av emne- eller studieplan.</article><article class="numberedLegalP" data-numerator="2" id="paragraf-12-nummer-2">(2) Elever i videregående skole kan tas opp til emner gjennom UNG-ordningen uten å ha dokumentert opptakskravene som gjelder for emnet. Rektor fastsetter utfyllende regler for ordningen. Elever som består eksamen, gis ikke uttelling for studiepoeng før de har dokumentert opptakskravene.</article></article><article class="legalArticle" data-lovdata-URL="SF/forskrift/2023-12-13-2111/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Betinget tilbud</span></h2><article class="numberedLegalP" data-numerator="1" id="paragraf-13-nummer-1">(1) Betinget tilbud kan gis til søkere som avslutter kvalifiserende utdanning. Søkere med betinget tilbud må dokumentere opptakskravene innen nærmere angitt frist for å beholde tilbudet.</article><article class="numberedLegalP" data-numerator="2" id="paragraf-13-nummer-2">(2) Betinget tilbud gis ikke til søkere utenfor EU/EØS.</article></article><article class="legalArticle" data-lovdata-URL="SF/forskrift/2023-12-13-2111/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Betinget opptak</span></h2><article class="numberedLegalP" data-numerator="1" id="paragraf-14-nummer-1">(1) Det kan gis betinget opptak<ol class="defaultList" type="a"><li data-name="a." value="1"><article class="listArticle" id="paragraf-14-nummer-1-punkt-1"><article class="legalP" id="paragraf-14-nummer-1-punkt-1-ledd-1">til søkere som mangler inntil 20 studiepoeng hvis det er forhold utenfor søkerens kontroll som har medvirket til at eksamen som inngår i kravet for opptak ikke er avlagt eller har blitt sensurert.</article></article></li><li data-name="b." value="2"><article class="listArticle" id="paragraf-14-nummer-1-punkt-2"><article class="legalP" id="paragraf-14-nummer-1-punkt-2-ledd-1">til søkere som har fullført grunnutdanning, men mangler fagkrav som er oppgitt som spesielle opptakskrav. Dette gjelder kun der det er færre søkere enn antall studieplasser.</article></article></li></ol></article><article class="numberedLegalP" data-numerator="2" id="paragraf-14-nummer-2">(2) Betinget opptak forutsetter at manglende eksamener avlegges og bestås innen fastsatt frist. Et eventuelt krav om vektet karaktergjennomsnitt på C eller bedre må oppfylles.</article><article class="numberedLegalP" data-numerator="3" id="paragraf-14-nummer-3">(3) Det skal fremgå av studieplanen hvilke emner i grunnutdanningen som ikke kan mangle.</article><article class="numberedLegalP" data-numerator="4" id="paragraf-14-nummer-4">(4) Studenter som går opp til eksamen i et studium de har fått betinget opptak til, får ikke eksamen godkjent som bestått uten at opptakskravet er oppfylt.</article><article class="numberedLegalP" data-numerator="5" id="paragraf-14-nummer-5">(5) Første ledd bokstav a gjelder ikke for søkere bosatt utenfor Norge og søkere til industri- og næringsmaster. Første ledd bokstav b gjelder ikke for søkere utenfor EU/EØS og søkere til industri- og næringsmaster. Første ledd bokstav a og b gjelder ikke søkere til eksternfinansierte utdanninger.</article><article class="changesToParent">Endret ved forskrift <a href="forskrift/2024-12-13-3177">13 des 2024 nr. 3177</a> (i kraft 1 jan 2025).</article></article><article class="legalArticle" data-lovdata-URL="SF/forskrift/2023-12-13-2111/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Søknadsfrister</span></h2><article class="legalP" id="paragraf-15-ledd-1">Søknadsfrister til studier som følger av denne forskrift fastsettes av rektor.</article></article><article class="legalArticle" data-lovdata-URL="SF/forskrift/2023-12-13-2111/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Søknadsbehandling og dokumentasjon</span></h2><article class="numberedLegalP" data-numerator="1" id="paragraf-16-nummer-1">(1) All utdanning, praksis og andre forhold som skal gi grunnlag for opptak må være dokumentert ved søknadsfristens utløp. Søkere som avslutter utdanning som gir grunnlag for opptak etter søknadsfristens utløp, må levere inn foreløpige resultater innen søknadsfristen. Søkerne skal på fastsatt måte og innen fastsatt frist sende inn endelig dokumentasjon.</article><article class="numberedLegalP" data-numerator="2" id="paragraf-16-nummer-2">(2) Søkere til eksternfinansierte studier skal dokumentere grunnlaget for opptak ved søknadstidspunktet eller ved nærmere angitt frist.</article><article class="numberedLegalP" data-numerator="3" id="paragraf-16-nummer-3">(3) Søkere som ikke kan forevise original dokumentasjon ved forespørsel, vil få avslag på søknad om opptak.</article><article class="numberedLegalP" data-numerator="4" id="paragraf-16-nummer-4">(4) Søkere fra land utenfor EU/EØS/Sveits som ikke har betalt studieavgift eller dokumentert fritak innen gitt frist, vil få annullert sitt tilbud om opptak.</article></article><article class="legalArticle" data-lovdata-URL="SF/forskrift/2023-12-13-2111/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Reservert studieplass</span></h2><article class="numberedLegalP" data-numerator="1" id="paragraf-17-nummer-1">(1) Innvilget studieplass kan søkes reservert i ett år, eller til neste ordinære opptak til studieprogrammet eller emnet. Det kan søkes om reservert studieplass i inntil to år grunnet militærtjeneste. Det tas forbehold om at studiet blir igangsatt.</article><article class="numberedLegalP" data-numerator="2" id="paragraf-17-nummer-2">(2) Søknad om reservert studieplass kan innvilges når det har oppstått tungtveiende forhold som gjør at søkeren ikke kan benytte studieplassen. Godkjente grunner kan være sykdom, graviditet, omsorgsansvar, førstegangstjeneste eller lignende.</article><article class="numberedLegalP" data-numerator="3" id="paragraf-17-nummer-3">(3) Søknadsfrist er 3 uker etter mottatt tilbud om studieplass.</article><article class="numberedLegalP" data-numerator="4" id="paragraf-17-nummer-4">(4) Følgende søkere kan som hovedregel ikke innvilges reservert studieplass<ol class="defaultList" type="a"><li data-name="a." value="1"><article class="listArticle" id="paragraf-17-nummer-4-punkt-1"><article class="legalP" id="paragraf-17-nummer-4-punkt-1-ledd-1">søkere som er innvilget betinget opptak etter § 14</article></article></li><li data-name="b." value="2"><article class="listArticle" id="paragraf-17-nummer-4-punkt-2"><article class="legalP" id="paragraf-17-nummer-4-punkt-2-ledd-1">søkere utenfor EU/EØS</article></article></li><li data-name="c." value="3"><article class="listArticle" id="paragraf-17-nummer-4-punkt-3"><article class="legalP" id="paragraf-17-nummer-4-punkt-3-ledd-1">søkere til industrimaster- og næringsmaster</article></article></li><li data-name="d." value="4"><article class="listArticle" id="paragraf-17-nummer-4-punkt-4"><article class="legalP" id="paragraf-17-nummer-4-punkt-4-ledd-1">søkere til opptak til 2. eller 3. året.</article></article></li><li data-name="e." value="5"><article class="listArticle" id="paragraf-17-nummer-4-punkt-5"><article class="legalP" id="paragraf-17-nummer-4-punkt-5-ledd-1">søkere gjennom stipendordninger.</article></article></li></ol></article><article class="numberedLegalP" data-numerator="5" id="paragraf-17-nummer-5">(5) Det skal ikke innvilges reservert studieplass til søkere på eksternfinansiert utdanning.</article></article><article class="legalArticle" data-lovdata-URL="SF/forskrift/2023-12-13-2111/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Kvoter</span></h2><article class="legalP" id="paragraf-18-ledd-1">Universitetet kan fastsette kvoter og kriterier for kvoteordninger ved opptak til studier.</article></article><article class="legalArticle" data-lovdata-URL="SF/forskrift/2023-12-13-2111/§19" data-name="§19" id="paragraf-19"><h2 class="legalArticleHeader"><span class="legalArticleValue">§ 19</span>. <span class="legalArticleTitle">Overgang</span></h2><article class="legalP" id="paragraf-19-ledd-1">Studenter ved Universitetet i Sørøst-Norge og andre utdanningsinstitusjoner kan søke overgang til et annet studieprogram enn det studieprogrammet de er tatt opp til. Rektor fastsetter regler og vilkår for slik overgang.</article></article><article class="legalArticle" data-lovdata-URL="SF/forskrift/2023-12-13-2111/§20" data-name="§20" id="paragraf-20"><h2 class="legalArticleHeader"><span class="legalArticleValue">§ 20</span>. <span class="legalArticleTitle">Klage</span></h2><article class="numberedLegalP" data-numerator="1" id="paragraf-20-nummer-1">(1) Enkeltvedtak som er gjort med hjemmel i denne forskriften kan påklages, jf. <a href="lov/1967-02-10">forvaltningslovens</a> regler. Klagefristen er 3 uker fra resultatet av opptaket er offentliggjort, eventuelt 3 uker fra tidspunktet begrunnelse ble gitt.</article><article class="numberedLegalP" data-numerator="2" id="paragraf-20-nummer-2">(2) Den faglige vurderingen av en opptaksprøve kan ikke påklages.</article><article class="numberedLegalP" data-numerator="3" id="paragraf-20-nummer-3">(3) Følgende saker behandles av nemnda for studentsaker ved Universitet i Sørøst-Norge:<ol class="defaultList" type="a"><li data-name="a." value="1"><article class="listArticle" id="paragraf-20-nummer-3-punkt-1"><article class="legalP" id="paragraf-20-nummer-3-punkt-1-ledd-1">klage på enkeltvedtak som er gjort med hjemmel i denne forskriften,</article></article></li><li data-name="b." value="2"><article class="listArticle" id="paragraf-20-nummer-3-punkt-2"><article class="legalP" id="paragraf-20-nummer-3-punkt-2-ledd-1">klage på vedtak om opptak på grunnlag av realkompetanse</article></article></li><li data-name="c." value="3"><article class="listArticle" id="paragraf-20-nummer-3-punkt-3"><article class="legalP" id="paragraf-20-nummer-3-punkt-3-ledd-1">klage vedtak om opptak etter at det er gitt dispensasjon fra enkelte av krava om generell studiekompetanse.</article></article></li></ol></article></article><article class="legalArticle" data-lovdata-URL="SF/forskrift/2023-12-13-2111/§21" data-name="§21" id="paragraf-21"><h2 class="legalArticleHeader"><span class="legalArticleValue">§ 21</span>. <span class="legalArticleTitle">Endring av opptakskrav</span></h2><article class="legalP" id="paragraf-21-ledd-1">Vesentlige endringer i opptakskravene for et studieprogram skal være klart for søkerne minst 6 måneder før de trer i kraft.</article></article><article class="legalArticle" data-lovdata-URL="SF/forskrift/2023-12-13-2111/§22" data-name="§22" id="paragraf-22"><h2 class="legalArticleHeader"><span class="legalArticleValue">§ 22</span>. <span class="legalArticleTitle">Opptaksramme</span></h2><article class="legalP" id="paragraf-22-ledd-1">Universitetsstyret fastsetter årlig en opptaksramme for hvert studieprogram.</article></article><article class="legalArticle" data-lovdata-URL="SF/forskrift/2023-12-13-2111/§23" data-name="§23" id="paragraf-23"><h2 class="legalArticleHeader"><span class="legalArticleValue">§ 23</span>. <span class="legalArticleTitle">Unntaksbestemmelser</span></h2><article class="numberedLegalP" data-numerator="1" id="paragraf-23-nummer-1">(1) Rektor kan etter en nærmere vurdering fravike bestemmelsene i denne forskrift ved inngåelse av samarbeidsavtale om felles- eller dobbelgrad, men mindre annet følger av nasjonal lovgivning.</article><article class="numberedLegalP" data-numerator="2" id="paragraf-23-nummer-2">(2) Studenter gjennom stipendordninger kan tas opp til Universitetet uten hensyn til bestemmelsene om rangering og søknadsfrister.</article></article><article class="legalArticle" data-lovdata-URL="SF/forskrift/2023-12-13-2111/§24" data-name="§24" id="paragraf-24"><h2 class="legalArticleHeader"><span class="legalArticleValue">§ 24</span>. <span class="legalArticleTitle">Ikrafttredelse</span></h2><article class="numberedLegalP" data-numerator="1" id="paragraf-24-nummer-1">(1) Denne forskriften trer i kraft fra og med 1. januar 2024.</article><article class="numberedLegalP" data-numerator="2" id="paragraf-24-nummer-2">(2) Samtidig oppheves <a href="forskrift/2017-12-14-2225">forskrift 14. desember 2017 nr. 2225 om opptak til Universitetet i Sørøst-Norge</a>.</article></article></main></body></html>