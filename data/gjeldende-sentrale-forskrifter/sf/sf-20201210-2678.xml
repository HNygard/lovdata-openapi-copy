<!DOCTYPE html><html lang="no"><head><title>Forskrift om tilskudd til frivillige organisasjoner i kriminalomsorgen</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-12-10-2678</dd><dt class="dokid">DokumentID</dt><dd class="dokid">SF/forskrift/2020-12-10-2678</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="subunit">Etat</dt><dd class="subunit"><ul><li>Enhet for økonomi og styring</li></ul></dd><dt class="dateInForce">I kraft fra</dt><dd class="dateInForce">2020-12-10, 2021-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2020-12-11 15:10</dd><dt class="titleShort">Korttittel</dt><dd class="titleShort">Forskrift om tilskudd til frivillige organisasjoner i kriminalomsorgen</dd><dt class="title">Tittel</dt><dd class="title">Forskrift om tilskudd til frivillige organisasjoner i kriminalomsorgen</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Justis- og beredskapsdepartementet 10. desember 2020 til oppfølging av Stortingets årlige budsjettvedtak.</dd><dt class="refid">RefID</dt><dd class="refid">forskrift/2020-12-10-2678</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om tilskudd til frivillige organisasjoner i kriminalomsorgen</a><ul class="tocSubUl"><li><a href="#paragraf-1">§ 1. Formål</a></li><li><a href="#paragraf-2">§ 2. Hvem som kan få tilskudd og hva det kan gis tilskudd til</a></li><li><a href="#paragraf-3">§ 3. Krav til aktiviteter i tilskuddsperioden</a></li><li><a href="#paragraf-4">§ 4. Krav om rapportering</a></li><li><a href="#paragraf-5">§ 5. Kravene til en søknad om tilskudd</a></li><li><a href="#paragraf-6">§ 6. Søknadsbehandlingen</a></li><li><a href="#paragraf-7">§ 7. Hvordan søknaden blir vurdert</a></li><li><a href="#paragraf-8">§ 8. Adgang til å kontrollere at betingelsene og vilkårene for tilskuddet er oppfylt</a></li><li><a href="#paragraf-9">§ 9. Stans og tilbakebetaling</a></li><li><a href="#paragraf-10">§ 10. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2020-12-10-2678" id="dokument"><h1>Forskrift om tilskudd til frivillige organisasjoner i kriminalomsorgen</h1><article class="legalArticle" data-lovdata-URL="SF/forskrift/2020-12-10-2678/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med tilskuddsordningen er å hindre tilbakefall til ny kriminalitet gjennom å reintegrere domfelte under og etter soningen til økt samfunnsdeltakelse og økt livsmestring gjennom for eksempel<ol class="defaultList" type="a"><li data-name="a." value="1"><article class="listArticle" id="paragraf-1-ledd-1-punkt-1"><article class="legalP" id="paragraf-1-ledd-1-punkt-1-ledd-1">å aktiviseres med blant annet kulturtiltak og sosiale tiltak</article></article></li><li data-name="b." value="2"><article class="listArticle" id="paragraf-1-ledd-1-punkt-2"><article class="legalP" id="paragraf-1-ledd-1-punkt-2-ledd-1">å motta behandling eller motiveres til å motta behandling dersom domfelte trenger det</article></article></li><li data-name="c." value="3"><article class="listArticle" id="paragraf-1-ledd-1-punkt-3"><article class="legalP" id="paragraf-1-ledd-1-punkt-3-ledd-1">å utvikle et positivt nettverk etter løslatelse</article></article></li><li data-name="d." value="4"><article class="listArticle" id="paragraf-1-ledd-1-punkt-4"><article class="legalP" id="paragraf-1-ledd-1-punkt-4-ledd-1">gode overganger fra institusjon og fengsel til egen bolig</article></article></li><li data-name="e." value="5"><article class="listArticle" id="paragraf-1-ledd-1-punkt-5"><article class="legalP" id="paragraf-1-ledd-1-punkt-5-ledd-1">gode overganger til arbeid eller utdanning.</article></article></li></ol></article></article><article class="legalArticle" data-lovdata-URL="SF/forskrift/2020-12-10-2678/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Hvem som kan få tilskudd og hva det kan gis tilskudd til</span></h2><article class="legalP" id="paragraf-2-ledd-1">Organisasjoner som driver frivillig virksomhet kan få tilskudd.</article><article class="legalP" id="paragraf-2-ledd-2">Som frivillig virksomhet regnes aktiviteter som ikke er<ol class="defaultList" type="a"><li data-name="a." value="1"><article class="listArticle" id="paragraf-2-ledd-2-punkt-1"><article class="legalP" id="paragraf-2-ledd-2-punkt-1-ledd-1">fortjenestebaserte</article></article></li><li data-name="b." value="2"><article class="listArticle" id="paragraf-2-ledd-2-punkt-2"><article class="legalP" id="paragraf-2-ledd-2-punkt-2-ledd-1">organisert av det offentlige</article></article></li><li data-name="c." value="3"><article class="listArticle" id="paragraf-2-ledd-2-punkt-3"><article class="legalP" id="paragraf-2-ledd-2-punkt-3-ledd-1">basert på samvirkeprinsipper og omfattes av <a href="lov/2007-06-29-81">samvirkeloven</a>.</article></article></li></ol></article><article class="legalP" id="paragraf-2-ledd-3">Frivillig virksomhet drives av<ol class="defaultList" type="a"><li data-name="a." value="1"><article class="listArticle" id="paragraf-2-ledd-3-punkt-1"><article class="legalP" id="paragraf-2-ledd-3-punkt-1-ledd-1">ikke-økonomiske (ideelle) foreninger</article></article></li><li data-name="b." value="2"><article class="listArticle" id="paragraf-2-ledd-3-punkt-2"><article class="legalP" id="paragraf-2-ledd-3-punkt-2-ledd-1">alminnelige stiftelser som ikke deler ut midler, eller som bare foretar utdelinger til frivillig virksomhet</article></article></li><li data-name="c." value="3"><article class="listArticle" id="paragraf-2-ledd-3-punkt-3"><article class="legalP" id="paragraf-2-ledd-3-punkt-3-ledd-1">næringsdrivende stiftelser som bare foretar utdelinger til frivillig virksomhet</article></article></li><li data-name="d." value="4"><article class="listArticle" id="paragraf-2-ledd-3-punkt-4"><article class="legalP" id="paragraf-2-ledd-3-punkt-4-ledd-1">aksjeselskaper som bare foretar utdelinger til frivillig virksomhet.</article></article></li></ol></article><article class="legalP" id="paragraf-2-ledd-4">Det kan gis tilskudd til tiltak som bidrar til å oppfylle formålet i <a href="forskrift/2020-12-10-2678/§1">§ 1</a>.</article><article class="legalP" id="paragraf-2-ledd-5">Tilskuddet kan gis som driftstilskudd eller prosjekttilskudd eller begge deler. Med driftstilskudd menes finansiering av organisasjoners og tiltaks tjenestetilbud overfor målgruppen. Med prosjekttilskudd menes finansiering av en avgrenset oppgave som kan bidra til å oppfylle politiske målsettinger.</article></article><article class="legalArticle" data-lovdata-URL="SF/forskrift/2020-12-10-2678/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Krav til aktiviteter i tilskuddsperioden</span></h2><article class="legalP" id="paragraf-3-ledd-1">En tilskuddsmottaker skal<ol class="defaultList" type="a"><li data-name="a." value="1"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">bruke tilskuddet i samsvar med formålet, aktivitetene og budsjettet som fremgår av forskriften og søknaden som ligger til grunn for tilskuddsvedtaket</article></article></li><li data-name="b." value="2"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">gjøre eventuelle samarbeidspartnere kjent med vilkårene for tilskuddet</article></article></li><li data-name="c." value="3"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">benytte tilskuddet innen 12 måneder etter at tilskuddet er mottatt, med mindre tilskuddsvedtaket fastsetter noe annet.</article></article></li></ol></article></article><article class="legalArticle" data-lovdata-URL="SF/forskrift/2020-12-10-2678/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Krav om rapportering</span></h2><article class="legalP" id="paragraf-4-ledd-1">En tilskuddsmottaker skal innen 1. april året etter det året tilskuddet gjelder for, rapportere til Kriminalomsorgsdirektoratet om hvordan tiltaket har bidratt til å fremme formålet med tilskuddet slik det er fastsatt i tilskuddsvedtaket. Dersom tilskuddet er 200&#xa0;000 kroner eller mer skal tilskuddsmottaker<ol class="defaultList" type="a"><li data-name="a." value="1"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">levere revisorbekreftet ordinært årsregnskap for organisasjonen</article></article></li><li data-name="b." value="2"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">synliggjøre det tildelte tilskuddet i en note i det ordinære årsregnskapet til organisasjonen</article></article></li><li data-name="c." value="3"><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">levere en forenklet oversikt over regnskapet for bruken av tilskuddet.</article></article></li></ol></article><article class="legalP" id="paragraf-4-ledd-2">Kriminalomsorgsdirektoratet kan utdype kravene og det kan fastsettes ytterligere rapporteringskrav i tilskuddsvedtaket.</article></article><article class="legalArticle" data-lovdata-URL="SF/forskrift/2020-12-10-2678/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Kravene til en søknad om tilskudd</span></h2><article class="legalP" id="paragraf-5-ledd-1">En søknad om tilskudd skal sendes elektronisk til Kriminalomsorgsdirektoratet innen 1. desember året før tildelingsåret og være undertegnet av organisasjonens leder eller generalsekretær, eller den som har fullmakt. Søknaden skal<ol class="defaultList" type="a"><li data-name="a." value="1"><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">angi søkerens navn, adresse, organisasjonsnummer, kontonummer, e-postadresse, telefonnummer og kontaktperson</article></article></li><li data-name="b." value="2"><article class="listArticle" id="paragraf-5-ledd-1-punkt-2"><article class="legalP" id="paragraf-5-ledd-1-punkt-2-ledd-1">ha vedlagt årsberetning der dette er påkrevd, regnskap og vedtekter</article></article></li><li data-name="c." value="3"><article class="listArticle" id="paragraf-5-ledd-1-punkt-3"><article class="legalP" id="paragraf-5-ledd-1-punkt-3-ledd-1">angi særlige kvalifikasjoner søkeren måtte ha for å gjennomføre tiltaket</article></article></li><li data-name="d." value="4"><article class="listArticle" id="paragraf-5-ledd-1-punkt-4"><article class="legalP" id="paragraf-5-ledd-1-punkt-4-ledd-1">angi hva søkeren vil oppnå med tilskuddet og forventet resultat</article></article></li><li data-name="e." value="5"><article class="listArticle" id="paragraf-5-ledd-1-punkt-5"><article class="legalP" id="paragraf-5-ledd-1-punkt-5-ledd-1">angi hvem tilskuddet skal rettes mot og det geografiske området det vil bli brukt</article></article></li><li data-name="f." value="6"><article class="listArticle" id="paragraf-5-ledd-1-punkt-6"><article class="legalP" id="paragraf-5-ledd-1-punkt-6-ledd-1">angi en plan for gjennomføringen av tiltaket, aktiviteten e.l. med virkemidler, samarbeidspartnere og tidsrammer</article></article></li><li data-name="g." value="7"><article class="listArticle" id="paragraf-5-ledd-1-punkt-7"><article class="legalP" id="paragraf-5-ledd-1-punkt-7-ledd-1">opplyse om eventuelle planer om å videreføre tiltaket</article></article></li><li data-name="h." value="8"><article class="listArticle" id="paragraf-5-ledd-1-punkt-8"><article class="legalP" id="paragraf-5-ledd-1-punkt-8-ledd-1">angi muligheter for å koordinere med andre organisasjoner</article></article></li><li data-name="i." value="9"><article class="listArticle" id="paragraf-5-ledd-1-punkt-9"><article class="legalP" id="paragraf-5-ledd-1-punkt-9-ledd-1">fremlegge budsjett for tiltaket</article></article></li><li data-name="j." value="10"><article class="listArticle" id="paragraf-5-ledd-1-punkt-10"><article class="legalP" id="paragraf-5-ledd-1-punkt-10-ledd-1">angi om og eventuelt i hvilket år søkeren tidligere har mottatt tilskudd fra Justis- og beredskapsdepartementet eller underliggende organer</article></article></li><li data-name="k." value="11"><article class="listArticle" id="paragraf-5-ledd-1-punkt-11"><article class="legalP" id="paragraf-5-ledd-1-punkt-11-ledd-1">angi beløpet det søkes om</article></article></li><li data-name="l." value="12"><article class="listArticle" id="paragraf-5-ledd-1-punkt-12"><article class="legalP" id="paragraf-5-ledd-1-punkt-12-ledd-1">oppgi søkerens egenandel</article></article></li><li data-name="m." value="13"><article class="listArticle" id="paragraf-5-ledd-1-punkt-13"><article class="legalP" id="paragraf-5-ledd-1-punkt-13-ledd-1">oppgi hvilke beløp søkeren har søkt om fra andre offentlige myndigheter eller fra andre finansieringskilder</article></article></li><li data-name="n." value="14"><article class="listArticle" id="paragraf-5-ledd-1-punkt-14"><article class="legalP" id="paragraf-5-ledd-1-punkt-14-ledd-1">redegjøre for inntektsgivende aktiviteter søkeren måtte ha.</article></article></li></ol></article></article><article class="legalArticle" data-lovdata-URL="SF/forskrift/2020-12-10-2678/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Søknadsbehandlingen</span></h2><article class="legalP" id="paragraf-6-ledd-1">Kriminalomsorgsdirektoratet kan i tillegg til opplysningene nevnt i <a href="forskrift/2020-12-10-2678/§5">§ 5</a><ol class="defaultList" type="a"><li data-name="a." value="1"><article class="listArticle" id="paragraf-6-ledd-1-punkt-1"><article class="legalP" id="paragraf-6-ledd-1-punkt-1-ledd-1">kreve at søkeren gir andre opplysninger som er nødvendige for å vurdere søknaden</article></article></li><li data-name="b." value="2"><article class="listArticle" id="paragraf-6-ledd-1-punkt-2"><article class="legalP" id="paragraf-6-ledd-1-punkt-2-ledd-1">kontrollere søknadsopplysningene mot opplysninger som andre myndigheter kan utlevere</article></article></li><li data-name="c." value="3"><article class="listArticle" id="paragraf-6-ledd-1-punkt-3"><article class="legalP" id="paragraf-6-ledd-1-punkt-3-ledd-1">avholde befaring som er nødvendig for å vurdere søknaden og kreve at søkeren i nødvendig utstrekning medvirker til befaringen.</article></article></li></ol></article></article><article class="legalArticle" data-lovdata-URL="SF/forskrift/2020-12-10-2678/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Hvordan søknaden blir vurdert</span></h2><article class="legalP" id="paragraf-7-ledd-1">Kriminalomsorgsdirektoratet tildeler tilskudd for ett år av gangen etter en skjønnsmessig vurdering av i hvilke grad formålet som det er søkt om tilskudd til, bidrar til å oppfylle formålet med tilskuddsordningen.</article><article class="legalP" id="paragraf-7-ledd-2">Dersom det er tildelt tilskudd for det første året av et flerårig prosjekt, vil søknader for prosjektets påfølgende år som hovedregel bli prioritert, med forbehold om Stortingets bevilgning.</article><article class="legalP" id="paragraf-7-ledd-3">Det forutsettes at tiltakene blir gjennomført i samarbeid med kriminalomsorgen innenfor de regler som gjelder for besøkende og frivillige.</article><article class="legalP" id="paragraf-7-ledd-4">Søkere som er registrert i Frivillighetsregisteret vil som hovedregel bli prioritert.</article></article><article class="legalArticle" data-lovdata-URL="SF/forskrift/2020-12-10-2678/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Adgang til å kontrollere at betingelsene og vilkårene for tilskuddet er oppfylt</span></h2><article class="legalP" id="paragraf-8-ledd-1">Kriminalomsorgsdirektoratet kan kontrollere at betingelsene for tilskuddet og vilkårene i tilskuddsvedtaket er oppfylt gjennom å<ol class="defaultList" type="a"><li data-name="a." value="1"><article class="listArticle" id="paragraf-8-ledd-1-punkt-1"><article class="legalP" id="paragraf-8-ledd-1-punkt-1-ledd-1">kreve opplysninger og dokumentasjon som er nødvendig for kontrollen</article></article></li><li data-name="b." value="2"><article class="listArticle" id="paragraf-8-ledd-1-punkt-2"><article class="legalP" id="paragraf-8-ledd-1-punkt-2-ledd-1">innhente opplysninger fra andre myndigheter som har adgang til å utlevere opplysningene</article></article></li><li data-name="c." value="3"><article class="listArticle" id="paragraf-8-ledd-1-punkt-3"><article class="legalP" id="paragraf-8-ledd-1-punkt-3-ledd-1">besiktige tiltaket, og mottakeren skal medvirke til besiktigelsen dersom det er nødvendig for kontrollen.</article></article></li></ol></article></article><article class="legalArticle" data-lovdata-URL="SF/forskrift/2020-12-10-2678/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Stans og tilbakebetaling</span></h2><article class="legalP" id="paragraf-9-ledd-1">Har en tilskuddsmottaker ikke oppfylt kravene i forskriften og tilskuddsvedtaket, kan tilskuddsforvalter stoppe videre utbetalinger.</article><article class="legalP" id="paragraf-9-ledd-2">Er tilskuddet ikke brukt i samsvar med kravene i forskriften og tilskuddsvedtaket, kan tilskuddet kreves delvis eller helt tilbakebetalt.</article><article class="legalP" id="paragraf-9-ledd-3">Har en tilskuddsmottaker fått utbetalt for mye tilskudd eller ikke brukt etJa tilskudd i samsvar med kravene i forskriften og tilskuddsvedtaket, kan det som er for mye utbetalt eller som skal tilbakebetales, trekkes fra i et tilskudd som måtte tildeles senere.</article></article><article class="legalArticle" data-lovdata-URL="SF/forskrift/2020-12-10-2678/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse</span></h2><article class="legalP" id="paragraf-10-ledd-1">Forskriftens bestemmelse i <a href="forskrift/2020-12-10-2678/§5">§ 5</a> om søknadsfrist 1. desember trer i kraft fra og med 1. januar 2021. Resten av forskriften trer i kraft straks.</article></article></main></body></html>