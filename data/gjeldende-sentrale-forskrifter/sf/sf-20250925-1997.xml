<!DOCTYPE html><html lang="nb"><head><title>Forskrift om innkjøpsordning for funksjonell internettilgang</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2025-09-25-1997</dd><dt class="dokid">DokumentID</dt><dd class="dokid">SF/forskrift/2025-09-25-1997</dd><dt class="ministry">Departement</dt><dd class="ministry"><ul><li>Digitaliserings- og forvaltningsdepartementet</li></ul></dd><dt class="subunit">Etat</dt><dd class="subunit"><ul><li>Avdeling for digitaliseringspolitikk</li></ul></dd><dt class="dateInForce">I kraft fra</dt><dd class="dateInForce">Departementet bestemmer</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2025-10-08 14:30</dd><dt class="a11yStatus">Tilgjengelighetsstatus</dt><dd class="a11yStatus">Mangler vurdering.</dd><dt class="title">Tittel</dt><dd class="title">Forskrift om innkjøpsordning for funksjonell internettilgang</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Digitaliserings- og forvaltningsdepartementet 25. september 2025 til gjennomføring av Stortingets budsjettvedtak.</dd><dt class="refid">RefID</dt><dd class="refid">forskrift/2025-09-25-1997</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om innkjøpsordning for funksjonell internettilgang</a><ul class="tocSubUl"><li><a href="#kapittel-1" data-child-interval="§§ 1 – 6">Kapittel 1. Innledende bestemmelser</a><ul class="tocSubUl"><li><a href="#kapittel-1-paragraf-1">§ 1. Formål</a></li><li><a href="#kapittel-1-paragraf-2">§ 2. Geografisk virkeområde</a></li><li><a href="#kapittel-1-paragraf-3">§ 3. Definisjoner</a></li><li><a href="#kapittel-1-paragraf-4">§ 4. Hva det kan gis støtte til</a></li><li><a href="#kapittel-1-paragraf-5">§ 5. Hvem som kan få støtte</a></li><li><a href="#kapittel-1-paragraf-6">§ 6. Rammer for tildeling av støtte</a></li></ul></li><li><a href="#kapittel-2" data-child-interval="§§ 7 – 8">Kapittel 2. Generelle bestemmelser</a><ul class="tocSubUl"><li><a href="#kapittel-2-paragraf-1">§ 7. Støttebeløp</a></li><li><a href="#kapittel-2-paragraf-2">§ 8. EØS-regelverket om statsstøtte</a></li></ul></li><li><a href="#kapittel-3" data-child-interval="§§ 9 – 11">Kapittel 3. Krav til tjenesten</a><ul class="tocSubUl"><li><a href="#kapittel-3-paragraf-1">§ 9. Krav til bruksområder og stabilitet i tjenesten</a></li><li><a href="#kapittel-3-paragraf-2">§ 10. Krav til fastpris for databruk</a></li><li><a href="#kapittel-3-paragraf-3">§ 11. Krav til abonnementspris</a></li></ul></li><li><a href="#kapittel-4" data-child-interval="§§ 12 – 13">Kapittel 4. Leverandøren</a><ul class="tocSubUl"><li><a href="#kapittel-4-paragraf-1">§ 12. Leverandørens plikter</a></li><li><a href="#kapittel-4-paragraf-2">§ 13. Leverandørens rettigheter</a></li></ul></li><li><a href="#kapittel-5" data-child-interval="§§ 14 – 18">Kapittel 5. Krav til søknaden, saksbehandlingsregler, kontroll m.m.</a><ul class="tocSubUl"><li><a href="#kapittel-5-paragraf-1">§ 14. Krav til søknad og dokumentasjon</a></li><li><a href="#kapittel-5-paragraf-2">§ 15. Søknadsprosess</a></li><li><a href="#kapittel-5-paragraf-3">§ 16. Klage</a></li><li><a href="#kapittel-5-paragraf-4">§ 17. Kontroll</a></li><li><a href="#kapittel-5-paragraf-5">§ 18. Rapportering</a></li></ul></li><li><a href="#kapittel-6" data-child-interval="§ 19">Kapittel 6. Avsluttende bestemmelser</a><ul class="tocSubUl"><li><a href="#kapittel-6-paragraf-1">§ 19. Ikrafttredelse</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/2025-09-25-1997" id="dokument"><h1>Forskrift om innkjøpsordning for funksjonell internettilgang</h1><section class="section" data-name="kap1" id="kapittel-1" data-lovdata-URL="SF/forskrift/2025-09-25-1997/KAPITTEL_1"><h2>Kapittel 1. Innledende bestemmelser</h2><article class="legalArticle" data-lovdata-URL="SF/forskrift/2025-09-25-1997/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Forskriftens formål er å sikre at alle husstander og små og mellomstore foretak som ikke har tilbud om funksjonell internettilgang kan få støtte til etablering av tilgang til slik tjeneste.</article></article><article class="legalArticle" data-lovdata-URL="SF/forskrift/2025-09-25-1997/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Geografisk virkeområde</span></h3><article class="legalP" id="kapittel-1-paragraf-2-ledd-1">Forskriften gjelder for norsk landterritorium, med unntak for Svalbard, Jan Mayen, bilandene og Antarktis.</article></article><article class="legalArticle" data-lovdata-URL="SF/forskrift/2025-09-25-1997/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-3-ledd-1">I forskriften menes med:<ol class="defaultList" type="1"><li data-name="1." value="1"><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1"><i>Funksjonell internettilgang:</i> bredbåndstilbud med mulighet til tilkobling til internett som gir sluttbruker minimum 30 Mbit/s nedlastingshastighet og 5 Mbit/s opplastingshastighet og som oppfyller minimumskrav til bruksområder som følger av <a href="forskrift/2025-09-25-1997/§9">§ 9</a>.</article></article></li><li data-name="2." value="2"><article class="listArticle" id="kapittel-1-paragraf-3-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1"><i>Søker:</i> privatpersoner og små og mellomstore foretak som ikke har et tilbud om funksjonell internettilgang.</article></article></li><li data-name="3." value="3"><article class="listArticle" id="kapittel-1-paragraf-3-ledd-1-punkt-3"><article class="legalP" id="kapittel-1-paragraf-3-ledd-1-punkt-3-ledd-1"><i>Små og mellomstore foretak:</i> foretak med under 100 ansatte.</article></article></li><li data-name="4." value="4"><article class="listArticle" id="kapittel-1-paragraf-3-ledd-1-punkt-4"><article class="legalP" id="kapittel-1-paragraf-3-ledd-1-punkt-4-ledd-1"><i>Sesongbasert næringsvirksomhet:</i> næringsvirksomhet som er stedbunden og har en nødvendig tilknytning til den aktuelle adressen, er knyttet til årstider, drives kun deler av året, men minst tre måneder, og har en årlig omsetning på minst 1 million kroner fra virksomheten som drives på stedet.</article></article></li><li data-name="5." value="5"><article class="listArticle" id="kapittel-1-paragraf-3-ledd-1-punkt-5"><article class="legalP" id="kapittel-1-paragraf-3-ledd-1-punkt-5-ledd-1"><i>Fast tilholdssted:</i> privatpersoners folkeregistrerte adresse eller små og mellomstore foretaks faste driftssted for helårlig eller sesongbasert næringsvirksomhet.</article></article></li><li data-name="6." value="6"><article class="listArticle" id="kapittel-1-paragraf-3-ledd-1-punkt-6"><article class="legalP" id="kapittel-1-paragraf-3-ledd-1-punkt-6-ledd-1"><i>Leverandør:</i> tilbyder av offentlig elektronisk kommunikasjonstjeneste som inngår avtale med Nasjonal kommunikasjonsmyndighet om leveranse av funksjonell internettilgang.</article></article></li><li data-name="7." value="7"><article class="listArticle" id="kapittel-1-paragraf-3-ledd-1-punkt-7"><article class="legalP" id="kapittel-1-paragraf-3-ledd-1-punkt-7-ledd-1"><i>Støtte:</i> Med støtte menes at Nasjonal kommunikasjonsmyndighet inngår avtale med tilbyder om etablering av funksjonell internettilgang til en søker.</article></article></li></ol></article></article><article class="legalArticle" data-lovdata-URL="SF/forskrift/2025-09-25-1997/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Hva det kan gis støtte til</span></h3><article class="legalP" id="kapittel-1-paragraf-4-ledd-1">Det kan gis støtte til å etablere funksjonell internettilgang til søkers faste tilholdssted, når søker mangler tilbud om slik tjeneste.</article><article class="legalP" id="kapittel-1-paragraf-4-ledd-2">Tilgangen som etableres gjennom støtten, må oppfylle kravene til funksjonell internettilgang og innebære minimum tre ganger så høy nedlastningshastighet som det eksisterende tilbudet søker har.</article><article class="legalP" id="kapittel-1-paragraf-4-ledd-3">Støtten skal dekke nødvendige engangskostnader til utstyr og nett som etablerer funksjonell internettilgang. Støtten skal ikke dekke løpende kostnader som abonnementskostnader eller kostnader til brukerutstyr som PC eller nettbrett.</article></article><article class="legalArticle" data-lovdata-URL="SF/forskrift/2025-09-25-1997/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Hvem som kan få støtte</span></h3><article class="legalP" id="kapittel-1-paragraf-5-ledd-1">Privatpersoner og små og mellomstore foretak kan motta støtte dersom de oppfyller vilkårene i forskriften.</article></article><article class="legalArticle" data-lovdata-URL="SF/forskrift/2025-09-25-1997/§6" data-name="§6" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Rammer for tildeling av støtte</span></h3><article class="legalP" id="kapittel-1-paragraf-6-ledd-1">Nasjonal kommunikasjonsmyndighet kan innvilge støtte i den utstrekning det finnes tilgjengelige midler.</article><article class="legalP" id="kapittel-1-paragraf-6-ledd-2">Nasjonal kommunikasjonsmyndighet skal behandle søknader etter hvert som de kommer inn.</article></article></section><section class="section" data-name="kap2" id="kapittel-2" data-lovdata-URL="SF/forskrift/2025-09-25-1997/KAPITTEL_2"><h2>Kapittel 2. Generelle bestemmelser</h2><article class="legalArticle" data-lovdata-URL="SF/forskrift/2025-09-25-1997/§7" data-name="§7" id="kapittel-2-paragraf-1"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Støttebeløp</span></h3><article class="legalP" id="kapittel-2-paragraf-1-ledd-1">Støtte til søker om etablering av funksjonell internettilgang kan gis om den beregnede kostnaden for etablering av tilgang utgjør mer enn kr 5&#xa0;000. Støtten som kan gis er oppad begrenset til kr 400&#xa0;000.</article><article class="legalP" id="kapittel-2-paragraf-1-ledd-2">Søker må betale en egenandel for funksjonell internettilgang på kr 5&#xa0;000.</article><article class="legalP" id="kapittel-2-paragraf-1-ledd-3">Dersom det etter utlysning viser seg at den offentlige støtteandelen av kostnaden for etablering av funksjonell internettilgang overstiger det øvre taket for støtte etter første ledd, vil støtte ikke innvilges med mindre søker selv dekker det overskytende.</article><article class="legalP" id="kapittel-2-paragraf-1-ledd-4">I tilfeller der Nasjonal kommunikasjonsmyndighet finner det hensiktsmessig, kan to eller flere søknader slås sammen. Støttebeløpene kan i slike tilfeller også slås sammen. I slike tilfeller skal hver søker betale en egenandel på kr 5&#xa0;000.</article></article><article class="legalArticle" data-lovdata-URL="SF/forskrift/2025-09-25-1997/§8" data-name="§8" id="kapittel-2-paragraf-2"><h3 class="legalArticleHeader"><span class="legalArticleValue">§ 8</span>. <span class="legalArticleTitle">EØS-regelverket om statsstøtte</span></h3><article class="legalP" id="kapittel-2-paragraf-2-ledd-1">Nasjonal kommunikasjonsmyndighet kan stille ytterligere krav til tjenesten som skal etableres dersom det er nødvendig for å oppfylle kravene i statsstøtteregelverket, herunder krav til tredjepartstilgang.</article></article></section><section class="section" data-name="kap3" id="kapittel-3" data-lovdata-URL="SF/forskrift/2025-09-25-1997/KAPITTEL_3"><h2>Kapittel 3. Krav til tjenesten</h2><article class="legalArticle" data-lovdata-URL="SF/forskrift/2025-09-25-1997/§9" data-name="§9" id="kapittel-3-paragraf-1"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Krav til bruksområder og stabilitet i tjenesten</span></h3><article class="legalP" id="kapittel-3-paragraf-1-ledd-1">Søker skal som et minimum kunne benytte funksjonell internettilgang til:<ol class="defaultList" type="a"><li data-name="a." value="1"><article class="listArticle" id="kapittel-3-paragraf-1-ledd-1-punkt-1"><article class="legalP" id="kapittel-3-paragraf-1-ledd-1-punkt-1-ledd-1">e-post,</article></article></li><li data-name="b." value="2"><article class="listArticle" id="kapittel-3-paragraf-1-ledd-1-punkt-2"><article class="legalP" id="kapittel-3-paragraf-1-ledd-1-punkt-2-ledd-1">søkemotorer for å finne frem til informasjon,</article></article></li><li data-name="c." value="3"><article class="listArticle" id="kapittel-3-paragraf-1-ledd-1-punkt-3"><article class="legalP" id="kapittel-3-paragraf-1-ledd-1-punkt-3-ledd-1">grunnleggende nettbaserte verktøy for opplæring og videreutdanning,</article></article></li><li data-name="d." value="4"><article class="listArticle" id="kapittel-3-paragraf-1-ledd-1-punkt-4"><article class="legalP" id="kapittel-3-paragraf-1-ledd-1-punkt-4-ledd-1">aviser og nyheter på nett,</article></article></li><li data-name="e." value="5"><article class="listArticle" id="kapittel-3-paragraf-1-ledd-1-punkt-5"><article class="legalP" id="kapittel-3-paragraf-1-ledd-1-punkt-5-ledd-1">kjøp eller bestilling av varer og tjenester på nett,</article></article></li><li data-name="f." value="6"><article class="listArticle" id="kapittel-3-paragraf-1-ledd-1-punkt-6"><article class="legalP" id="kapittel-3-paragraf-1-ledd-1-punkt-6-ledd-1">jobbsøking og verktøy for jobbsøking,</article></article></li><li data-name="g." value="7"><article class="listArticle" id="kapittel-3-paragraf-1-ledd-1-punkt-7"><article class="legalP" id="kapittel-3-paragraf-1-ledd-1-punkt-7-ledd-1">ervervsmessig nettverksbygging,</article></article></li><li data-name="h." value="8"><article class="listArticle" id="kapittel-3-paragraf-1-ledd-1-punkt-8"><article class="legalP" id="kapittel-3-paragraf-1-ledd-1-punkt-8-ledd-1">digitale banktjenester,</article></article></li><li data-name="i." value="9"><article class="listArticle" id="kapittel-3-paragraf-1-ledd-1-punkt-9"><article class="legalP" id="kapittel-3-paragraf-1-ledd-1-punkt-9-ledd-1">offentlige digitale tjenester,</article></article></li><li data-name="j." value="10"><article class="listArticle" id="kapittel-3-paragraf-1-ledd-1-punkt-10"><article class="legalP" id="kapittel-3-paragraf-1-ledd-1-punkt-10-ledd-1">sosiale medier og direktemeldinger, og</article></article></li><li data-name="k." value="11"><article class="listArticle" id="kapittel-3-paragraf-1-ledd-1-punkt-11"><article class="legalP" id="kapittel-3-paragraf-1-ledd-1-punkt-11-ledd-1">gjennomføre tale- og videosamtaler med standard kvalitet.</article></article></li></ol></article><article class="legalP" id="kapittel-3-paragraf-1-ledd-2">Tilbudet som etableres gjennom ordningen, skal gi stabil tilgang med minst 30 Mbit/s nedlastningshastighet og 5 Mbit/s opplastingshastighet for sluttbruker i travel time.</article></article><article class="legalArticle" data-lovdata-URL="SF/forskrift/2025-09-25-1997/§10" data-name="§10" id="kapittel-3-paragraf-2"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Krav til fastpris for databruk</span></h3><article class="legalP" id="kapittel-3-paragraf-2-ledd-1">Funksjonell internettilgang som etableres gjennom ordningen skal tilbys sluttbruker til en fastpris som er uavhengig (eller tilnærmet uavhengig) av bruken.</article></article><article class="legalArticle" data-lovdata-URL="SF/forskrift/2025-09-25-1997/§11" data-name="§11" id="kapittel-3-paragraf-3"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Krav til abonnementspris</span></h3><article class="legalP" id="kapittel-3-paragraf-3-ledd-1">Tjenesten som etableres gjennom ordningen skal gi sluttbruker tilbud om en abonnementspris som ikke er høyere enn abonnementspris for kommersielle tilbud i markedet av tilsvarende tjeneste.</article></article></section><section class="section" data-name="kap4" id="kapittel-4" data-lovdata-URL="SF/forskrift/2025-09-25-1997/KAPITTEL_4"><h2>Kapittel 4. Leverandøren</h2><article class="legalArticle" data-lovdata-URL="SF/forskrift/2025-09-25-1997/§12" data-name="§12" id="kapittel-4-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Leverandørens plikter</span></h3><article class="legalP" id="kapittel-4-paragraf-1-ledd-1">Leverandører som inngår avtale med Nasjonal kommunikasjonsmyndighet om leveranse av funksjonell internettilgang etter en anskaffelsesprosess etter <a href="forskrift/2025-09-25-1997/§15/ledd/3">§ 15 tredje ledd</a> skal<ol class="defaultList" type="1"><li data-name="1." value="1"><article class="listArticle" id="kapittel-4-paragraf-1-ledd-1-punkt-1"><article class="legalP" id="kapittel-4-paragraf-1-ledd-1-punkt-1-ledd-1">opprettholde tilbudet til sluttbruker i minimum to år med opsjon for sluttbruker på forlengelse i inntil fem år,</article></article></li><li data-name="2." value="2"><article class="listArticle" id="kapittel-4-paragraf-1-ledd-1-punkt-2"><article class="legalP" id="kapittel-4-paragraf-1-ledd-1-punkt-2-ledd-1">tilby funksjonell internettilgang i samsvar med <a href="forskrift/2025-09-25-1997/§9">§§ 9</a> til <a href="forskrift/2025-09-25-1997/§11">11</a>.</article></article></li><li data-name="3." value="3"><article class="listArticle" id="kapittel-4-paragraf-1-ledd-1-punkt-3"><article class="legalP" id="kapittel-4-paragraf-1-ledd-1-punkt-3-ledd-1">rette feil på tjenesten uten ugrunnet opphold etter at sluttbruker har meldt fra til leverandøren eller leverandøren selv har oppdaget feilen.</article></article></li><li data-name="4." value="4"><article class="listArticle" id="kapittel-4-paragraf-1-ledd-1-punkt-4"><article class="legalP" id="kapittel-4-paragraf-1-ledd-1-punkt-4-ledd-1">som et minimum tilby betjent kundeservice på norsk, tilgjengelig per telefon i tidsrommet 0800–1600 på hverdager.</article></article></li></ol></article></article><article class="legalArticle" data-lovdata-URL="SF/forskrift/2025-09-25-1997/§13" data-name="§13" id="kapittel-4-paragraf-2"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Leverandørens rettigheter</span></h3><article class="legalP" id="kapittel-4-paragraf-2-ledd-1">Leverandøren som inngår avtale med Nasjonal kommunikasjonsmyndighet om leveranse av funksjonell internettilgang etter en anskaffelsesprosess etter <a href="forskrift/2025-09-25-1997/§15/ledd/3">§ 15 tredje ledd</a>, vil ha eiendomsrett til nett og utstyr som er anlagt og installert gjennom støtte etter forskriften, frem til bygningens tilkoblingspunkt, med mindre annet er avtalt.</article></article></section><section class="section" data-name="kap5" id="kapittel-5" data-lovdata-URL="SF/forskrift/2025-09-25-1997/KAPITTEL_5"><h2>Kapittel 5. Krav til søknaden, saksbehandlingsregler, kontroll m.m.</h2><article class="legalArticle" data-lovdata-URL="SF/forskrift/2025-09-25-1997/§14" data-name="§14" id="kapittel-5-paragraf-1"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Krav til søknad og dokumentasjon</span></h3><article class="legalP" id="kapittel-5-paragraf-1-ledd-1">Søknad om støtte skal være skriftlig og sendes til Nasjonal kommunikasjonsmyndighet.</article><article class="legalP" id="kapittel-5-paragraf-1-ledd-2">Søknaden skal blant annet inneholde informasjon om:<ol class="defaultList" type="a"><li data-name="a." value="1"><article class="listArticle" id="kapittel-5-paragraf-1-ledd-2-punkt-1"><article class="legalP" id="kapittel-5-paragraf-1-ledd-2-punkt-1-ledd-1">søkers navn og adresse,</article></article></li><li data-name="b." value="2"><article class="listArticle" id="kapittel-5-paragraf-1-ledd-2-punkt-2"><article class="legalP" id="kapittel-5-paragraf-1-ledd-2-punkt-2-ledd-1">søkers personnummer eller organisasjonsnummer,</article></article></li><li data-name="c." value="3"><article class="listArticle" id="kapittel-5-paragraf-1-ledd-2-punkt-3"><article class="legalP" id="kapittel-5-paragraf-1-ledd-2-punkt-3-ledd-1">søkers kontaktinformasjon,</article></article></li><li data-name="d." value="4"><article class="listArticle" id="kapittel-5-paragraf-1-ledd-2-punkt-4"><article class="legalP" id="kapittel-5-paragraf-1-ledd-2-punkt-4-ledd-1">elforsyning til bygningen søknaden angår,</article></article></li><li data-name="e." value="5"><article class="listArticle" id="kapittel-5-paragraf-1-ledd-2-punkt-5"><article class="legalP" id="kapittel-5-paragraf-1-ledd-2-punkt-5-ledd-1">beskrivelse av bygningens beliggenhet i forhold til nærmeste vei for biltrafikk,</article></article></li><li data-name="f." value="6"><article class="listArticle" id="kapittel-5-paragraf-1-ledd-2-punkt-6"><article class="legalP" id="kapittel-5-paragraf-1-ledd-2-punkt-6-ledd-1">beskrivelse av siktforhold og omgivelsene rundt bygningen som kan ha betydning for mobildekning eller fremføring av kabler, og</article></article></li><li data-name="g." value="7"><article class="listArticle" id="kapittel-5-paragraf-1-ledd-2-punkt-7"><article class="legalP" id="kapittel-5-paragraf-1-ledd-2-punkt-7-ledd-1">opplysninger om eventuell tidligere kontakt mellom søker og leverandører om mulig etablering av bredbåndstilgang, herunder tilgang til satellittbredbånd.</article></article></li></ol></article><article class="legalP" id="kapittel-5-paragraf-1-ledd-3">Dokumentasjon på at vilkåret etter <a href="forskrift/2025-09-25-1997/§4/ledd/1">§ 4 første ledd</a> om fast tilholdssted er oppfylt, skal vedlegges søknaden.</article><article class="legalP" id="kapittel-5-paragraf-1-ledd-4">Nasjonal kommunikasjonsmyndighet kan fastsette nærmere regler om søknadsformat, søknadsfrister og lignende.</article></article><article class="legalArticle" data-lovdata-URL="SF/forskrift/2025-09-25-1997/§15" data-name="§15" id="kapittel-5-paragraf-2"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Søknadsprosess</span></h3><article class="legalP" id="kapittel-5-paragraf-2-ledd-1">Nasjonal kommunikasjonsmyndighet vurderer om søker oppfyller vilkår for støtte.</article><article class="legalP" id="kapittel-5-paragraf-2-ledd-2">Ved vurderingen av om søker mangler et tilbud om funksjonell internettilgang, jf. <a href="forskrift/2025-09-25-1997/§4/ledd/1">§ 4 første ledd</a>, skal Nasjonal kommunikasjonsmyndighet også vektlegge om det er sannsynlig at søkeren innen rimelig tid etter søknadstidspunktet vil få tilbud om funksjonell internettilgang, i tråd med kravene i statsstøttereglene.</article><article class="legalP" id="kapittel-5-paragraf-2-ledd-3">Dersom søker oppfyller vilkårene for støtte, vil Nasjonal kommunikasjonsmyndighet innvilge søknaden og igangsette en anskaffelsesprosedyre i samsvar med <a href="lov/2016-06-17-73">anskaffelsesloven</a>, forutsatt at det finnes tilgjengelige midler.</article><article class="legalP" id="kapittel-5-paragraf-2-ledd-4">Nasjonal kommunikasjonsmyndighet skal avslå søknaden dersom det ikke finnes tilgjengelige midler.</article></article><article class="legalArticle" data-lovdata-URL="SF/forskrift/2025-09-25-1997/§16" data-name="§16" id="kapittel-5-paragraf-3"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Klage</span></h3><article class="legalP" id="kapittel-5-paragraf-3-ledd-1">Digitaliserings- og forvaltningsdepartementet er klageinstans for vedtak om støtte fattet i medhold av denne forskrift, jf. <a href="lov/1967-02-10/§28">forvaltningsloven § 28</a>.</article><article class="legalP" id="kapittel-5-paragraf-3-ledd-2">Klager fremsettes overfor Nasjonal kommunikasjonsmyndighet, jf. <a href="lov/1967-02-10/§32">forvaltningsloven § 32</a>.</article></article><article class="legalArticle" data-lovdata-URL="SF/forskrift/2025-09-25-1997/§17" data-name="§17" id="kapittel-5-paragraf-4"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Kontroll</span></h3><article class="legalP" id="kapittel-5-paragraf-4-ledd-1">Nasjonal kommunikasjonsmyndighet fører kontroll med at leverandører som mottar støtte, oppfyller vilkårene etter forskriften.</article><article class="legalP" id="kapittel-5-paragraf-4-ledd-2">Det kan gjennomføres etterhåndskontroll av leverandørene som mottar støtte.</article></article><article class="legalArticle" data-lovdata-URL="SF/forskrift/2025-09-25-1997/§18" data-name="§18" id="kapittel-5-paragraf-5"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Rapportering</span></h3><article class="legalP" id="kapittel-5-paragraf-5-ledd-1">Nasjonal kommunikasjonsmyndighet skal rapportere årlig til Digitaliserings- og forvaltningsdepartementet om hvilke tiltak som er gjennomført i medhold av forskriften.</article></article></section><section class="section" data-name="kap6" id="kapittel-6" data-lovdata-URL="SF/forskrift/2025-09-25-1997/KAPITTEL_6"><h2>Kapittel 6. Avsluttende bestemmelser</h2><article class="legalArticle" data-lovdata-URL="SF/forskrift/2025-09-25-1997/§19" data-name="§19" id="kapittel-6-paragraf-1"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Ikrafttredelse</span></h3><article class="legalP" id="kapittel-6-paragraf-1-ledd-1">Forskriften gjelder fra den tid departementet bestemmer.</article></article></section></main></body></html>