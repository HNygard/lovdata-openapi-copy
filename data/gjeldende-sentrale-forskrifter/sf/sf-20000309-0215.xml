<!DOCTYPE html><html lang="no"><head><title>Forskrift om behandling av saker etter lov om oppfinnelser av betydning for rikets forsvar.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2000-03-09-215</dd><dt class="dokid">DokumentID</dt><dd class="dokid">SF/forskrift/2000-03-09-215</dd><dt class="ministry">Departement</dt><dd class="ministry"><ul><li>Forsvarsdepartementet</li></ul></dd><dt class="subunit">Etat</dt><dd class="subunit"><ul><li>Fellesavd.</li></ul></dd><dt class="publishedIn">Publisert i</dt><dd class="publishedIn">Avd I 2000 564</dd><dt class="dateInForce">I kraft fra</dt><dd class="dateInForce">2000-03-09</dd><dt class="lastChangeInForce">Ikrafttredelse av siste endring</dt><dd class="lastChangeInForce">2013-04-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2013-03-01-246">forskrift/2013-03-01-246</a> fra 2013-04-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1953-06-26-8/§2">lov/1953-06-26-8/§2</a></li><li><a href="lov/1953-06-26-8/§11">lov/1953-06-26-8/§11</a></li><li><a href="forskrift/1999-03-12-242">forskrift/1999-03-12-242</a></li></ul></dd><dt class="titleShort">Korttittel</dt><dd class="titleShort">Forskrift om forsvarsviktige oppfinnelser</dd><dt class="title">Tittel</dt><dd class="title">Forskrift om behandling av saker etter lov om oppfinnelser av betydning for rikets forsvar.</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Forsvarsdepartementet 9. mars 2000 med hjemmel i <a href="lov/1953-06-26-8">lov av 26. juni 1953 nr. 8</a> om oppfinnelser av betydning for rikets forsvar <a href="lov/1953-06-26-8/§2">§ 2</a> første ledd tredje punktum og <a href="lov/1953-06-26-8/§11">§ 11</a>, jf. <a href="forskrift/1999-03-12-242">kgl.res. av 12. mars 1999 nr. 242</a>. <br /><strong>Endret</strong> ved <a href="forskrift/2013-03-01-246">forskrift 1 mars 2013 nr. 246</a>.</dd><dt class="refid">RefID</dt><dd class="refid">forskrift/2000-03-09-215</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om behandling av saker etter lov om oppfinnelser av betydning for rikets forsvar.</a><ul class="tocSubUl"><li><a href="#paragraf-1">§ 1. Virkeområde</a></li><li><a href="#paragraf-2">§ 2. Hva som er å anse som krigsmateriell eller for å ha direkte betydning for rikets forsvar</a></li><li><a href="#paragraf-3">§ 3. Delegering av myndighet til å fatte mulige vedtak etter forskriften</a></li><li><a href="#paragraf-4">§ 4. Plikt til å verne informasjon</a></li><li><a href="#paragraf-5">§ 5. Nytt vedtak og klage</a></li><li><a href="#paragraf-6">§ 6. Foreleggelse for myndighetene</a></li><li><a href="#paragraf-7">§ 7. Meddelelse om hemmelighold</a></li><li><a href="#paragraf-8">§ 8. Bistand fra andre organer m.m.</a></li><li><a href="#paragraf-9">§ 9. Rapportering</a></li><li><a href="#paragraf-10">§ 10. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2000-03-09-215" id="dokument"><h1>Forskrift om behandling av saker etter lov om oppfinnelser av betydning for rikets forsvar.</h1><article class="legalArticle" data-lovdata-URL="SF/forskrift/2000-03-09-215/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Denne forskrift gjelder behandling av saker om oppfinnelser som omfattes av <a href="lov/1953-06-26-8">lov av 26. juni 1953 nr. 8</a> om oppfinnelser av betydning for rikets forsvar (i denne forskrift benevnt «loven»).</article></article><article class="legalArticle" data-lovdata-URL="SF/forskrift/2000-03-09-215/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Hva som er å anse som krigsmateriell eller for å ha direkte betydning for rikets forsvar</span></h2><article class="legalP" id="paragraf-2-ledd-1">Materiell eller oppfinnelser anses som krigsmateriell eller for å ha direkte betydning for rikets forsvar i henhold til <a href="forskrift/2000-03-09-215/§2">lovens § 2</a> dersom:<ol class="defaultList" type="1"><li data-name="1." value="1"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">Materiellet eller oppfinnelsen er særskilt egnet for eller særskilt bestemt for bruk i krig, og</article></article></li><li data-name="2." value="2"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">Materiellet/oppfinnelsen kan sies å falle inn under en av de følgende kategorier: <ol class="defaultList" type="a"><li data-name="a." value="1"><article class="listArticle" id="paragraf-2-ledd-1-punkt-2-ledd-1-punkt-1"><article class="legalP" id="paragraf-2-ledd-1-punkt-2-ledd-1-punkt-1-ledd-1">Våpen med tilbehør av enhver art, herunder ammunisjon, og lignende materiell med sprengvirkning, brannstiftende virkning, varmevirkning, røykvirkning, lysvirkning, lydvirkning, radioaktiv virkning eller stridsgassvirkning.</article></article></li><li data-name="b." value="2"><article class="listArticle" id="paragraf-2-ledd-1-punkt-2-ledd-1-punkt-2"><article class="legalP" id="paragraf-2-ledd-1-punkt-2-ledd-1-punkt-2-ledd-1">Biologiske eller kjemiske stridsmidler, samt materiell for konstatering, identifisering eller måling av radioaktive, biologiske eller kjemiske stridsmidler.</article></article></li><li data-name="c." value="3"><article class="listArticle" id="paragraf-2-ledd-1-punkt-2-ledd-1-punkt-3"><article class="legalP" id="paragraf-2-ledd-1-punkt-2-ledd-1-punkt-3-ledd-1">Materiell for ildledning, observasjon (herunder fotomateriell mv.), beregning, oppklaring og varsling av mål, materiell for sikkerhetstjenesten i samband med dette.</article></article></li><li data-name="d." value="4"><article class="listArticle" id="paragraf-2-ledd-1-punkt-2-ledd-1-punkt-4"><article class="legalP" id="paragraf-2-ledd-1-punkt-2-ledd-1-punkt-4-ledd-1">Materiell til vern mot observasjon, oppklaring eller annen iakttakelse.</article></article></li><li data-name="e." value="5"><article class="listArticle" id="paragraf-2-ledd-1-punkt-2-ledd-1-punkt-5"><article class="legalP" id="paragraf-2-ledd-1-punkt-2-ledd-1-punkt-5-ledd-1">Navigasjonsmateriell og materiell til kontroll, målsøkning eller styring av hvilken som helst type våpen.</article></article></li><li data-name="f." value="6"><article class="listArticle" id="paragraf-2-ledd-1-punkt-2-ledd-1-punkt-6"><article class="legalP" id="paragraf-2-ledd-1-punkt-2-ledd-1-punkt-6-ledd-1">Materiell som kan nyttes av eller er av betydning for sambandstjenesten.</article></article></li><li data-name="g." value="7"><article class="listArticle" id="paragraf-2-ledd-1-punkt-2-ledd-1-punkt-7"><article class="legalP" id="paragraf-2-ledd-1-punkt-2-ledd-1-punkt-7-ledd-1">Anleggs-, brøyte- eller rydningsmaskiner samt oversettings- og brumateriell.</article></article></li><li data-name="h." value="8"><article class="listArticle" id="paragraf-2-ledd-1-punkt-2-ledd-1-punkt-8"><article class="legalP" id="paragraf-2-ledd-1-punkt-2-ledd-1-punkt-8-ledd-1">Transportmidler og anordninger av alle slags skip, fly eller biler, med eller uten stridsmidler.</article></article></li><li data-name="i." value="9"><article class="listArticle" id="paragraf-2-ledd-1-punkt-2-ledd-1-punkt-9"><article class="legalP" id="paragraf-2-ledd-1-punkt-2-ledd-1-punkt-9-ledd-1">Materiell og konstruksjoner til vern mot våpen og stridsmidler av alle slag.</article></article></li><li data-name="j." value="10"><article class="listArticle" id="paragraf-2-ledd-1-punkt-2-ledd-1-punkt-10"><article class="legalP" id="paragraf-2-ledd-1-punkt-2-ledd-1-punkt-10-ledd-1">Materiell for villedning.</article></article></li><li data-name="k." value="11"><article class="listArticle" id="paragraf-2-ledd-1-punkt-2-ledd-1-punkt-11"><article class="legalP" id="paragraf-2-ledd-1-punkt-2-ledd-1-punkt-11-ledd-1">Materiell for og mot forstyrrelse av sambandstjenesten, radar eller andre lokaliseringsmidler.</article></article></li><li data-name="l." value="12"><article class="listArticle" id="paragraf-2-ledd-1-punkt-2-ledd-1-punkt-12"><article class="legalP" id="paragraf-2-ledd-1-punkt-2-ledd-1-punkt-12-ledd-1">Materiell for og mot forstyrrelse av ildledning, varsling, navigering eller målsøkning.</article></article></li></ol></article></article></li></ol></article></article><article class="legalArticle" data-lovdata-URL="SF/forskrift/2000-03-09-215/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Delegering av myndighet til å fatte mulige vedtak etter forskriften</span></h2><article class="legalP" id="paragraf-3-ledd-1">Forsvarets overkommando delegeres myndighet til å:<ol class="defaultList" type="a"><li data-name="a." value="1"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">Beslutte at en oppfinnelse skal gjøres kjent, jf. <a href="forskrift/2000-03-09-215/§2">lovens § 2</a> andre ledd, første punktum og tredje ledd.</article></article></li><li data-name="b." value="2"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">Forlenge fristen etter <a href="forskrift/2000-03-09-215/§2">lovens § 2</a> andre ledd, andre punktum.</article></article></li><li data-name="c." value="3"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">Gi tillatelser som nevnt i <a href="forskrift/2000-03-09-215/§3">lovens § 3</a> andre ledd, første punktum.</article></article></li><li data-name="d." value="4"><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1">Gi bemyndigelser som nevnt i <a href="forskrift/2000-03-09-215/§3">lovens § 3</a> andre ledd, andre punktum.</article></article></li><li data-name="e." value="5"><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1">Avgjøre om en oppfinnelse kan antas å være av betydning for rikets forsvar og kreve opplysninger som nevnt i <a href="forskrift/2000-03-09-215/§4">lovens § 4</a>.</article></article></li><li data-name="f." value="6"><article class="listArticle" id="paragraf-3-ledd-1-punkt-6"><article class="legalP" id="paragraf-3-ledd-1-punkt-6-ledd-1">Foreta ettersyn som nevnt i <a href="forskrift/2000-03-09-215/§5">lovens § 5</a>.</article></article></li><li data-name="g." value="7"><article class="listArticle" id="paragraf-3-ledd-1-punkt-7"><article class="legalP" id="paragraf-3-ledd-1-punkt-7-ledd-1">Treffe vedtak om avståelse til eie eller bruk for det offentlige eller andre, samt treffe øvrige vedtak om forbud og påbud etter <a href="forskrift/2000-03-09-215/§6">lovens § 6</a>.</article></article></li><li data-name="h." value="8"><article class="listArticle" id="paragraf-3-ledd-1-punkt-8"><article class="legalP" id="paragraf-3-ledd-1-punkt-8-ledd-1">Treffe vedtak om hemmelighold av patentsøknad og patent etter <a href="forskrift/2000-03-09-215/§7">lovens § 7</a> første ledd, første punktum.</article></article></li><li data-name="i." value="9"><article class="listArticle" id="paragraf-3-ledd-1-punkt-9"><article class="legalP" id="paragraf-3-ledd-1-punkt-9-ledd-1">Bestemme at oppfinnelsen skal holdes hemmelig etter at patentet er trådt ut av kraft, jf. <a href="forskrift/2000-03-09-215/§7">lovens § 7</a> første ledd, sjette punktum.</article></article></li><li data-name="j." value="10"><article class="listArticle" id="paragraf-3-ledd-1-punkt-10"><article class="legalP" id="paragraf-3-ledd-1-punkt-10-ledd-1">Oppheve vedtak og bestemmelse som nevnt i bokstavene g og h, jf. <a href="forskrift/2000-03-09-215/§7">lovens § 7</a> andre ledd, første punktum.</article></article></li></ol></article></article><article class="legalArticle" data-lovdata-URL="SF/forskrift/2000-03-09-215/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Plikt til å verne informasjon</span></h2><article class="legalP" id="paragraf-4-ledd-1">Dersom Forsvarets overkommando finner at en oppfinner eller rettighetshaver helt eller delvis kan råde over oppfinnelse som omfattes av loven, kan Forsvarets overkommando pålegge oppfinner eller rettighetshaver å verne informasjon om oppfinnelsen i samsvar med reglene for oppfinnelsens gradering eller mulige gradering.</article><article class="legalP" id="paragraf-4-ledd-2">Vil tiltak for sikring av informasjon etter første ledd medføre uforholdsmessige utgifter eller ulemper, kan Forsvarets overkommando bestemme at informasjonen skal oppbevares på et sted hvor nødvendige sikringstiltak allerede er gjennomført eller kan gjennomføres uten vesentlige merkostnader.</article></article><article class="legalArticle" data-lovdata-URL="SF/forskrift/2000-03-09-215/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Nytt vedtak og klage</span></h2><article class="legalP" id="paragraf-5-ledd-1">Det påligger Forsvarets overkommando fortløpende å vurdere om forføyninger som nevnt i <a href="forskrift/2000-03-09-215/§3">§ 3</a> fortsatt bør opprettholdes. Såfremt de hensyn som begrunnet forføyningen ikke lenger foreligger, skal det fattes nytt vedtak. Offentliggjøring skal skje når grunnlaget for hemmelighold ikke lenger er til stede.</article><article class="legalP" id="paragraf-5-ledd-2">Vedtak truffet i medhold av <a href="forskrift/2000-03-09-215/§3">§ 3</a> kan påklages til Forsvarsdepartementet.</article></article><article class="legalArticle" data-lovdata-URL="SF/forskrift/2000-03-09-215/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Foreleggelse for myndighetene</span></h2><article class="legalP" id="paragraf-6-ledd-1">Fullstendig skriftlig fremstilling av oppfinnelsen, jf. <a href="forskrift/2000-03-09-215/§3">lovens § 3</a> første ledd, inngis til Forsvarets overkommando, dersom ikke patentsøknad på vanlig måte inngis til Patentstyret. Patentstyret plikter å underrette Forsvarets overkommando om innkomne patentsøknader for oppfinnelser som anses å være av betydning for rikets forsvar, jf. <a href="forskrift/2000-03-09-215/§5">lovens § 5</a>.</article><article class="legalP" id="paragraf-6-ledd-2">Søknad om hemmeligholdelse av en oppfinnelse fremsettes for Forsvarets overkommando.</article><article class="changesToParent">Endret ved <a href="forskrift/2013-03-01-246">forskrift 1 mars 2013 nr. 246</a> (i kraft 1 april 2013).</article></article><article class="legalArticle" data-lovdata-URL="SF/forskrift/2000-03-09-215/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Meddelelse om hemmelighold</span></h2><article class="legalP" id="paragraf-7-ledd-1">Vedtak om hemmelighold og opphevelse av hemmelighold for patentsøknad eller patent meddeles eier av og/eller rettighetshaver til oppfinnelsen, eller vedkommendes fullmektig, samt Patentstyret.</article></article><article class="legalArticle" data-lovdata-URL="SF/forskrift/2000-03-09-215/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Bistand fra andre organer m.m.</span></h2><article class="legalP" id="paragraf-8-ledd-1">Forsvarets forskningsinstitutt og Patentstyret skal etter anmodning fra Forsvarets overkommando bistå i behandlingen av saker som omfattes av denne forskrift.</article><article class="legalP" id="paragraf-8-ledd-2">Når det finnes påkrevet, kan Forsvarets overkommando henvende seg til andre myndigheter, institusjoner eller personer for bistand.</article><article class="legalP" id="paragraf-8-ledd-3">Forsvarets overkommando kan gi nærmere bestemmelser om hvorledes bistanden skal foregå.</article></article><article class="legalArticle" data-lovdata-URL="SF/forskrift/2000-03-09-215/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Rapportering</span></h2><article class="legalP" id="paragraf-9-ledd-1">Forsvarets overkommando skal hvert år innen 15. september inngi en skriftlig rapport til Forsvarsdepartementet, der det redegjøres for den virksomhet som har funnet sted og de forføyninger som er truffet i medhold av loven og denne forskrift i det foregående budsjettår.</article></article><article class="legalArticle" data-lovdata-URL="SF/forskrift/2000-03-09-215/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse</span></h2><article class="legalP" id="paragraf-10-ledd-1">Denne forskrift trer i kraft straks.</article></article></main></body></html>