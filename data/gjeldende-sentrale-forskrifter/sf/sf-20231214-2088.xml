<!DOCTYPE html><html lang="nb"><head><title>Forskrift til voldserstatningsloven (voldserstatningsforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2023-12-14-2088</dd><dt class="dokid">DokumentID</dt><dd class="dokid">SF/forskrift/2023-12-14-2088</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="subunit">Etat</dt><dd class="subunit"><ul><li>Sivilavdelingen</li></ul></dd><dt class="dateInForce">I kraft fra</dt><dd class="dateInForce">2024-01-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2024-03-21</dd><dt class="lastChangedBy">Sist endret ved</dt><dd class="lastChangedBy"><a href="forskrift/2024-03-21-514">forskrift/2024-03-21-514</a></dd><dt class="basedOn">Hjemmel</dt><dd class="basedOn"><ul><li><a href="lov/2022-06-17-57/§7">lov/2022-06-17-57/§7</a></li><li><a href="lov/2022-06-17-57/§10">lov/2022-06-17-57/§10</a></li><li><a href="lov/2022-06-17-57/§11">lov/2022-06-17-57/§11</a></li><li><a href="lov/2022-06-17-57/§15">lov/2022-06-17-57/§15</a></li><li><a href="forskrift/2022-06-17-1050">forskrift/2022-06-17-1050</a></li><li><a href="forskrift/2023-09-01-1386">forskrift/2023-09-01-1386</a></li></ul></dd><dt class="dateOfPublication">Kunngjort</dt><dd class="dateOfPublication">2023-12-18 15:10</dd><dt class="titleShort">Korttittel</dt><dd class="titleShort">Voldserstatningsforskriften</dd><dt class="title">Tittel</dt><dd class="title">Forskrift til voldserstatningsloven (voldserstatningsforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Justis- og beredskapsdepartementet 14. desember 2023 med hjemmel i <a href="lov/2022-06-17-57/§7">lov 17. juni 2022 nr. 57 om erstatning fra staten til voldsutsatte (voldserstatningsloven) § 7</a>, <a href="lov/2022-06-17-57/§10">§ 10</a>, <a href="lov/2022-06-17-57/§11">§ 11</a> og <a href="lov/2022-06-17-57/§15">§ 15</a>, jf. <a href="forskrift/2022-06-17-1050">delegeringsvedtak 17. juni 2022 nr. 1050</a> og <a href="forskrift/2023-09-01-1386">delegeringsvedtak 1. september 2023 nr. 1386</a>. <br /> <strong>Endret</strong> ved forskrift <a href="forskrift/2024-03-21-514">21 mars 2024 nr. 514</a>.</dd><dt class="refid">RefID</dt><dd class="refid">forskrift/2023-12-14-2088</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift til voldserstatningsloven (voldserstatningsforskriften)</a><ul class="tocSubUl"><li><a href="#kapittel-1" data-child-interval="§§ 1 – 3">Kapittel 1. Saksbehandlingsregler</a><ul class="tocSubUl"><li><a href="#kapittel-1-paragraf-1">§ 1. Krav til søknad om voldserstatning</a></li><li><a href="#kapittel-1-paragraf-2">§ 2. Orientering ved partsinnsyn</a></li><li><a href="#kapittel-1-paragraf-3">§ 3. Behandling av personopplysninger</a></li></ul></li><li><a href="#kapittel-2" data-child-interval="§§ 4 – 7">Kapittel 2. Bruk av sakkyndig og dekning av utgifter til advokat</a><ul class="tocSubUl"><li><a href="#kapittel-2-paragraf-1">§ 4. Krav til den sakkyndiges kompetanse</a></li><li><a href="#kapittel-2-paragraf-2">§ 5. Krav til den sakkyndiges mandat</a></li><li><a href="#kapittel-2-paragraf-3">§ 6. Krav til spesialisterklæringen</a></li><li><a href="#kapittel-2-paragraf-4">§ 7. Dekning av utgifter til advokat</a></li></ul></li><li><a href="#kapittel-3" data-child-interval="§§ 8 – 11">Kapittel 3. Ettergivelse av forsinkelsesrenter på statens regresskrav mens skadevolderen gjennomfører fengselsstraff eller forvaring</a><ul class="tocSubUl"><li><a href="#kapittel-3-paragraf-1">§ 8. Ettergivelse av påløpte forsinkelsesrenter på statens regresskrav mot skadevolderen</a></li><li><a href="#kapittel-3-paragraf-2">§ 9. Krav til søknad om ettergivelse av forsinkelsesrenter</a></li><li><a href="#kapittel-3-paragraf-3">§ 10. Ettergivelsesmyndighet og klageinstans</a></li><li><a href="#kapittel-3-paragraf-4">§ 11. Nedskriving og tilbakebetaling av forsinkelsesrenter</a></li></ul></li><li><a href="#kapittel-4" data-child-interval="§§ 12 – 16">Kapittel 4. Erstatning til barn som har opplevd vold mot en nærstående</a><ul class="tocSubUl"><li><a href="#kapittel-4-paragraf-1">§ 12. Barns rett til erstatning ved opplevd vold mot en nærstående</a></li><li><a href="#kapittel-4-paragraf-2">§ 13. Hva som kan kreves erstattet av staten</a></li><li><a href="#kapittel-4-paragraf-3">§ 14. Søknadsfrist</a></li><li><a href="#kapittel-4-paragraf-4">§ 15. Voldserstatningsmyndighetenes behandling av erstatningskravet</a></li><li><a href="#kapittel-4-paragraf-5">§ 16. Forholdet til andre bestemmelser i voldserstatningsloven</a></li></ul></li><li><a href="#kapittel-5" data-child-interval="§§ 17 – 18">Kapittel 5. Overgangsregler og ikrafttredelse</a><ul class="tocSubUl"><li><a href="#kapittel-5-paragraf-1">§ 17. Overgangsregler</a></li><li><a href="#kapittel-5-paragraf-2">§ 18. Ikrafttredelse</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/2023-12-14-2088" id="dokument"><h1>Forskrift til voldserstatningsloven (voldserstatningsforskriften)</h1><section class="section" data-name="kap1" id="kapittel-1" data-lovdata-URL="SF/forskrift/2023-12-14-2088/KAPITTEL_1"><h2>Kapittel 1. Saksbehandlingsregler</h2><article class="legalArticle" data-lovdata-URL="SF/forskrift/2023-12-14-2088/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Krav til søknad om voldserstatning</span></h3><article class="legalP" id="kapittel-1-paragraf-1-ledd-1">Søknad om voldserstatning etter <a href="lov/2022-06-17-57/§7">voldserstatningsloven § 7</a>, <a href="lov/2022-06-17-57/§8">§ 8</a> og <a href="lov/2022-06-17-57/§15">§ 15</a> skal inneholde relevante opplysninger om og eventuell dokumentasjon på<ol class="defaultList" type="a"><li data-name="a." value="1"><article class="listArticle" id="kapittel-1-paragraf-1-ledd-1-punkt-1"><article class="legalP" id="kapittel-1-paragraf-1-ledd-1-punkt-1-ledd-1">den voldsutsattes eller dennes etterlattes personalia og kontaktinformasjon</article></article></li><li data-name="b." value="2"><article class="listArticle" id="kapittel-1-paragraf-1-ledd-1-punkt-2"><article class="legalP" id="kapittel-1-paragraf-1-ledd-1-punkt-2-ledd-1">politidistriktet som etterforsket saken eller anmeldelsesnummer dersom det er kjent</article></article></li><li data-name="c." value="3"><article class="listArticle" id="kapittel-1-paragraf-1-ledd-1-punkt-3"><article class="legalP" id="kapittel-1-paragraf-1-ledd-1-punkt-3-ledd-1">den påståtte skadevolderens personalia og kontaktinformasjon dersom det er kjent</article></article></li><li data-name="d." value="4"><article class="listArticle" id="kapittel-1-paragraf-1-ledd-1-punkt-4"><article class="legalP" id="kapittel-1-paragraf-1-ledd-1-punkt-4-ledd-1">voldshandlingen</article></article></li><li data-name="e." value="5"><article class="listArticle" id="kapittel-1-paragraf-1-ledd-1-punkt-5"><article class="legalP" id="kapittel-1-paragraf-1-ledd-1-punkt-5-ledd-1">skader den voldsutsatte er påført som følge av voldshandlingen</article></article></li><li data-name="f." value="6"><article class="listArticle" id="kapittel-1-paragraf-1-ledd-1-punkt-6"><article class="legalP" id="kapittel-1-paragraf-1-ledd-1-punkt-6-ledd-1">hva det kreves erstatning for</article></article></li><li data-name="g." value="7"><article class="listArticle" id="kapittel-1-paragraf-1-ledd-1-punkt-7"><article class="legalP" id="kapittel-1-paragraf-1-ledd-1-punkt-7-ledd-1">erstatning som den voldsutsatte tidligere har fått utbetalt som følge av voldshandlingen</article></article></li><li data-name="h." value="8"><article class="listArticle" id="kapittel-1-paragraf-1-ledd-1-punkt-8"><article class="legalP" id="kapittel-1-paragraf-1-ledd-1-punkt-8-ledd-1">andre ytelser som den voldsutsatte har fått eller kommer til å få som følge av voldshandlingen, og som er relevante med hensyn til fradragsregelen i <a href="lov/1969-06-13-26/§3-1">skadeerstatningsloven § 3-1</a> tredje ledd</article></article></li><li data-name="i." value="9"><article class="listArticle" id="kapittel-1-paragraf-1-ledd-1-punkt-9"><article class="legalP" id="kapittel-1-paragraf-1-ledd-1-punkt-9-ledd-1">kontonummer og kontoinnehaver til kontoen erstatningen skal utbetales til.</article></article></li></ol></article></article><article class="legalArticle" data-lovdata-URL="SF/forskrift/2023-12-14-2088/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Orientering ved partsinnsyn</span></h3><article class="legalP" id="kapittel-1-paragraf-2-ledd-1">Dersom en part får helt eller delvis innsyn i en sak etter <a href="lov/2022-06-17-57/§7">voldserstatningsloven § 7</a>, <a href="lov/2022-06-17-57/§8">§ 8</a> eller <a href="lov/2022-06-17-57/§15">§ 15</a>, skal den andre parten orienteres om hvilke opplysninger det er gitt innsyn i.</article></article><article class="legalArticle" data-lovdata-URL="SF/forskrift/2023-12-14-2088/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Behandling av personopplysninger</span></h3><article class="legalP" id="kapittel-1-paragraf-3-ledd-1">Voldserstatningsmyndighetene kan behandle personopplysninger, også personopplysninger som nevnt i <a href="lov/2018-06-15-38/gdpr/a9">personvernforordningen artikkel 9</a> og <a href="lov/2018-06-15-38/gdpr/a10">10</a>, når det er nødvendig for å utøve myndighet eller utføre andre oppgaver etter <a href="lov/2022-06-17-57">voldserstatningsloven</a>. Opplysningene kan brukes til administrasjon, saksbehandling, utredning og utarbeiding av statistikk.</article><article class="legalP" id="kapittel-1-paragraf-3-ledd-2">Voldserstatningsmyndighetene er ansvarlig for at behandling av personopplysninger som nevnt i første ledd skjer i henhold til <a href="lov/2018-06-15-38">personopplysningsloven</a>.</article></article></section><section class="section" data-name="kap2" id="kapittel-2" data-lovdata-URL="SF/forskrift/2023-12-14-2088/KAPITTEL_2"><h2>Kapittel 2. Bruk av sakkyndig og dekning av utgifter til advokat</h2><article class="legalArticle" data-lovdata-URL="SF/forskrift/2023-12-14-2088/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Krav til den sakkyndiges kompetanse</span></h3><article class="legalP" id="kapittel-2-paragraf-1-ledd-1">En sakkyndig som oppnevnes etter <a href="lov/2022-06-17-57/§10">voldserstatningsloven § 10</a> andre ledd, skal være godkjent spesialist innenfor fagområdet for erklæringen, ha autorisasjon etter <a href="lov/1999-07-02-64/§48">helsepersonelloven § 48</a>, jf. <a href="lov/1999-07-02-64/§48a">§ 48a</a> og <a href="lov/1999-07-02-64/§53">§ 53</a>, og være eller nylig ha vært i aktiv klinisk virksomhet. En vitenskapelig stilling innenfor fagområdet for erklæringen kan etter en konkret vurdering oppfylle kravet til aktiv klinisk virksomhet.</article></article><article class="legalArticle" data-lovdata-URL="SF/forskrift/2023-12-14-2088/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Krav til den sakkyndiges mandat</span></h3><article class="legalP" id="kapittel-2-paragraf-2-ledd-1">Kontoret for voldsoffererstatning skal utforme et skriftlig mandat til den sakkyndige, og i mandatet<ol class="defaultList" type="a"><li data-name="a." value="1"><article class="listArticle" id="kapittel-2-paragraf-2-ledd-1-punkt-1"><article class="legalP" id="kapittel-2-paragraf-2-ledd-1-punkt-1-ledd-1">angi presist hva den sakkyndige skal vurdere</article></article></li><li data-name="b." value="2"><article class="listArticle" id="kapittel-2-paragraf-2-ledd-1-punkt-2"><article class="legalP" id="kapittel-2-paragraf-2-ledd-1-punkt-2-ledd-1">angi kravene i <a href="forskrift/2023-12-14-2088/§6">§ 6</a></article></article></li><li data-name="c." value="3"><article class="listArticle" id="kapittel-2-paragraf-2-ledd-1-punkt-3"><article class="legalP" id="kapittel-2-paragraf-2-ledd-1-punkt-3-ledd-1">opplyse om at erklæringen skal være en helsefaglig uttalelse, og at den sakkyndige ikke skal vurdere eller svare på rettslige spørsmål</article></article></li><li data-name="d." value="4"><article class="listArticle" id="kapittel-2-paragraf-2-ledd-1-punkt-4"><article class="legalP" id="kapittel-2-paragraf-2-ledd-1-punkt-4-ledd-1">opplyse om oppdragets omfang og fristen for avslutning av arbeidet.</article></article></li></ol></article><article class="changesToParent">Endret ved forskrift <a href="forskrift/2024-03-21-514">21 mars 2024 nr. 514</a>.</article></article><article class="legalArticle" data-lovdata-URL="SF/forskrift/2023-12-14-2088/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Krav til spesialisterklæringen</span></h3><article class="legalP" id="kapittel-2-paragraf-3-ledd-1">Den sakkyndige skal i den skriftlige erklæringen<ol class="defaultList" type="a"><li data-name="a." value="1"><article class="listArticle" id="kapittel-2-paragraf-3-ledd-1-punkt-1"><article class="legalP" id="kapittel-2-paragraf-3-ledd-1-punkt-1-ledd-1">vurdere sin habilitet</article></article></li><li data-name="b." value="2"><article class="listArticle" id="kapittel-2-paragraf-3-ledd-1-punkt-2"><article class="legalP" id="kapittel-2-paragraf-3-ledd-1-punkt-2-ledd-1">skille klart mellom premisser, vurderinger og konklusjon</article></article></li><li data-name="c." value="3"><article class="listArticle" id="kapittel-2-paragraf-3-ledd-1-punkt-3"><article class="legalP" id="kapittel-2-paragraf-3-ledd-1-punkt-3-ledd-1">presisere de faktiske forholdene og redegjøre for relevant medisinsk dokumentasjon som erklæringen bygger på</article></article></li><li data-name="d." value="4"><article class="listArticle" id="kapittel-2-paragraf-3-ledd-1-punkt-4"><article class="legalP" id="kapittel-2-paragraf-3-ledd-1-punkt-4-ledd-1">besvare problemstillingene i mandatet, basert på allment anerkjent metode og klinisk praksis</article></article></li><li data-name="e." value="5"><article class="listArticle" id="kapittel-2-paragraf-3-ledd-1-punkt-5"><article class="legalP" id="kapittel-2-paragraf-3-ledd-1-punkt-5-ledd-1">belyse usikkerhetsmomenter og eventuelle feilkilder</article></article></li><li data-name="f." value="6"><article class="listArticle" id="kapittel-2-paragraf-3-ledd-1-punkt-6"><article class="legalP" id="kapittel-2-paragraf-3-ledd-1-punkt-6-ledd-1">angi metoden som er benyttet, og vise til relevante kilder og studier.</article></article></li></ol></article></article><article class="legalArticle" data-lovdata-URL="SF/forskrift/2023-12-14-2088/§7" data-name="§7" id="kapittel-2-paragraf-4"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Dekning av utgifter til advokat</span></h3><article class="legalP" id="kapittel-2-paragraf-4-ledd-1">Advokatutgifter dekkes etter den offentlige salærsatsen som gjelder på vedtakstidspunktet.</article><article class="legalP" id="kapittel-2-paragraf-4-ledd-2">En søknad om dekning av utgifter til advokat skal angi hvor mange timer som søkes dekket. Søknaden skal dokumenteres med en spesifisert timeliste.</article><article class="legalP" id="kapittel-2-paragraf-4-ledd-3">Kontoret for voldsoffererstatning treffer vedtak om dekning av utgifter til advokat. Vedtaket kan påklages til Statens sivilrettsforvaltning.</article></article></section><section class="section" data-name="kap3" id="kapittel-3" data-lovdata-URL="SF/forskrift/2023-12-14-2088/KAPITTEL_3"><h2>Kapittel 3. Ettergivelse av forsinkelsesrenter på statens regresskrav mens skadevolderen gjennomfører fengselsstraff eller forvaring</h2><article class="legalArticle" data-lovdata-URL="SF/forskrift/2023-12-14-2088/§8" data-name="§8" id="kapittel-3-paragraf-1"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Ettergivelse av påløpte forsinkelsesrenter på statens regresskrav mot skadevolderen</span></h3><article class="legalP" id="kapittel-3-paragraf-1-ledd-1">Forsinkelsesrenter som løper på statens regresskrav etter <a href="lov/2022-06-17-57">voldserstatningsloven</a> mens skadevolderen gjennomfører fengselsstraff eller forvaring etter <a href="lov/2001-05-18-21/§10">straffegjennomføringsloven § 10</a>, skal ettergis etter søknad.</article></article><article class="legalArticle" data-lovdata-URL="SF/forskrift/2023-12-14-2088/§9" data-name="§9" id="kapittel-3-paragraf-2"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Krav til søknad om ettergivelse av forsinkelsesrenter</span></h3><article class="legalP" id="kapittel-3-paragraf-2-ledd-1">Søknad om ettergivelse av forsinkelsesrenter skal fremsettes av skadevolderen overfor Kontoret for voldsoffererstatning innen ett år etter straffegjennomføringens siste dag.</article><article class="legalP" id="kapittel-3-paragraf-2-ledd-2">Søknaden skal inneholde følgende opplysninger og dokumentasjon:<ol class="defaultList" type="a"><li data-name="a." value="1"><article class="listArticle" id="kapittel-3-paragraf-2-ledd-2-punkt-1"><article class="legalP" id="kapittel-3-paragraf-2-ledd-2-punkt-1-ledd-1">søkerens personalia og kontaktinformasjon</article></article></li><li data-name="b." value="2"><article class="listArticle" id="kapittel-3-paragraf-2-ledd-2-punkt-2"><article class="legalP" id="kapittel-3-paragraf-2-ledd-2-punkt-2-ledd-1">soningsattest fra kriminalomsorgen som dokumenterer hele perioden det søkes om ettergivelse for, medregnet mulig varetektsopphold</article></article></li><li data-name="c." value="3"><article class="listArticle" id="kapittel-3-paragraf-2-ledd-2-punkt-3"><article class="legalP" id="kapittel-3-paragraf-2-ledd-2-punkt-3-ledd-1">dokumentasjon på eventuelle nedbetalinger foretatt før eller under straffegjennomføringen, inkludert dato og beløp.</article></article></li></ol></article><article class="legalP" id="kapittel-3-paragraf-2-ledd-3">Kriminalomsorgen skal utstede soningsattest på forespørsel fra skadevolderen. Dokumentasjon som nevnt i bokstav b og c kan ettersendes dersom søknad fremsettes før straffegjennomføringen er fullført.</article></article><article class="legalArticle" data-lovdata-URL="SF/forskrift/2023-12-14-2088/§10" data-name="§10" id="kapittel-3-paragraf-3"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Ettergivelsesmyndighet og klageinstans</span></h3><article class="legalP" id="kapittel-3-paragraf-3-ledd-1">Kontoret for voldsoffererstatning treffer vedtak om ettergivelse av forsinkelsesrenter på statens regresskrav. Vedtaket kan påklages til Statens sivilrettsforvaltning.</article></article><article class="legalArticle" data-lovdata-URL="SF/forskrift/2023-12-14-2088/§11" data-name="§11" id="kapittel-3-paragraf-4"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Nedskriving og tilbakebetaling av forsinkelsesrenter</span></h3><article class="legalP" id="kapittel-3-paragraf-4-ledd-1">Ettergitte forsinkelsesrenter skal nedskrives på rentekravet dersom skadevolderen ikke har nedbetalt hele kravet under straffegjennomføringen, og vilkårene for ettergivelse er oppfylt.</article><article class="legalP" id="kapittel-3-paragraf-4-ledd-2">Dersom hele kravet ble nedbetalt under straffegjennomføringen, og vilkårene for ettergivelse er oppfylt, skal skadevolderen få tilbakebetalt innbetalte forsinkelsesrenter som påløp under straffegjennomføringen.</article><article class="legalP" id="kapittel-3-paragraf-4-ledd-3">Voldserstatningsmyndighetene beslutter tilbakebetaling i vedtaket om ettergivelse av forsinkelsesrentene. Statens innkrevingssentral utfører tilbakebetalingen.</article></article></section><section class="section" data-name="kap4" id="kapittel-4" data-lovdata-URL="SF/forskrift/2023-12-14-2088/KAPITTEL_4"><h2>Kapittel 4. Erstatning til barn som har opplevd vold mot en nærstående</h2><article class="legalArticle" data-lovdata-URL="SF/forskrift/2023-12-14-2088/§12" data-name="§12" id="kapittel-4-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Barns rett til erstatning ved opplevd vold mot en nærstående</span></h3><article class="legalP" id="kapittel-4-paragraf-1-ledd-1">Barn som har opplevd vold mot en nærstående, har rett til erstatning fra staten dersom handlingen som den nærstående ble utsatt for, omfattes av <a href="lov/2022-06-17-57/§1">voldserstatningsloven § 1</a> og <a href="lov/2022-06-17-57/§3">§ 3</a>.</article><article class="legalP" id="kapittel-4-paragraf-1-ledd-2">Med en nærstående menes<ol class="defaultList" type="a"><li data-name="a." value="1"><article class="listArticle" id="kapittel-4-paragraf-1-ledd-2-punkt-1"><article class="legalP" id="kapittel-4-paragraf-1-ledd-2-punkt-1-ledd-1">barnets slektninger i rett oppstigende linje</article></article></li><li data-name="b." value="2"><article class="listArticle" id="kapittel-4-paragraf-1-ledd-2-punkt-2"><article class="legalP" id="kapittel-4-paragraf-1-ledd-2-punkt-2-ledd-1">søsken</article></article></li><li data-name="c." value="3"><article class="listArticle" id="kapittel-4-paragraf-1-ledd-2-punkt-3"><article class="legalP" id="kapittel-4-paragraf-1-ledd-2-punkt-3-ledd-1">personer i barnets husstand eller</article></article></li><li data-name="d." value="4"><article class="listArticle" id="kapittel-4-paragraf-1-ledd-2-punkt-4"><article class="legalP" id="kapittel-4-paragraf-1-ledd-2-punkt-4-ledd-1">personer som barnet er i omsorg hos.</article></article></li></ol></article><article class="legalP" id="kapittel-4-paragraf-1-ledd-3">Erstatning etter første ledd kan bare tilkjennes dersom voldshandlingen mot den nærstående er anmeldt, og straffesaken er avsluttet. Kravet om at straffesaken må være avsluttet gjelder ikke dersom det vil være uforholdsmessig tyngende for barnet å vente med å få erstatningskravet behandlet til straffesaken er avsluttet, jf. <a href="lov/2022-06-17-57/§7">voldserstatningsloven § 7</a> første ledd bokstav d.</article></article><article class="legalArticle" data-lovdata-URL="SF/forskrift/2023-12-14-2088/§13" data-name="§13" id="kapittel-4-paragraf-2"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Hva som kan kreves erstattet av staten</span></h3><article class="legalP" id="kapittel-4-paragraf-2-ledd-1">Barnet har rett til oppreisning fra staten som fastsettes til det som er rimelig ut fra påført tort og smerte og for annen krenking eller skade av ikke-økonomisk art.</article><article class="legalP" id="kapittel-4-paragraf-2-ledd-2">Dersom barnet er påført personskade som følge av opplevd vold mot en nærstående, har barnet også rett til erstatning fra staten for utgifter og inntektstap etter <a href="lov/1969-06-13-26/§3-1">skadeserstatningsloven § 3-1</a> og <a href="lov/1969-06-13-26/§3-2a">§ 3-2a</a> og menerstatning etter <a href="lov/1969-06-13-26/§3-2">skadeserstatningsloven § 3-2</a>.</article><article class="legalP" id="kapittel-4-paragraf-2-ledd-3"><a href="lov/2022-06-17-57/§4">Voldserstatningsloven § 4</a> andre ledd, <a href="lov/2022-06-17-57/§5">§ 5</a> og <a href="lov/2022-06-17-57/§7">§ 7</a> tredje ledd fjerde punktum gjelder tilsvarende ved erstatningsutmålingen.</article><article class="legalP" id="kapittel-4-paragraf-2-ledd-4">Barnet kan søke om tilleggserstatning etter reglene i <a href="lov/2022-06-17-57/§8">voldserstatningsloven § 8</a> andre ledd.</article></article><article class="legalArticle" data-lovdata-URL="SF/forskrift/2023-12-14-2088/§14" data-name="§14" id="kapittel-4-paragraf-3"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Søknadsfrist</span></h3><article class="legalP" id="kapittel-4-paragraf-3-ledd-1">Søknader om erstatning etter <a href="forskrift/2023-12-14-2088/§12">§ 12</a> må fremsettes innen tre år fra den dagen barnet fikk eller burde skaffet seg nødvendig kunnskap om den opplevde voldshandlingen. Fristen løper likevel tidligst fra den dagen barnet fyller 18 år.</article></article><article class="legalArticle" data-lovdata-URL="SF/forskrift/2023-12-14-2088/§15" data-name="§15" id="kapittel-4-paragraf-4"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Voldserstatningsmyndighetenes behandling av erstatningskravet</span></h3><article class="legalP" id="kapittel-4-paragraf-4-ledd-1">Den påståtte skadevolderen mot barnets nærstående skal være part i saken.</article><article class="legalP" id="kapittel-4-paragraf-4-ledd-2">Kontoret for voldsoffererstatning treffer vedtak om erstatning og utbetaler erstatningen når vedtaket er endelig avgjort. Vedtaket kan påklages til Statens sivilrettsforvaltning.</article></article><article class="legalArticle" data-lovdata-URL="SF/forskrift/2023-12-14-2088/§16" data-name="§16" id="kapittel-4-paragraf-5"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Forholdet til andre bestemmelser i voldserstatningsloven</span></h3><article class="legalP" id="kapittel-4-paragraf-5-ledd-1"><a href="lov/2022-06-17-57/§2">Voldserstatningsloven § 2</a>, <a href="lov/2022-06-17-57/§9">§ 9</a> andre og tredje ledd, <a href="lov/2022-06-17-57/§10">§ 10</a>, og <a href="lov/2022-06-17-57/§12">§ 12</a> til <a href="lov/2022-06-17-57/§14">§ 14</a> gjelder tilsvarende i saker om erstatning etter kapittelet her.</article></article></section><section class="section" data-name="kap5" id="kapittel-5" data-lovdata-URL="SF/forskrift/2023-12-14-2088/KAPITTEL_5"><h2>Kapittel 5. Overgangsregler og ikrafttredelse</h2><article class="legalArticle" data-lovdata-URL="SF/forskrift/2023-12-14-2088/§17" data-name="§17" id="kapittel-5-paragraf-1"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Overgangsregler</span></h3><article class="legalP" id="kapittel-5-paragraf-1-ledd-1">Søknadsfristen i <a href="forskrift/2023-12-14-2088/§9">§ 9</a> regnes fra tidspunktet for forskriftens ikrafttredelse dersom skadevolderen avsluttet straffegjennomføringen før forskriften trådte i kraft.</article><article class="legalP" id="kapittel-5-paragraf-1-ledd-2">Søknadsfristen i <a href="forskrift/2023-12-14-2088/§14">§ 14</a> løper tidligst fra tidspunktet for forskriftens ikrafttredelse.</article><article class="legalP" id="kapittel-5-paragraf-1-ledd-3">Forskriftens <a href="forskrift/2023-12-14-2088/kap4">kapittel 4</a> gjelder for handlinger som har skjedd etter 1. januar 1975 og som det for første gang søkes om erstatning for etter voldserstatningslovens ikrafttredelse.</article></article><article class="legalArticle" data-lovdata-URL="SF/forskrift/2023-12-14-2088/§18" data-name="§18" id="kapittel-5-paragraf-2"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Ikrafttredelse</span></h3><article class="legalP" id="kapittel-5-paragraf-2-ledd-1">Forskriften trer i kraft 1. januar 2024.</article></article></section></main></body></html>