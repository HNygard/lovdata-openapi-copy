<!DOCTYPE html><html lang="nb"><head><title>Forskrift om undersøkelse og utvinning av skjellsand, sand og grus i kystnære områder</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2023-12-20-2167</dd><dt class="dokid">DokumentID</dt><dd class="dokid">SF/forskrift/2023-12-20-2167</dd><dt class="ministry">Departement</dt><dd class="ministry"><ul><li>Energidepartementet</li></ul></dd><dt class="subunit">Etat</dt><dd class="subunit"><ul><li>Olje- og gassavdelingen</li></ul></dd><dt class="dateInForce">I kraft fra</dt><dd class="dateInForce">2023-12-20</dd><dt class="basedOn">Hjemmel</dt><dd class="basedOn"><ul><li><a href="lov/2019-03-22-7/§2-3">lov/2019-03-22-7/§2-3</a></li><li><a href="lov/2019-03-22-7/§10-1">lov/2019-03-22-7/§10-1</a></li><li><a href="lov/1967-02-10/§28">lov/1967-02-10/§28</a></li></ul></dd><dt class="dateOfPublication">Kunngjort</dt><dd class="dateOfPublication">2023-12-21 11:40</dd><dt class="title">Tittel</dt><dd class="title">Forskrift om undersøkelse og utvinning av skjellsand, sand og grus i kystnære områder</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 20. desember 2023 med hjemmel i <a href="lov/2019-03-22-7/§2-3/ledd/2">lov 22. mars 2019 nr. 7 om mineralvirksomhet på kontinentalsokkelen (havbunnsmineralloven) § 2-3 andre ledd</a> og <a href="lov/2019-03-22-7/§10-1">§ 10-1</a> og <a href="lov/1967-02-10/§28/ledd/4">lov 10. februar 1967 om behandlingsmåten i forvaltningssaker (forvaltningsloven) § 28 fjerde ledd</a>. Fremmet av Olje- og energidepartementet.</dd><dt class="refid">RefID</dt><dd class="refid">forskrift/2023-12-20-2167</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om undersøkelse og utvinning av skjellsand, sand og grus i kystnære områder</a><ul class="tocSubUl"><li><a href="#paragraf-1">§ 1. Forskriftens formål</a></li><li><a href="#paragraf-2">§ 2. Forskriftens virkeområde</a></li><li><a href="#paragraf-3">§ 3. Krav om tillatelse</a></li><li><a href="#paragraf-4">§ 4. Søknad om og tildeling av undersøkelsestillatelse</a></li><li><a href="#paragraf-5">§ 5. Tildeling av utvinningstillatelse</a></li><li><a href="#paragraf-6">§ 6. Søknad om tildeling av utvinningstillatelse</a></li><li><a href="#paragraf-7">§ 7. Melding i forbindelse med aktivitet</a></li><li><a href="#paragraf-8">§ 8. Plan for utvinning, herunder konsekvensutredning</a></li><li><a href="#paragraf-9">§ 9. Forsvarlig utvinning</a></li><li><a href="#paragraf-10">§ 10. Oppryddingsplikt mv.</a></li><li><a href="#paragraf-11">§ 11. Årlige oppgaver</a></li><li><a href="#paragraf-12">§ 12. Avgift</a></li><li><a href="#paragraf-13">§ 13. Adgang til området</a></li><li><a href="#paragraf-14">§ 14. Kulturminner</a></li><li><a href="#paragraf-15">§ 15. Klage</a></li><li><a href="#paragraf-16">§ 16. Unntak fra havbunnsmineralloven mv.</a></li><li><a href="#paragraf-17">§ 17. Ikraftsetting</a></li></ul></li></ul></dd></dl></header><main class="documentBody" data-lovdata-URL="SF/forskrift/2023-12-20-2167" id="dokument"><h1>Forskrift om undersøkelse og utvinning av skjellsand, sand og grus i kystnære områder</h1><article class="legalArticle" data-lovdata-URL="SF/forskrift/2023-12-20-2167/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Forskriftens formål</span></h2><article class="legalP" id="paragraf-1-ledd-1">Denne forskriften fastsetter nærmere regler for undersøkelse og utvinning av forekomster av skjellsand, sand og grus i kystnære områder. Forskriften fastsetter unntak fra og tilpasninger i bestemmelser i <a href="lov/2019-03-22-7">havbunnsmineralloven</a> for så vidt gjelder slik virksomhet.</article></article><article class="legalArticle" data-lovdata-URL="SF/forskrift/2023-12-20-2167/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Forskriftens virkeområde</span></h2><article class="legalP" id="paragraf-2-ledd-1">Denne forskriften gjelder undersøkelse og utvinning av forekomster av skjellsand, sand og grus i området fra marbakken og ut til én nautisk mil utenfor grunnlinjene rundt Fastlands-Norge, jf. <a href="lov/2019-03-22-7/kap10">havbunnsmineralloven kapittel 10</a>.</article></article><article class="legalArticle" data-lovdata-URL="SF/forskrift/2023-12-20-2167/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Krav om tillatelse</span></h2><article class="legalP" id="paragraf-3-ledd-1">Ingen andre enn staten kan drive undersøkelse etter og utvinning av forekomster av skjellsand, sand og grus uten tillatelse eller godkjennelse etter denne forskriften.</article></article><article class="legalArticle" data-lovdata-URL="SF/forskrift/2023-12-20-2167/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Søknad om og tildeling av undersøkelsestillatelse</span></h2><article class="legalP" id="paragraf-4-ledd-1">Fylkeskommunen kan etter en skriftlig søknad tildele tillatelse til undersøkelse til en fysisk eller juridisk person.</article><article class="legalP" id="paragraf-4-ledd-2">Før undersøkelsestillatelse tildeles skal fylkeskommunen forelegge søknaden for Fiskeridirektoratet, Miljødirektoratet, Norges vassdrags- og energidirektorat, Oljedirektoratet, Direktoratet for mineralforvaltning, Havforskningsinstituttet, Kystverket, Nasjonal kommunikasjonsmyndighet, Statsforvalteren i det fylket hvor forekomsten ligger, kommunen hvor forekomsten ligger, Forsvaret og Riksantikvaren. Fylkeskommunen kan også forelegge søknaden for andre instanser.</article><article class="legalP" id="paragraf-4-ledd-3">En undersøkelsestillatelse gir ikke enerett til undersøkelse i de områder som er nevnt i tillatelsen eller fortrinnsrett ved tildeling av utvinningstillatelse. Fylkeskommunen kan tildele utvinningstillatelse til andre i områder som dekkes av en undersøkelsestillatelse.</article><article class="legalP" id="paragraf-4-ledd-4">En søknad om undersøkelsestillatelse sendes fylkeskommunen i det fylket hvor undersøkelsen skal gjennomføres. Søkerens navn, adresse, telefonnummer og epostadresse skal fremgå av søknaden.</article><article class="legalP" id="paragraf-4-ledd-5">En søknad om undersøkelsestillatelse skal presist angi det geografiske området den omfatter. Søknaden skal også redegjøre for<ol class="defaultList" type="a"><li data-name="a." value="1"><article class="listArticle" id="paragraf-4-ledd-5-punkt-1"><article class="legalP" id="paragraf-4-ledd-5-punkt-1-ledd-1">hvilke undersøkelser man ønsker å gjennomføre</article></article></li><li data-name="b." value="2"><article class="listArticle" id="paragraf-4-ledd-5-punkt-2"><article class="legalP" id="paragraf-4-ledd-5-punkt-2-ledd-1">formålet med undersøkelsene, inklusive de forekomstene man ønsker å undersøke</article></article></li><li data-name="c." value="3"><article class="listArticle" id="paragraf-4-ledd-5-punkt-3"><article class="legalP" id="paragraf-4-ledd-5-punkt-3-ledd-1">når undersøkelsene er planlagt påbegynt og avsluttet</article></article></li><li data-name="d." value="4"><article class="listArticle" id="paragraf-4-ledd-5-punkt-4"><article class="legalP" id="paragraf-4-ledd-5-punkt-4-ledd-1">hvor innenfor det geografiske området undersøkelsene skal utføres.</article></article></li></ol></article><article class="legalP" id="paragraf-4-ledd-6">Fylkeskommunen kan gi forskrift om nærmere krav til innholdet i søknaden.</article><article class="legalP" id="paragraf-4-ledd-7">Tillatelsen kan gis for hele eller deler av det omsøkte området og fastsette de geografiske koordinatene for det området den gjelder.</article><article class="legalP" id="paragraf-4-ledd-8">En undersøkelsestillatelse kan gis for inntil to år.</article><article class="legalP" id="paragraf-4-ledd-9">Det skal betales et behandlingsgebyr for søknad om undersøkelsestillatelse. Fylkeskommunen gir forskrift om gebyrets størrelse.</article><article class="legalP" id="paragraf-4-ledd-10">Fylkeskommunen kan gi forskrift om eller fastsette i den enkelte tillatelse hvilke vilkår som knyttes til en tillatelse, som krav til teknologi, påkrevde sikkerhetstiltak og krav om å melde inn aktiviteter.</article></article><article class="legalArticle" data-lovdata-URL="SF/forskrift/2023-12-20-2167/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Tildeling av utvinningstillatelse</span></h2><article class="legalP" id="paragraf-5-ledd-1">Fylkeskommunen kan etter skriftlig søknad tildele tillatelse til utvinning til en fysisk eller juridisk person. Fylkeskommunen skal vurdere søknaden på grunnlag av saklige og objektive kriterier. Fylkeskommunen kan gi forskrift om hvilke konkrete kriterier som skal benyttes for vurderingen av om tillatelse skal tildeles og for vurderingen av hvem som skal tildeles tillatelse.</article><article class="legalP" id="paragraf-5-ledd-2">Før utvinningstillatelse tildeles skal fylkeskommunen forelegge søknaden for Fiskeridirektoratet, Miljødirektoratet, Norges vassdrags- og energidirektorat, Oljedirektoratet, Direktoratet for mineralforvaltning, Havforskningsinstituttet, Kystverket, Nasjonal kommunikasjonsmyndighet, Statsforvalteren i det fylket hvor forekomsten ligger, kommunen hvor forekomsten ligger, Forsvaret og Riksantikvaren. Fylkeskommunen kan også forelegge søknaden for andre instanser.</article><article class="legalP" id="paragraf-5-ledd-3">Utvinningstillatelsen gir enerett til opptak av skjellsand, sand eller grus innenfor området for tillatelsen. Tillatelsen kan gis for hele eller deler av det omsøkte området. Tillatelsen kan begrenses til en nærmere angitt del av forekomstene. Området for tillatelsen skal angis med geografiske koordinater. En utvinningstillatelse gis for inntil 5 år og kan forlenges etter skriftlig søknad.</article><article class="legalP" id="paragraf-5-ledd-4">Dersom den omsøkte utvinningen, jf. <a href="forskrift/2023-12-20-2167/§6">§ 6</a>, kan få vesentlige virkninger for miljø eller samfunn og konsekvensutredning skal utarbeides, jf. <a href="forskrift/2023-12-20-2167/§8">§ 8</a> tredje ledd, jf. <a href="forskrift/2023-12-20-2167/§6">§ 6</a> tredje ledd, kan tildeling av utvinningstillatelse først skje samtidig som plan for utvinning godkjennes, jf. <a href="forskrift/2023-12-20-2167/§8">§ 8</a> første ledd.</article><article class="legalP" id="paragraf-5-ledd-5">Utvinningstillatelse kan ikke gis før tiltaket er planavklart etter <a href="lov/2008-06-27-71">plan- og bygningsloven</a>. Dersom den omsøkte utvinningen er et større bygge- og anleggstiltak eller et tiltak som kan få vesentlige virkninger for miljø og samfunn og det kreves reguleringsplan, jf. <a href="lov/2008-06-27-71/§12-1/ledd/3">plan- og bygningsloven § 12-1 tredje ledd</a>, må reguleringsplan foreligge før det kan tildeles utvinningstillatelse.</article><article class="legalP" id="paragraf-5-ledd-6">Fylkeskommunen kan gi forskrift om eller fastsette i den enkelte tillatelse hvilke vilkår som knyttes til en tillatelse, som krav til teknologi, krav til å klarlegge og sikre ivaretakelse av miljøforhold og konsekvenser for miljøet, påkrevde sikkerhetstiltak og krav om å melde inn aktiviteter.</article></article><article class="legalArticle" data-lovdata-URL="SF/forskrift/2023-12-20-2167/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Søknad om tildeling av utvinningstillatelse</span></h2><article class="legalP" id="paragraf-6-ledd-1">En søknad om utvinningstillatelse sendes fylkeskommunen i det fylket hvor forekomsten som søkes utvunnet er lokalisert. Søkerens navn, adresse, telefonnummer og epostadresse skal fremgå av søknaden.</article><article class="legalP" id="paragraf-6-ledd-2">En søknad om utvinningstillatelse skal redegjøre for<ol class="defaultList" type="a"><li data-name="a." value="1"><article class="listArticle" id="paragraf-6-ledd-2-punkt-1"><article class="legalP" id="paragraf-6-ledd-2-punkt-1-ledd-1">sjøkart og økonomiske kart i målestokk 1:5000 med de omsøkte områder inntegnet og angitt med geografiske koordinater</article></article></li><li data-name="b." value="2"><article class="listArticle" id="paragraf-6-ledd-2-punkt-2"><article class="legalP" id="paragraf-6-ledd-2-punkt-2-ledd-1">opplysninger om antatte størrelse og antatte årlige og samlet opptakskvantum for forekomster som planlegges utvunnet</article></article></li><li data-name="c." value="3"><article class="listArticle" id="paragraf-6-ledd-2-punkt-3"><article class="legalP" id="paragraf-6-ledd-2-punkt-3-ledd-1">hvilken opptaksmetode som er tenkt benyttet</article></article></li><li data-name="d." value="4"><article class="listArticle" id="paragraf-6-ledd-2-punkt-4"><article class="legalP" id="paragraf-6-ledd-2-punkt-4-ledd-1">antatt oppstartstidspunkt og opptakssesong</article></article></li><li data-name="e." value="5"><article class="listArticle" id="paragraf-6-ledd-2-punkt-5"><article class="legalP" id="paragraf-6-ledd-2-punkt-5-ledd-1">tiltakets påvirkning på miljø og naturmangfold</article></article></li><li data-name="f." value="6"><article class="listArticle" id="paragraf-6-ledd-2-punkt-6"><article class="legalP" id="paragraf-6-ledd-2-punkt-6-ledd-1">opplysninger om virksomhetens forhold til fylkeskommunale planer og kommunale planer</article></article></li><li data-name="g." value="7"><article class="listArticle" id="paragraf-6-ledd-2-punkt-7"><article class="legalP" id="paragraf-6-ledd-2-punkt-7-ledd-1">de opplysninger søker har om sjøbunnens topografi og biologi</article></article></li><li data-name="h." value="8"><article class="listArticle" id="paragraf-6-ledd-2-punkt-8"><article class="legalP" id="paragraf-6-ledd-2-punkt-8-ledd-1">de opplysninger søker har om forekomstens utbredelse og kvalitet og søkers vurdering av forekomstens økonomiske verdi</article></article></li><li data-name="i." value="9"><article class="listArticle" id="paragraf-6-ledd-2-punkt-9"><article class="legalP" id="paragraf-6-ledd-2-punkt-9-ledd-1">opplysninger søker har om andre forekomster som er identifisert i de omsøkte områder eller nærliggende område</article></article></li><li data-name="j." value="10"><article class="listArticle" id="paragraf-6-ledd-2-punkt-10"><article class="legalP" id="paragraf-6-ledd-2-punkt-10-ledd-1">opplysninger om hva massene er tenkt brukt til</article></article></li><li data-name="k." value="11"><article class="listArticle" id="paragraf-6-ledd-2-punkt-11"><article class="legalP" id="paragraf-6-ledd-2-punkt-11-ledd-1">søkerens finansielle evne</article></article></li><li data-name="l." value="12"><article class="listArticle" id="paragraf-6-ledd-2-punkt-12"><article class="legalP" id="paragraf-6-ledd-2-punkt-12-ledd-1">søkerens tekniske kompetanse og gjennomføringsevne</article></article></li><li data-name="m." value="13"><article class="listArticle" id="paragraf-6-ledd-2-punkt-13"><article class="legalP" id="paragraf-6-ledd-2-punkt-13-ledd-1">all annen informasjon som er nødvendig for å avgjøre søknaden.</article></article></li></ol></article><article class="legalP" id="paragraf-6-ledd-3"><a href="forskrift/2017-06-21-854">Forskrift om konsekvensutredninger</a> gjelder for utvinning av forekomster av skjellsand, sand og grus i kystnære områder som kan få vesentlige virkninger for miljø eller samfunn, jf. <a href="forskrift/2017-06-21-854/§8/ledd/1/bokstav/b">forskrift om konsekvensutredning § 8 første ledd bokstav b</a>, jf. <a href="forskrift/2017-06-21-854/vedleggII">vedlegg II</a> nummer 2 bokstav c. For slike tiltak kommer <a href="forskrift/2017-06-21-854/kapI">forskrift om konsekvensutredninger kapittel 1</a>, <a href="forskrift/2017-06-21-854/kap2">2</a>, <a href="forskrift/2017-06-21-854/kap3">3</a>, <a href="forskrift/2017-06-21-854/kap5">5</a>, <a href="forskrift/2017-06-21-854/kap6">6</a>, <a href="forskrift/2017-06-21-854/kap8">8</a> og <a href="forskrift/2017-06-21-854/kap9">9</a> til anvendelse. Søkeren skal selv gjøre en foreløpig vurdering av om tiltaket kan få vesentlige virkninger for miljø eller samfunn, jf. <a href="forskrift/2017-06-21-854/§9">forskrift om konsekvensutredninger § 9</a>. Basert på kjent kunnskap skal søker gi en kortfattet beskrivelse av:<ol class="defaultList" type="a"><li data-name="a." value="1"><article class="listArticle" id="paragraf-6-ledd-3-punkt-1"><article class="legalP" id="paragraf-6-ledd-3-punkt-1-ledd-1">planen eller tiltaket, tiltakets fysiske egenskaper og lokalisering og eventuelle rivningsarbeider</article></article></li><li data-name="b." value="2"><article class="listArticle" id="paragraf-6-ledd-3-punkt-2"><article class="legalP" id="paragraf-6-ledd-3-punkt-2-ledd-1">miljøverdier som antas å bli vesentlig berørt og som krever særskilte hensyn</article></article></li><li data-name="c." value="3"><article class="listArticle" id="paragraf-6-ledd-3-punkt-3"><article class="legalP" id="paragraf-6-ledd-3-punkt-3-ledd-1">planens eller tiltakets forventede vesentlige virkninger som følge av reststoffer, utslipp og produksjon av avfall</article></article></li><li data-name="d." value="4"><article class="listArticle" id="paragraf-6-ledd-3-punkt-4"><article class="legalP" id="paragraf-6-ledd-3-punkt-4-ledd-1">forventede vesentlige virkninger som kan følge av bruken av naturressurser.</article></article></li></ol></article><article class="legalP" id="paragraf-6-ledd-4">Fylkeskommunen kan gi forskrift om nærmere krav til søknadens innhold.</article><article class="legalP" id="paragraf-6-ledd-5">Det skal betales et behandlingsgebyr for en søknad om utvinningstillatelse. Fylkeskommunen gir forskrift om gebyrets størrelse.</article></article><article class="legalArticle" data-lovdata-URL="SF/forskrift/2023-12-20-2167/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Melding i forbindelse med aktivitet</span></h2><article class="legalP" id="paragraf-7-ledd-1">Rettighetshaveren skal senest fem uker før aktiviteten etter en undersøkelsestillatelse eller utvinningstillatelse påbegynnes sende en melding til fylkeskommunen med opplysninger om<ol class="defaultList" type="a"><li data-name="a." value="1"><article class="listArticle" id="paragraf-7-ledd-1-punkt-1"><article class="legalP" id="paragraf-7-ledd-1-punkt-1-ledd-1">tid, varighet og nøyaktige opplysninger om området for undersøkelsen eller utvinningen</article></article></li><li data-name="b." value="2"><article class="listArticle" id="paragraf-7-ledd-1-punkt-2"><article class="legalP" id="paragraf-7-ledd-1-punkt-2-ledd-1">undersøkelses- eller utvinningsmetodene som skal anvendes</article></article></li><li data-name="c." value="3"><article class="listArticle" id="paragraf-7-ledd-1-punkt-3"><article class="legalP" id="paragraf-7-ledd-1-punkt-3-ledd-1">hvilket fartøy eller innretning som skal benyttes</article></article></li><li data-name="d." value="4"><article class="listArticle" id="paragraf-7-ledd-1-punkt-4"><article class="legalP" id="paragraf-7-ledd-1-punkt-4-ledd-1">i hvilken form resultatene fra undersøkelsen vil foreligge.</article></article></li></ol></article><article class="legalP" id="paragraf-7-ledd-2">Fylkeskommunen kan gi forskrift om innsending av melding i forbindelse med undersøkelser og utvinning og kan gjøre unntak fra fristen i første ledd.</article></article><article class="legalArticle" data-lovdata-URL="SF/forskrift/2023-12-20-2167/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Plan for utvinning, herunder konsekvensutredning</span></h2><article class="legalP" id="paragraf-8-ledd-1">Rettighetshaver eller søker skal forelegge en plan for utvinning for fylkeskommunen til godkjennelse. Planen skal være tilpasset virksomhetens omfang og inneholde en beskrivelse av utvinningen.</article><article class="legalP" id="paragraf-8-ledd-2">Beskrivelsen av utvinningen skal blant annet redegjøre for de aktuelle tekniske løsningene og økonomiske, ressursrelaterte, tekniske og sikkerhetsrelaterte forhold knyttet til utbyggingen og driften.</article><article class="legalP" id="paragraf-8-ledd-3">Dersom tiltaket krever konsekvensutredning, jf. <a href="forskrift/2017-06-21-854/§8/ledd/1/bokstav/b">forskrift om konsekvensutredninger § 8 første ledd bokstav b</a>, jf. <a href="forskrift/2017-06-21-854/vedleggII">vedlegg II</a> nummer 2 bokstav c, skal søker, som del av plan for utvinning, og i tilknytning til søknad om utvinningstillatelse, jf. <a href="forskrift/2023-12-20-2167/§5">§ 5</a> fjerde ledd, utarbeide en konsekvensutredning i tråd med <a href="forskrift/2017-06-21-854/kap5">forskrift om konsekvensutredning kapittel 5</a>. Konsekvensutredning skal, sammen med søknad om godkjennelse av plan for utvinning, sendes på høring og behandles av fylkeskommunen i tråd med <a href="forskrift/2017-06-21-854/kap6">forskrift om konsekvensutredning kapittel 6</a>. Fylkeskommunen skal sluttbehandle søknad om godkjennelse av plan for utvinning og offenliggjøre vedtaket i tråd med <a href="forskrift/2017-06-21-854/§29">forskrift om konsekvensutredning § 29</a> og <a href="forskrift/2017-06-21-854/§30">§ 30</a>.</article><article class="legalP" id="paragraf-8-ledd-4">Fylkeskommunen kan etter søknad frafalle kravet om en plan for utvinning. Kravet om plan for utvinning kan ikke frafalles dersom det vurderes at tiltaket kan få vesentlige virkninger for miljø eller samfunn og det skal utarbeides konsekvensutredning, jf. <a href="forskrift/2017-06-21-854/§8/ledd/1/bokstav/b">forskrift om konsekvensutredninger § 8 første ledd bokstav b</a>, jf. <a href="forskrift/2017-06-21-854/vedleggII">vedlegg II</a> nummer 2 bokstav c.</article></article><article class="legalArticle" data-lovdata-URL="SF/forskrift/2023-12-20-2167/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Forsvarlig utvinning</span></h2><article class="legalP" id="paragraf-9-ledd-1">Utvinningen skal skje i samsvar med forsvarlige tekniske, miljøfaglige og sunne økonomiske prinsipper, og det skal unngås at mineraler går unødig tapt. For å oppnå dette, skal rettighetshaveren fortløpende vurdere utvinningsstrategien og tekniske løsninger og iverksette nødvendige tiltak.</article><article class="legalP" id="paragraf-9-ledd-2">Uttak av masser skal ikke skje på mindre enn fem meters dyp ved normalt lavvann.</article><article class="legalP" id="paragraf-9-ledd-3">Uttak av masser skal foregå på en slik måte at det ikke blir til hinder eller ulempe for ferdselen på sjøen, det alminnelige fiske, fugle- eller friluftslivet i området. Det skal også påses at virksomheten ikke skader fisk som står i merder eller som er låssatt. Det skal ikke tas ut masser som er viktige habitater for tobis.</article><article class="legalP" id="paragraf-9-ledd-4">Dersom opptaksområdet grenser mot viktige gyte-, oppvekst- og leveområder for villfisk, viktige områder for sjøfugl eller områder med spesielle naturverdier eller friluftsinteresser som f.eks. verneområder, statlig sikrede friluftsområder, ruglbunn, havstrand- eller våtmarksområder, skal det utvises særlige hensyn under driften. Virksomheten skal ikke være i strid med beskyttelsesregimet for nasjonale laksefjorder, jf. <a href="lov/1992-05-15-47/§7a">lakse- og innlandsfiskloven § 7a</a>.</article><article class="legalP" id="paragraf-9-ledd-5">Når arbeidet pågår skal det foretas forsvarlig merking av området. Det må ikke strekkes fortøyninger til land når uttak pågår slik at lokalleder stenges.</article><article class="legalP" id="paragraf-9-ledd-6">Ved uttaket skal det unngås at det dannes steile skråninger med fare for utglidning/utrasing av strandmasser, kunstige marbakker eller dype hull. Rettighetshaver skal føre kontroll med at utrasing ikke skjer. Dersom uttaket likevel skulle føre til tegn på utglidning/utrasing eller annen vesentlig skade påført naturen eller faste innretninger, skal uttaket opphøre øyeblikkelig og fylkeskommunen varsles omgående.</article><article class="legalP" id="paragraf-9-ledd-7">Rettighetshaveren skal påse at virksomheten ikke skader undersjøiske kabler eller andre undersjøiske installasjoner. Opptak skal ikke under noen omstendigheter skje på mindre avstand fra disse enn 100 m.</article></article><article class="legalArticle" data-lovdata-URL="SF/forskrift/2023-12-20-2167/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Oppryddingsplikt mv.</span></h2><article class="legalP" id="paragraf-10-ledd-1">Rettighetshaveren skal sørge for en forsvarlig opprydding mens arbeidene pågår og etter at disse er avsluttet, og gjennomføre de tiltak fylkeskommunen fastsetter om opprydding og avslutning. Ved nedleggelse plikter rettighetshaveren å fjerne anlegget.</article></article><article class="legalArticle" data-lovdata-URL="SF/forskrift/2023-12-20-2167/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Årlige oppgaver</span></h2><article class="legalP" id="paragraf-11-ledd-1">Årlige oppgaver over opptatt mengde og de opptatte massers kvalitet meddeles fylkeskommunen senest 31. januar det etterfølgende år. Melding sendes til fylkeskommunen selv om det ikke har foregått opptak det foregående år. Likeledes underrettes fylkeskommunen når virksomheten nedlegges for godt.</article></article><article class="legalArticle" data-lovdata-URL="SF/forskrift/2023-12-20-2167/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Avgift</span></h2><article class="legalP" id="paragraf-12-ledd-1">Rettighetshaveren skal betale en avgift basert på årlig opptatt mengde. Avgiften fastsettes, innkreves og disponeres av fylkeskommunen.</article></article><article class="legalArticle" data-lovdata-URL="SF/forskrift/2023-12-20-2167/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Adgang til området</span></h2><article class="legalP" id="paragraf-13-ledd-1">Representanter for fylkeskommunen eller andre inspektører med fullmakt fra fylkeskommunen skal til enhver tid ha adgang til området for å påse at arbeidet foregår i overensstemmelse med tillatelsen og at det føres nøyaktig oversikt over opptaket. Ved overtredelse av bestemmelser gitt i eller i medhold av <a href="lov/2019-03-22-7">havbunnsmineralloven</a> eller vilkårene i tillatelsen underretter inspektørene fylkeskommunen, som avgjør om konsesjonen skal inndras, jf. <a href="lov/2019-03-22-7/§9-9">havbunnsmineralloven § 9-9</a>.</article><article class="legalP" id="paragraf-13-ledd-2">Representanter for statsforvalteren eller andre med fullmakt fra statsforvalteren skal ha adgang til området i forbindelse med klagebehandling, jf. <a href="forskrift/2023-12-20-2167/§15">§ 15</a>.</article></article><article class="legalArticle" data-lovdata-URL="SF/forskrift/2023-12-20-2167/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Kulturminner</span></h2><article class="legalP" id="paragraf-14-ledd-1">Før uttak må det avklares om inngrepet kan virke inn på automatisk fredete kulturminner eller skipsfunn etter <a href="lov/1978-06-09-50/§4">lov 9. juni 1978 nr. 50 om kulturminner, § 4</a> og <a href="lov/1978-06-09-50/§14">§ 14</a>. Fylkeskommunen avgjør om tiltaket krever undersøkelser etter samme lov.</article><article class="legalP" id="paragraf-14-ledd-2">Uten særskilt tillatelse kan det ikke gjennomføres tiltak som medfører inngrep i eller fare for skade på automatisk fredete kulturminner eller skipsfunn.</article><article class="legalP" id="paragraf-14-ledd-3">Blir det under uttaket oppdaget fredete kulturminner eller skipsfunn i form av mer enn hundre år gamle båter, skipsskrog, tilbehør, last og annet som har vært ombord eller deler av slike, jf. <a href="lov/1978-06-09-50/§14">kulturminneloven § 14</a>, må arbeidet straks stanses og fylkeskommunen underrettes om funnet. Virksomheten må ikke skade eller ødelegge slike funn.</article></article><article class="legalArticle" data-lovdata-URL="SF/forskrift/2023-12-20-2167/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Klage</span></h2><article class="legalP" id="paragraf-15-ledd-1">Fylkeskommunens vedtak kan påklages til statsforvalteren, jf. <a href="lov/1967-02-10/§28">forvaltningsloven § 28</a> flg. Erklæring om klage skal fremsettes for fylkeskommunen, jf. <a href="lov/1967-02-10/§32">forvaltningsloven § 32</a>.</article></article><article class="legalArticle" data-lovdata-URL="SF/forskrift/2023-12-20-2167/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Unntak fra havbunnsmineralloven mv.</span></h2><article class="legalP" id="paragraf-16-ledd-1"><a href="lov/2019-03-22-7/§2-1">Havbunnsmineralloven § 2-1</a> til <a href="lov/2019-03-22-7/§2-3">§ 2-3</a>, <a href="lov/2019-03-22-7/§3-1">§ 3-1</a>, <a href="lov/2019-03-22-7/§3-3">§ 3-3</a> første og andre ledd, <a href="lov/2019-03-22-7/§4-1">§ 4-1</a> til <a href="lov/2019-03-22-7/§4-7">§ 4-7</a>, <a href="lov/2019-03-22-7/§4-12">§ 4-12</a>, <a href="lov/2019-03-22-7/§4-13">§ 4-13</a>, <a href="lov/2019-03-22-7/§5-2">§ 5-2</a>, til <a href="lov/2019-03-22-7/§5-6">§ 5-6</a>, <a href="lov/2019-03-22-7/§6-3">§ 6-3</a>, <a href="lov/2019-03-22-7/§7-1">§ 7-1</a>, til <a href="lov/2019-03-22-7/§7-4">§ 7-4</a>, <a href="lov/2019-03-22-7/§8-1">§ 8-1</a> til <a href="lov/2019-03-22-7/§8-6">§ 8-6</a>, <a href="lov/2019-03-22-7/§9-2">§ 9-2</a> første ledd, <a href="lov/2019-03-22-7/§9-3">§ 9-3</a> andre ledd, <a href="lov/2019-03-22-7/§9-4">§ 9-4</a>, <a href="lov/2019-03-22-7/§9-5">§ 9-5</a>, <a href="lov/2019-03-22-7/§9-11">§ 9-11</a> andre og tredje ledd, <a href="lov/2019-03-22-7/§9-12">§ 9-12</a>, <a href="lov/2019-03-22-7/§9-13">§ 9-13</a> gjelder ikke for virksomhet som nevnt i <a href="forskrift/2023-12-20-2167/§2">§ 2</a> i denne forskrift.</article><article class="legalP" id="paragraf-16-ledd-2">I <a href="lov/2019-03-22-7/§3-2">havbunnsmineralloven § 3-2</a> andre ledd, <a href="lov/2019-03-22-7/§3-3">§ 3-3</a> tredje ledd, <a href="lov/2019-03-22-7/§4-14">§ 4-14</a>, <a href="lov/2019-03-22-7/§5-1">§ 5-1</a>, <a href="lov/2019-03-22-7/§6-2">§ 6-2</a> første og andre ledd, <a href="lov/2019-03-22-7/§9-1">§ 9-1</a> første ledd, <a href="lov/2019-03-22-7/§9-2">§ 9-2</a> andre og tredje ledd, <a href="lov/2019-03-22-7/§9-6">§ 9-6</a> første og tredje ledd, <a href="lov/2019-03-22-7/§9-7">§ 9-7</a>, <a href="lov/2019-03-22-7/§9-8">§ 9-8</a> første og andre ledd, <a href="lov/2019-03-22-7/§9-9">§ 9-9</a> første og fjerde ledd, <a href="lov/2019-03-22-7/§9-10">§ 9-10</a> første og tredje ledd, 9-11 første og fjerde ledd skal «departementet» og «Departementet» erstattes med henholdsvis «fylkeskommunen» og «Fylkeskommunen». I <a href="lov/2019-03-22-7/§6-1">havbunnsmineralloven § 6-1</a> skal «Kongen» erstattes med «Fylkeskommunen».</article></article><article class="legalArticle" data-lovdata-URL="SF/forskrift/2023-12-20-2167/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Ikraftsetting</span></h2><article class="legalP" id="paragraf-17-ledd-1">Forskriften trer i kraft straks.</article></article></main></body></html>