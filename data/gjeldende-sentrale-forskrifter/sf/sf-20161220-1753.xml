<!DOCTYPE html><html lang="no"><head><title>Forskrift om krav til internkontrollsystem for måleredskaper og målinger</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2016-12-20-1753</dd><dt class="dokid">DokumentID</dt><dd class="dokid">SF/forskrift/2016-12-20-1753</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="subunit">Etat</dt><dd class="subunit"><ul><li>Justervesenet</li></ul></dd><dt class="publishedIn">Publisert i</dt><dd class="publishedIn">I 2016 hefte 18</dd><dt class="dateInForce">I kraft fra</dt><dd class="dateInForce">2017-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="forskrift/2007-12-20-1723/§5-4">forskrift/2007-12-20-1723/§5-4</a></li><li><a href="lov/2007-01-26-4/§17">lov/2007-01-26-4/§17</a></li></ul></dd><dt class="dateOfPublication">Kunngjort</dt><dd class="dateOfPublication">2016-12-27 14:50</dd><dt class="titleShort">Korttittel</dt><dd class="titleShort">Forskrift om krav til internkontrollsystem for målinger m.m.</dd><dt class="title">Tittel</dt><dd class="title">Forskrift om krav til internkontrollsystem for måleredskaper og målinger</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Justervesenet 20. desember 2016 med hjemmel i <a href="forskrift/2007-12-20-1723">forskrift 20. desember 2007 nr. 1723</a> om målenheter og måling <a href="forskrift/2007-12-20-1723/§5-4">§ 5-4</a>, jf. <a href="lov/2007-01-26-4">lov 26. januar 2007 nr. 4</a> om målenheter, måling og normaltid <a href="lov/2007-01-26-4/§17">§ 17</a> første ledd.</dd><dt class="refid">RefID</dt><dd class="refid">forskrift/2016-12-20-1753</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om krav til internkontrollsystem for måleredskaper og målinger</a><ul class="tocSubUl"><li><a href="#kapittel-1" data-child-interval="§§ 1 – 2">Kapittel 1. Innledende bestemmelser</a><ul class="tocSubUl"><li><a href="#kapittel-1-paragraf-1">§ 1. Virkeområde</a></li><li><a href="#kapittel-1-paragraf-2">§ 2. Definisjoner</a></li></ul></li><li><a href="#kapittel-2" data-child-interval="§§ 3 – 12">Kapittel 2. Krav til internkontrollsystemet</a><ul class="tocSubUl"><li><a href="#kapittel-2-paragraf-1">§ 3. Generelt</a></li><li><a href="#kapittel-2-paragraf-2">§ 4. Organisasjon</a></li><li><a href="#kapittel-2-paragraf-3">§ 5. Dokumentasjon og registreringer</a></li><li><a href="#kapittel-2-paragraf-4">§ 6. Opplæring</a></li><li><a href="#kapittel-2-paragraf-5">§ 7. Oversikt over måleredskaper og annet utstyr</a></li><li><a href="#kapittel-2-paragraf-6">§ 8. Bruk og vedlikehold av måleredskaper og annet utstyr</a></li><li><a href="#kapittel-2-paragraf-7">§ 9. Kalibrering og sporbarhet</a></li><li><a href="#kapittel-2-paragraf-8">§ 10. Innkjøp av varer og tjenester</a></li><li><a href="#kapittel-2-paragraf-9">§ 11. Avvik, korrigerende tiltak og forebyggende tiltak</a></li><li><a href="#kapittel-2-paragraf-10">§ 12. Intern evaluering</a></li></ul></li><li><a href="#kapittel-3" data-child-interval="§§ 13 – 14">Kapittel 3. Avsluttende bestemmelser</a><ul class="tocSubUl"><li><a href="#kapittel-3-paragraf-1">§ 13. Overtredelsesgebyr</a></li><li><a href="#kapittel-3-paragraf-2">§ 14. Ikrafttredelse</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/2016-12-20-1753" id="dokument"><h1>Forskrift om krav til internkontrollsystem for måleredskaper og målinger</h1><section class="section" data-name="kap1" id="kapittel-1" data-lovdata-URL="SF/forskrift/2016-12-20-1753/KAPITTEL_1"><h2>Kapittel 1. Innledende bestemmelser</h2><article class="legalArticle" data-lovdata-URL="SF/forskrift/2016-12-20-1753/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-1-ledd-1">Denne forskriften fastsetter krav til internkontrollsystem for målinger og måleredskaper som omfattes av <a href="forskrift/2007-12-20-1723">forskrift 20. desember 2007 nr. 1723</a> om målenheter og måling når Justervesenet har pålagt bruker krav til internkontroll, jf. forskrift om målenheter og måling <a href="forskrift/2007-12-20-1723/§5-4">§ 5-4</a>.</article></article><article class="legalArticle" data-lovdata-URL="SF/forskrift/2016-12-20-1753/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-2-ledd-1">I denne forskriften menes med:<ol class="defaultList" type="a"><li data-name="a." value="1"><article class="listArticle" id="kapittel-1-paragraf-2-ledd-1-punkt-1"><article class="legalP" id="kapittel-1-paragraf-2-ledd-1-punkt-1-ledd-1"><i>det måletekniske regelverket:</i> bestemmelser gitt i eller i medhold av <a href="lov/2007-01-26-4">lov 26. januar 2007 nr. 4</a> om målenheter, måling og normaltid</article></article></li><li data-name="b." value="2"><article class="listArticle" id="kapittel-1-paragraf-2-ledd-1-punkt-2"><article class="legalP" id="kapittel-1-paragraf-2-ledd-1-punkt-2-ledd-1"><i>internkontrollsystem:</i> systematiske tiltak som skal sikre at virksomhetenes aktiviteter planlegges, organiseres, utføres og vedlikeholdes i samsvar med krav fastsatt i det måletekniske regelverket.</article></article></li></ol></article></article></section><section class="section" data-name="kap2" id="kapittel-2" data-lovdata-URL="SF/forskrift/2016-12-20-1753/KAPITTEL_2"><h2>Kapittel 2. Krav til internkontrollsystemet</h2><article class="legalArticle" data-lovdata-URL="SF/forskrift/2016-12-20-1753/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Generelt</span></h3><article class="legalP" id="kapittel-2-paragraf-1-ledd-1">Internkontrollsystemet skal tilpasses virksomhetens art, aktiviteter, risikoforhold og størrelse, og utformes slik at kravene i det måletekniske regelverket overholdes.</article></article><article class="legalArticle" data-lovdata-URL="SF/forskrift/2016-12-20-1753/§4" data-name="§4" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Organisasjon</span></h3><article class="legalP" id="kapittel-2-paragraf-2-ledd-1">Internkontrollsystemet skal beskrive virksomhetens organisasjon, som fordeling av ansvar, oppgaver og myndighet knyttet til etterlevelse av det måletekniske regelverket.</article><article class="legalP" id="kapittel-2-paragraf-2-ledd-2">Det skal utpekes en person med ansvar for internkontrollsystemet. Denne skal sørge for at prosedyrer for drift, vedlikehold, kalibrering og kontroll etableres, implementeres og holdes ved like, samt ha oversikt over hvilket regelverk som gjelder for virksomheten.</article></article><article class="legalArticle" data-lovdata-URL="SF/forskrift/2016-12-20-1753/§5" data-name="§5" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Dokumentasjon og registreringer</span></h3><article class="legalP" id="kapittel-2-paragraf-3-ledd-1">Det skal være rutiner for styring av dokumenter som er påkrevd i internkontrollsystemet.</article><article class="legalP" id="kapittel-2-paragraf-3-ledd-2">Det skal føres og oppbevares registreringer som er nødvendige for å dokumentere at internkontrollsystemet følges. Registreringene skal være leselige, identifiserbare og enkle å finne igjen.</article></article><article class="legalArticle" data-lovdata-URL="SF/forskrift/2016-12-20-1753/§6" data-name="§6" id="kapittel-2-paragraf-4"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Opplæring</span></h3><article class="legalP" id="kapittel-2-paragraf-4-ledd-1">Alt personell som utfører oppgaver relatert til det måletekniske regelverket skal ha dokumentert relevant opplæring. Virksomheten skal sørge for nødvendig videreopplæring.</article></article><article class="legalArticle" data-lovdata-URL="SF/forskrift/2016-12-20-1753/§7" data-name="§7" id="kapittel-2-paragraf-5"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Oversikt over måleredskaper og annet utstyr</span></h3><article class="legalP" id="kapittel-2-paragraf-5-ledd-1">Måleredskaper som benyttes til å utføre målinger som er underlagt krav i det måletekniske regelverket og utstyr som brukes ved kalibrering av dette, skal kunne identifiseres på en hensiktsmessig måte.</article></article><article class="legalArticle" data-lovdata-URL="SF/forskrift/2016-12-20-1753/§8" data-name="§8" id="kapittel-2-paragraf-6"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Bruk og vedlikehold av måleredskaper og annet utstyr</span></h3><article class="legalP" id="kapittel-2-paragraf-6-ledd-1">Det skal finnes en prosedyre for bruk og vedlikehold av måleredskaper og annet utstyr som benyttes til å utføre målinger som er underlagt krav i det måletekniske regelverket.</article><article class="legalP" id="kapittel-2-paragraf-6-ledd-2">Vedlikehold som kan ha innvirkning på måleresultatene skal registreres.</article></article><article class="legalArticle" data-lovdata-URL="SF/forskrift/2016-12-20-1753/§9" data-name="§9" id="kapittel-2-paragraf-7"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Kalibrering og sporbarhet</span></h3><article class="legalP" id="kapittel-2-paragraf-7-ledd-1">Normaler og instrumenter som brukes ved kalibrering skal være kalibrert med sporbarhet til det internasjonale systemet for målenheter (SI-systemet), og ha en nøyaktighet som er god nok til å brukes for å dokumentere oppfyllelse av krav i det måletekniske regelverket. Utstyret skal ha et program for kalibrering eller verifikasjon av parametere som har vesentlig innvirkning på måleresultatene.</article></article><article class="legalArticle" data-lovdata-URL="SF/forskrift/2016-12-20-1753/§10" data-name="§10" id="kapittel-2-paragraf-8"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Innkjøp av varer og tjenester</span></h3><article class="legalP" id="kapittel-2-paragraf-8-ledd-1">Det skal dokumenteres at innkjøpte varer og tjenester overholder kravene i det måletekniske regelverket.</article></article><article class="legalArticle" data-lovdata-URL="SF/forskrift/2016-12-20-1753/§11" data-name="§11" id="kapittel-2-paragraf-9"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Avvik, korrigerende tiltak og forebyggende tiltak</span></h3><article class="legalP" id="kapittel-2-paragraf-9-ledd-1">Det skal finnes rutiner for å avdekke, korrigere og forebygge avvik fra krav i det måletekniske regelverket eller interne krav som skal sikre etterlevelse av det måletekniske regelverket.</article><article class="legalP" id="kapittel-2-paragraf-9-ledd-2">Avvikene skal registreres, og det skal vurderes hvilken betydning disse kan ha på måleresultatene.</article></article><article class="legalArticle" data-lovdata-URL="SF/forskrift/2016-12-20-1753/§12" data-name="§12" id="kapittel-2-paragraf-10"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Intern evaluering</span></h3><article class="legalP" id="kapittel-2-paragraf-10-ledd-1">Det skal foretas systematisk overvåking og gjennomgang av internkontrollen for å sikre at den fungerer som forutsatt.</article></article></section><section class="section" data-name="kap3" id="kapittel-3" data-lovdata-URL="SF/forskrift/2016-12-20-1753/KAPITTEL_3"><h2>Kapittel 3. Avsluttende bestemmelser</h2><article class="legalArticle" data-lovdata-URL="SF/forskrift/2016-12-20-1753/§13" data-name="§13" id="kapittel-3-paragraf-1"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Overtredelsesgebyr</span></h3><article class="legalP" id="kapittel-3-paragraf-1-ledd-1">Overtredelse av bestemmelsene i kapittel 2 kan medføre overtredelsesgebyr utmålt etter bestemmelsene i forskrift om målenheter og måling kapittel 7.</article></article><article class="legalArticle" data-lovdata-URL="SF/forskrift/2016-12-20-1753/§14" data-name="§14" id="kapittel-3-paragraf-2"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Ikrafttredelse</span></h3><article class="legalP" id="kapittel-3-paragraf-2-ledd-1">Denne forskriften trer i kraft 1. januar 2017.</article></article></section></main></body></html>